<CHAPTER ID="006">
Äänestykset
<SPEAKER ID="110" NAME="Puhemies">
(ES) Siirrymme nyt äänestyksiin.
<P>
(Äänestysten tulokset ja niiden kulkua koskevat yksityiskohdat: ks. pöytäkirja).
<P>
- Ennen äänestystä:
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Arvoisa puhemies, ennen äänestystä, ennen kuin nämä jäsenet äänestävät Casacan mietinnöstä, vaadin parlamentin työjärjestyksen liitteen I 1 artiklan mukaisesti seuraavaa, ja luen nyt otteen liitteen I 1 artiklasta: "Jäsen, jolla on välittömiä taloudellisia etuja käsiteltävän asian suhteen, ilmoittaa niistä suullisesti".
<P>
Vastuuvapauden myöntämistä koskevassa Casacan mietinnössä äänestämme eläkerahastoista. Tässä parlamentissa on yli 400 jäsentä, jotka ovat mukana eläkerahastossa. Kehotan puhemiestä pyytämään kaikkia eläkerahastossa olevia jäseniä ilmoittamaan asiasta suullisesti, täysistunnossa, nyt heti, koska heillä on käsiteltävässä asiassa välittömiä etuja.
<P>
(Suosionosoituksia)
<SPEAKER ID="112" NAME="Gary Titley" AFFILIATION="PSE">
(EN) Arvoisa puhemies, nostan esiin työjärjestyksen 28 artiklan 2 kohdan, jossa todetaan, että kuka tahansa jäsen voi esittää parlamentin puhemiehelle kysymyksiä ja saada niihin vastauksen kolmenkymmenen päivän kuluessa niiden käsiteltäväksi jättämisestä. Esitin parlamentin puhemiehelle kysymyksen 19. maaliskuuta. Tänään on 23. huhtikuuta. En ole saanut mitään vastausta, ja kaiken lisäksi puhemiehen kabinetista kieltäydyttiin vastaamasta sähköposteihini.
<P>
Pyytäisin, että kysytte parlamentin puhemieheltä, miksi hän tällä tavoin väheksyy parlamentin työjärjestystä ja parlamentin jäsenten oikeuksia, ja haluaisin, että pyydätte häntä vastaamaan minulle vuorokauden kuluessa: muussa tapauksessa nousen huomenna esittämään saman kysymyksen uudelleen.
<P>
(Suosionosoituksia)
<SPEAKER ID="113" NAME="Daniel Cohn-Bendit" AFFILIATION="Verts/ALE">
(FR) Arvoisa puhemies, on ilmeistä, että ensimmäinen vaihe on se, että eläkerahastossa olevien jäsenten on ilmoitettava asiasta, ja tämä merkitsee samalla, että heidän on pidättäydyttävä äänestämästä Casacan mietinnöstä, koska mietinnössä on kohtia, jotka synnyttävät eturistiriidan heidän henkilökohtaisiin etuihinsa nähden.
<P>
Kehotan teitä siis soveltamaan Euroopan parlamentin työjärjestystä.
<SPEAKER ID="114" NAME="Silvana Koch-Mehrin" AFFILIATION="ALDE">
(DE) Arvoisa puhemies, käsiteltävänä oleva asia on kirjallinen kannanotto 0001/2009, joka sai vaaditun ääntenenemmistön. Haluan kiittää kaikkia kollegoita kaikkien kirjallisen kannanoton laatijoiden puolesta. Tämä ei liity mitenkään äänestyksiin.
<SPEAKER ID="115" NAME="Luigi Cocilovo" AFFILIATION="ALDE">
(IT) Arvoisa puhemies, hyvät parlamentin jäsenet, haluaisin vain huomauttaa, että pidän kollega Cohn-Benditin esittämää työjärjestyksen tulkintaa täysin perusteettomana. Hän vetoaa yksityisiin ja henkilökohtaisiin etuihin, joilla ei selvästikään ole mitään tekemistä parlamentin työjärjestyksen soveltamisen kanssa.
<P>
Tämän tulkinnan mukaan silloin, kun parlamentin jäsenistö äänesti Euroopan parlamentin jäsenten asemaa koskevista uusista säännöistä, joihin sisältyi myös viittauksia jokaisen jäsenen edustajanpalkkioihin, kukaan parlamentin jäsenistä ei siis olisi voinut osallistua äänestykseen. Siksi vaadin, että pyyntö hylätään täysin perusteettomana.
<SPEAKER ID="116" NAME="Hans-Peter Martin" AFFILIATION="NI">
(DE) Arvoisa puhemies, kollega Cocilovo on täysin oikeassa todetessaan, että mitä eläkerahastoon tulee, kyseessä ovat tosiaankin yksityiset edut. Kyseessä on yksityinen järjestelmä. Haluan todella esittää tukeni sille, mitä kollega Cohn-Bendit sanoi. Koska on ilmeistä, että 478 parlamentin jäsentä ovat liian raukkamaisia tunnustaakseen oman etunsa, huomautan, että kaikki nimet löytyvät osoitteesta www.openeurope.org.
<P>
Luettelo ulottuu oikeistoradikaali Andreas Mölzeristä konservatiivi Paul Rübigin kautta aina Herbert Böschiin, joka on talousarvion valvontavaliokunnan puheenjohtaja.
<SPEAKER ID="117" NAME="Martin Schulz" AFFILIATION="PSE">
(DE) Arvoisa puhemies, voimme tietenkin jatkaa väittelyä. Kollega Cohn-Benditin pyyntö on joka tapauksessa otettu huomioon, ja siihen on esitetty useita kommentteja.
<P>
Pyytäisin, että keskittyisimme siihen, mistä äänestämme, toisin sanoen Casacan mietintöön. Riippumatta siitä, katsotaanko rahaston olevan yksityinen vai julkinen, mietintö koskee hyvin tarkoin määriteltyä asiaa, nimittäin sitä, että parlamentti toteaa ensinnäkin, ettei sillä ole tappioidensa rahoittamista koskevia laillisia vaateita ja toisekseen, ettei tappioita myöskään tulla rahoittamaan. Rahastoa varten ei ole rahaa. Tämä on asiassa olennaisinta, ja pyytäisin, että äänestämme asiasta.
<SPEAKER ID="118" NAME="Gerard Batten" AFFILIATION="IND/DEM">
(EN) Arvoisa puhemies, voinko vastata kollega Cohn-Benditin puheenvuoroon ja kollega Hans-Peter Martinin puheenvuoroon? Uskon, että ratkaisu on yksinkertainen. Voin ilomielin ilmoittaa olevani - yhdessä 399 muun kollegan kanssa - vapaaehtoisen eläkerahaston jäsen, ja aion äänestää omia etujani vastaan veronmaksajien etujen puolesta. Yksinkertainen ratkaisu on, että muut 399 parlamentin jäsentä tekevät samoin.
<SPEAKER ID="119" NAME="Ewa Tomaszewska" AFFILIATION="UEN">
(PL) Arvoisa puhemies, eläkerahaston jäsenenä haluaisin sanoa, että lukuun ottamatta sitä, että itse nyt ilmoitan tämän, en kuvittele että yli 400 parlamentin jäsentä nyt nousee ilmoittamaan meille asiasta, koska jos teemme niin, tulee äänestämisestä tänään täysin mahdotonta. Haluaisin ehdottaa tilanteeseen maalaisjärkistä ratkaisua. Rahaston jäsenistä on olemassa luettelo: voisimme liittää sen mukaan, ja mielestäni se riittäisi.
<SPEAKER ID="120" NAME="Puhemies">
- (ES) Paljon kiitoksia. Tämä riittää. Jatkamme istuntoa.
<P>
Jäsen Titley, valituksenne toimitetaan välittömästi puhemiehen kabinetin tietoon, samoin pyyntönne, että he vastaisivat siihen välittömästi.
<P>
Mitä jäsen Cohn-Benditin kysymykseen tulee, jokaisella parlamentin jäsenellä on tietenkin työjärjestyksen mukaisesti oikeus milloin tahansa ilmoittaa henkilökohtaisista eduistaan, jotka liittyvät mihin tahansa täällä käsiteltävään asiaan. Näin ollen asiaan ei ole muuta lisättävää: se, joka haluaa sanoa jotakin, voi sanoa sen, ja se, joka ei halua, voi pysyä vaiti.
<P>
Näin ollen katson, että tämä asia on ratkaistu.
