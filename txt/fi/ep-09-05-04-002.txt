<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(DE) Hyvät parlamentin jäsenet, muutama päivä sitten oli EU:n historian suurimman laajentumisen viides vuosipäivä. 75 miljoonaa ihmistä kymmenestä Keski- ja Itä-Euroopan sekä Välimeren alueen maasta, nimittäin Virosta, Latviasta, Liettuasta, Puolasta, Tšekin tasavallasta, Slovakiasta, Unkarista, Sloveniasta, Maltasta ja Kyproksesta, iloitsivat 1. toukokuuta 2004 saadessaan Euroopan unionin kansalaisuuden. Tätä laajentumista seurasi Romanian ja Bulgarian liittyminen Euroopan unioniin vuonna 2007.
<P>
Yksi aikamme hämmästyttävimmistä kehityksistä oli se seikka, että tämä oli mahdollista. Keski- ja Itä-Euroopan ihmisten kärsittyä 60 vuotta sorron alla, EU:n laajentuminen merkitsi Manner-Euroopan jälleenyhdistämisen loppuunsaattamista, joka perustuu yhteisiin arvoihin, joita ovat vapaus, demokratia, oikeusvaltio ja ihmisoikeuksien ja ihmisarvon kunnioittaminen. Tämän kehityksen tuloksena EU on saanut lisää vahvuutta, monipuolisuutta ja kulttuuririkkautta. Laajentumisprosessi oli, ja on, rikastuttava kokemus kaikille jäsenvaltioille, kuten myös koko EU:lle.
<P>
Laajentuminen on osoittautunut suureksi menestykseksi EU:lle viisi vuotta tuon historiallisen hetken jälkeen. Sen merkitys kansalaistemme arjessa on kasvanut jatkuvasti. Laajentumisprosessi auttoi kommunismin rasituksen jälkeen tekemään demokratiasta todellisuutta ja vahvistamaan maanosamme vakautta. Laajentuminen paransi elintasoa uusissa jäsenvaltioissa ja antoi voimakkaan sysäyksen Euroopan koko taloudelle, sillä vanhat jäsenvaltiot hyötyivät myös uusista vienti- ja sijoitusmahdollisuuksista sekä isommista markkinoista. Perimmiltään kahdentoista uuden maan liittyminen Euroopan unioniin on vahvistanut sen asemaa maailmanlaajuisesti ja antanut sille enemmän painoarvoa kansainvälisenä politiikan ja talouden toimijana.
<P>
Olemme onnistuneet uusien jäsentemme sopeuttamisessa Euroopan parlamentissa ja muissa Euroopan unionin toimielimissä näiden laajentumisen jälkeisten viiden vuoden aikana. Olemme oppineet tulemaan toisiamme puoliväliin vastaan ja työskentelemään läheisemmin. Laajempi ja monipuolisempi EU edellyttää kuitenkin läheisempää yhteistyötä sekä enemmän toimintakykyä.
<P>
Lissabonin sopimus sisältää välttämättömät uudistukset, joita tarvitaan EU:n toimielinten sopeuttamisessa laajennuksen seurauksiin ja niiden sijoittamisessa asemaan, jossa ne pystyvät vastaamaan kohtaamiimme haasteisiin. Vaikka Lissabonin sopimuksen ratifiointia koskeva keskustelu ei ole vielä päättynyt, meidän pitäisi olla varmoja siitä, että saamme ensi vuoden alussa myönteisen lopputuloksen ja toivomme myönteistä lopputulosta Tšekin ylähuoneessa ensi keskiviikkona.
<P>
(Suosionosoituksia)
<P>
Arvoisat kuulijat, meidän tulisi olla äärimmäisen tyytyväisiä siitä, että olemme nykyään osa tätä yhteisöä ja, kuten 25. maaliskuuta 2007 annetussa Berliinin julistuksessa niin kauniisti sanotaan: "on onni olla yhdessä." Meillä on syytä olla tyytyväisiä ja kiitollisia.
<P>
Nyt meidän on siirryttävä melko huolestuttavaan asiaan: Olemme erittäin huolissamme järkyttävästä tilanteesta, johon amerikaniranilainen toimittaja Roxana Saberi on joutunut. Hänet on tuomittu kahdeksan vuoden vankeusrangaistukseen, koska hänen väitettiin vakoilleen Yhdysvaltojen lukuun ja hän on tällä hetkellä vangittuna Evinin vankilassa Tehranissa. Haluaisin yhtyä Euroopan parlamentin puolesta Euroopan unionin neuvoston ja Yhdysvaltojen presidentin vaatimukseen Roxana Saberin välittömästä ja ehdottomasta vapauttamisesta.
<P>
(Suosionosoituksia)
<P>
Roxana Saberin tapaus kuvastaa Iranissa vallitsevaa dramaattista ihmisoikeustilannetta, joka on jatkuvasti huonontunut vuodesta 2005 lähtien kansalaisoikeuksien ja poliittisten oikeuksien osalta siitä huolimatta, että Iran on sitoutunut edistämään ja suojelemaan ihmisoikeuksia olemassa olevien kansainvälisten välineiden puitteissa. Roxana Saberin tuomio sattui ratkaisevalla hetkellä: kaksi kuukautta ennen Iranin presidentinvaaleja ja vain lyhyen ajan kuluessa siitä, kun Yhdysvallat ja EU olivat alkaneet parantaa suhteitaan Iraniin.
<P>
Olen syvästi huolissani siitä, että käynnissä olevien poliittisten kehitysten valossa Saberia voitaisiin käyttää pelinappulana ja haluaisin moittia mitä voimakkaimmin tekoa, joka on tehty ilmeisen poliittisista syistä. Haluan Roxana Saberin perheen varmistuvan solidaarisuudestamme ja Euroopan parlamentin vankasta sitoumuksesta varmistaa ihmisoikeuksien ja demokratian ehdoton kunnioitus Iranissa ja koko maailmassa.
<P>
(Suosionosoituksia)
<P>
Haluaisin lisätä, että meille on kerrottu erään nuoren naisen, joka oli Iranissa syytettynä alaikäisenä tehdystä rikoksesta, tulleen teloitetuksi. Tämä on vastoin kaikkia kansainvälisen oikeuden sääntöjä ja protestoimme tätä rikosta vastaan.
<P>
(Suosionosoituksia)
<P>
Lopuksi haluaisin ilmoittaa teille, että Alankomaissa Appeldoornin kaupungissa viime viikolla sattuneiden järkyttävien tapahtumien jälkeen olen välittänyt meidän kaikkien puolesta mitä syvimmät osanotot Alankomaiden kuningattarelle, uhrien perheille ja Alankomaiden kansalaisille sekä tiedon siitä, että me seisomme, halki Euroopan, alankomaalaisten ystäviemme rinnalla.
<P>
Tässä oli joitakin uutisaiheita. Palatkaamme nyt tavanomaisiin aiheisiimme.
