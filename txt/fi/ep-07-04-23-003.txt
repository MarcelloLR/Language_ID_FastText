<CHAPTER ID="003">
Puhemiehen julkilausumat
<SPEAKER ID="007" NAME="Puhemies">
Viime viikolla Malatyan kaupungissa Turkissa kristillisen Zirve-kustantamon kolme työntekijää murhattiin erittäin julmalla tavalla. Tuomitsen tämän hirvittävän teon voimakkaasti ja kannustan Turkin viranomaisia jatkamaan työtään kaikkien tähän rikokseen liittyvien seikkojen selvittämiseksi. Turkin hallitus on tuominnut teon voimakkaasti. Kehotan painokkaasti hallitusta tekemään kaikkensa, jotta syylliset saataisiin oikeuden eteen. Uskonnollisten vähemmistöjen ja niiden oikeuksien suojeleminen on tärkeä tehtävä demokraattisessa oikeusvaltiossa. Euroopan parlamentti tuomitsee kaikki rikokset, joita poliittiset tai uskonnolliset fanaatikot tekevät niitä vastaan, joilla on erilaiset mielipiteet ja vakaumukset kuin heillä.
<P>
Hyvät parlamentin jäsenet, saimme juuri tiedon, että Venäjän entinen - ja ensimmäinen - presidentti Boris Jeltsin on kuollut. Esitän surunvalittelumme Venäjän kansalle.
