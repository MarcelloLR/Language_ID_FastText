<CHAPTER ID="003">
Toteutetut uudistukset ja kehitys Moldovan tasavallassa (keskustelu) 
<SPEAKER ID="009" NAME="Puhemies">
(ES) Esityslistalla on ensimmäisenä komission julkilausuma toteutetuista uudistuksista ja kehityksestä Moldovan tasavallassa.
<SPEAKER ID="010" NAME="Štefan Füle">
komission jäsen. - (EN) Arvoisa puhemies, kun tarkastellaan EU:n ja Moldovan suhteita, mielestäni on kiistatonta, että olemme saavuttaneet paljon edistystä ennätysajassa, mutta maan sisäpolitiikassa on vielä paljon haasteita.
<P>
5. syyskuuta pidetyn kansanäänestyksen piti purkaa poliittinen umpikuja muuttamalla presidentin valitsemista koskevia sääntöjä. Se epäonnistui. Tämä on valitettavaa. Kuitenkin myös se, oliko kansanäänestys demokraattisten normien mukainen, oli tärkeä kysymys. Tärkeintä on se, että kansainväliset tarkkailijat ovat vahvistaneet säännösten noudattamisen. Tämä on rohkaiseva merkki.
<P>
28. marraskuuta pidettävät vaalit ovat yhtä tärkeät demokratian vahvistamiselle maassa. Lähetämme jatkossakin vahvoja viestejä tämän suhteen kaikille sidosryhmille. Tämän jälkeen kaikkien poliittisten voimien on valittava yhdessä sekä presidentti että sellainen hallitus, joka pystyy viemään maan kriittisten uudistusten läpi.
<P>
Jatkamme edelleen järkkymätöntä tukeamme Moldovan hallituksen suorittamille rakenneuudistuksille. Haluan korostaa muutamia tärkeitä näkökohtia.
<P>
Euroopan unioni on selvästi suurin Moldovalle apua antava taho, ja maaliskuussa onnistuimme myös saamaan liikkeelle yli neljäkymmentä avunantajaa, jotka tukevat Moldovan uudistuksia. He lupasivat vaikuttavat 1,9 miljardia euroa vuosille 2010-2013 ja summa sisältää oman 550 miljoonan euron sitoumuksemme.
<P>
Viime kuukausien aikana olemme tarjonneet oikea-aikaisia ratkaisuja hallituksen erityistarpeisiin: antaneet korkean tason poliittista neuvontaa ministereille, tukeneet demokratisointia oikeusvaltiota koskevilla alueilla, auttaneet järjestämään vaalit, vastanneet hätätilanteen tarpeisiin viime kesän tulvien jälkeen ja parantaneet moldovalaisen viininviennin mahdollisuuksia.
<P>
Yhdessä Moldovan hallituksen kanssa olemme olleet aktiivisesti tekemisissä Transnistrian alueella asuvan väestön kanssa pienimuotoisissa pääosin sosiaalialan hankkeissa. Ensi vuonna alamme toteuttaa kattavaa institutionaalisten rakenteiden kehittämisohjelmaa osana itäistä kumppanuutta.
<P>
Ohjelma auttaa Moldovaa valmistautumaan parhaillaan neuvoteltavaan assosiaatiosopimukseen ja toimeenpanemaan sen. Viimeisin neuvottelukierros Chisinaussa 13. ja 14. lokakuuta osoitti jälleen, että nämä neuvottelut etenevät erittäin hyvässä tahdissa.
<P>
Olemme antaneet avustusta myös suorina siirtoina Moldovan talousarvioon. Vuoden 2009 viimeisen neljänneksen jälkeen on maksettu 37 miljoonaa euroa alakohtaista talousarviotukea ja 15 miljoonaa euroa maksetaan lähiaikoina. Tästä noin 8,5 miljoonaa euroa ohjattiin suoraan kaikkein köyhimmän väestönosan auttamiseen. Nyt, kun puhemies Buzek on allekirjoittanut tarvittavan lainsäädännöllisen päätöksen, maksamme pian makrotaloudellisen avun ensimmäisen erän eli 40 miljoonaa euroa.
<P>
Aiomme jatkaa samassa hengessä myös poliittisten tapaamisten ja teknisten keskusteluiden kiireistä aikataulua. Tapaan muutaman päivän kuluttua pääministeri Filatin Luxemburgissa. Marraskuussa EU:n ja Moldovan kaupan alakomitea tutkii Moldovan vastauksen komission keskeisiin suosituksiin valmistellakseen neuvotteluja syvästä ja kattavasta vapaakauppa-alueesta.
<P>
Lisäksi olemme käyneet vuoropuhelua Moldovan kanssa erityisesti ihmisoikeuksista sekä energiasta, ja neuvottelemme lentopalvelusopimuksesta. Olemme seuranneet aktiivisesti kesäkuussa käynnistettyä viisumiasioista käytävää vuoropuhelua. Ulkoasiainneuvoston on määrä julkaista ensi maanantaina tätä kysymystä koskevat päätelmät riippumattomien asiantuntijoiden syyskuussa suorittamien tiedonhankintatehtävien tulosten pohjalta.
<SPEAKER ID="011" NAME="Monica Luisa Macovei" LANGUAGE="RO">
Tämän keskustelun tarkoituksena on käsitellä Moldovan tasavallan viime vuoden aikana toteuttamia uudistuksia ja Euroopan yhdentymisen tiellä tapahtunutta edistystä.
<P>
Maa on ollut Euroopan unionin asialistalla vuoden ajan, koska se on täyttänyt sitoumuksensa. Haluan mainita muutamia näistä sitoumuksista. On laadittu ensisijaiset toimet sisältävä suunnitelma, joka toteutetaan oleellisilla uudistettavilla aloilla, sekä toinen oikeuslaitoksen uudistukset sisältävä suunnitelma. Kummankin suunnitelman toteuttaminen on aloitettu. Ihmisoikeusvuoropuhelu on käynnistetty. Lisäksi Moldovan tasavallan parlamentti ratifioi syyskuussa kansainvälisen rikostuomioistuimen perussäännön. Assosiaatiosopimuksesta käydään tiiviitä neuvotteluja loistavin tuloksin. Vain vuosi on kulunut, mutta prosessin käynnistämiseen osallistuneet takaavat sen jatkuvan.
<P>
Moldovan tasavalta on edistynyt EU:n itäisen kumppanuuden valtioista eniten. Tästä syystä pyydän neuvostoa arvioimaan valtion erikseen sen omien ansioiden perusteella. Edistys osoittaa poliittista tahtoa, kovaa työtä ja omistautumista, joista on palkittava. Palkitsimme Länsi-Balkanin maita niiden suorittamista toimenpiteistä. Tehkäämme samoin myös Moldovan tasavallan kohdalla.
<P>
Viisumiasioista käytävässä vuoropuhelussa Moldova on edistynyt huomattavasti kaikissa neljässä asiakokonaisuudessa. Näin ollen pyydän neuvostoa kehottamaan seuraavassa istunnossa 25. lokakuuta komissiota laatimaan toimintasuunnitelman, jotta Moldovan tasavallan kansalaiset voivat matkustaa ilman viisumia. Suora yhteys ihmisten välillä on arvokkaampi kuin mikään julkilausuma.
<P>
Mitä tulee Transnistrian alueeseen, ratkaisun löytäminen on erittäin tärkeää Moldovan tasavallan ja kyseisen alueen poliittiselle ja taloudelliselle vakaudelle. EU:n on otettava vahvempi rooli poliittisella tasolla ja meidän on osallistuttava yhteisiin hankkeisiin ja tehtävä muutoksia, jotka ihmiset näkevät.
<P>
Lopuksi, Euroopan yhdentymisprosessi on auttanut kehittämään demokratiaa ja vapautta ennennäkemätöntä vauhtia Euroopan historiassa. Tarkastelkaamme Keski- ja Itä-Eurooppaa ja sitä, miten tilanne on muuttunut viimeisten 20 vuoden aikana. Rauha vallitsee nyt myös Länsi-Balkanin maissa ja uudistukset etenevät. Tehkäämme se, mikä on tarpeen saman tilanteen saavuttamiseksi myös Moldovan tasavallassa.
<SPEAKER ID="012" NAME="Adrian Severin">
S&D-ryhmän puolesta. - (EN) Arvoisa puhemies, Moldovan tasavallalla on yksi vaihtoehto - valinta transnistrialisoitumisen ja eurooppalaistumisen välillä. Tällä tarkoitan valintaa oligarkkisen neuvostomenneisyyden ja turvallisen, vauraan ja sosiaalisesti oikeudenmukaisen tulevaisuuden välillä.
<P>
Moldovan kehitykseen on tähän saakka vaikuttanut kielteisesti maan poliittinen epävakaus. Moldovan tasavallan perusongelma ei liity siihen kohdistuviin ulkoisiin haasteisiin, vaan poliittisten voimien väliseen sisäiseen jakautumiseen. Tämä sisäinen poliittinen epävakaus on vienyt hallitsevalta koalitiolta aikaa toteuttaa sen Eurooppa-myönteisiä vaihtoehtoja. Moldova on nyt käännekohdassa. Näiden ennenaikaisten vaalien tuloksen tulisi pyrkiä viemään maata kohti nykyaikaista eurooppalaista tulevaisuutta.
<P>
Näin ollen kehotamme kaikkia Moldovan poliittisia voimia, jotka toivovat maalle nykyaikaista eurooppalaista tulevaisuutta, välttämään tarpeettomia kannanottoja tai yhteenottoja ja keskittymään siihen, että maalle luodaan laaja-alainen visio, jotta voidaan ohjata maa kohti sen Eurooppaa koskevien tavoitteiden täyttymistä.
<SPEAKER ID="013" NAME="Graham Watson">
ALDE-ryhmän puolesta. - (EN) Arvoisa puhemies, puolitoista vuotta sitten parlamentti järkyttyi Chisinaun tapahtumien julmuudesta. Muutamia viikkoja myöhemmin meillä oli suuri ilo toivottaa tervetulleiksi yleisölehterillemme saman maan demokraattisten poliittisten puolueiden johtajat, jotka olivat valinneet uuden tien. Jaoimme Moldovan kansan innostuksen uudesta tulevaisuudesta.
<P>
Olemme voineet panna tyytyväisinä merkille maassa sen jälkeen tapahtuneen edistyksen. Edistystä tarvitaan lisää - eikä vähiten julmuuksiin syyllistyneiden saattamisessa oikeuden eteen - mutta jos nykyinen koalitio valitaan uudelleen Moldovan ensi kuun vaaleissa, on hyvin mahdollista, että taantuman aiheuttamista vaikeuksista huolimatta maa voi viedä muutoksen loppuun.
<P>
Isobritannialainen kirjailija Francis Bacon totesi, että toivo on hyvä aamiainen, mutta huono illallinen. Moldovan hallituspuolueille pitäisi olla selvää, että uudistusten toteuttamisen on perustuttava säädöksiin, jotka sallivat kyseisten uudistusten tekemisen. Aika ei ole puolellamme. On saatava paljon aikaan hyvin pian.
<P>
Ryhmäni kiittää komission jäsen Fülea ja hänen yksiköitään työstä, joka on tehty Moldovan avustamiseksi. Olemme tyytyväisiä "Moldovan ystävien" perustamiseen ja erinomaiseen Euroopan maiden kokoukseen, jonka tavoitteena oli auttaa Moldovaa eteenpäin. Euroopan unioni tekee kaikkensa auttaakseen tätä järkyttävän köyhää maata siirtymään kohti eurooppalaisia normeja. Toivon, että kun neuvosto tutustuu viisumijärjestelmään ensi viikolla, se auttaa meitä löytämään keinon edetä viisumiasiassa.
<P>
Kuten eräs perustajistamme totesi, maan Eurooppa-suuntautuneisuutta ei määritä Euroopan unioni, vaan kansan eurooppalainen henki. Kehotamme Moldovan kansaa osoittamaan tätä eurooppalaista henkeä ensi kuun vaaleissa.
<SPEAKER ID="014" NAME="Tatjana Ždanoka" LANGUAGE="EN">
Arvoisa puhemies, olemme tyytyväisiä Moldovan tasavallassa tapahtuneeseen edistykseen ja toivomme, että tuleva vaaliprosessi voi entuudestaan vahvistaa demokraattisia instituutioita ja varmistaa oikeusvaltion ja ihmisoikeuksien kunnioittamisen Moldovassa.
<P>
Tiedämme, että Moldovan yhteiskunnassa on laaja tuki Moldovan jäsenyydelle EU:ssa - mutta ei Naton jäsenyydelle. Kaikki Moldovan parlamentissa edustettuina olevat puolueet ilmoittavat erilaisista poliittisista foorumeistaan huolimatta tukevansa myös Euroopan yhteistyötä ja yhdentymistä. Mutta kun otetaan huomioon oman maani Latvian kokemus EU:n jäsenyydestä, olen yrittänyt selittää keskusteluissani moldovalaisten poliitikkojen kanssa, että EU:n jäsenyys ei voi olla itsetarkoitus. On hyvin tärkeää tehostaa toimia perusteellisten ja johdonmukaisten taloudellisten ja oikeudellisten uudistusten toteuttamiseksi, erityisesti korruption torjunnalla.
<P>
Moldovan yhteiskunta on monikansainen ja monikielinen, ja sen lisäksi historiallisten tapahtumien tulkinnoissa on tärkeitä eroja. Siksi on melko vaarallista vetää Moldovan yhteiskuntaan uusia jakolinjoja. Mielestäni hiljattain annettu asetus, jolla 28. kesäkuuta nimettiin neuvostomiehityksen päiväksi, mikä sai aikaan kielteisen reaktion monissa Moldovan asukkaissa, ei lujittanut yhteiskuntaa, vaan sillä oli juuri päinvastainen vaikutus.
<P>
Moldovan yhteiskunnassa on myös sen asukkaiden kansallisuuteen perustuvia eroja. Koska suurella osalla asukkaista on kaksoiskansalaisuus, myös tämä lisää oikeuksiin liittyviä eroja, ja näin ollen meidän on tehtävä kaikkemme poistaaksemme nämä erot ja tarjotaksemme viisumivapauden kaikille moldovalaisille.
<SPEAKER ID="015" NAME="Charles Tannock" LANGUAGE="EN">
Arvoisa puhemies, kukaan ei kiistä, etteikö Moldovalla olisi paljon tehtävää ennen kuin se saavuttaa lopullisen tavoitteensa Euroopan unionin jäsenyydestä, joka on tavoite, jota ryhmäni ECR tukee. Moldova on yksi Euroopan köyhimmistä maista, vaikka se kuuluukin Maailman kauppajärjestöön, ja näin ollen se on altis järjestäytyneelle rikollisuudelle, ihmiskaupalle ja korruptiolle. Moldovaa rajoittaa edelleen pitkittynyt konflikti irtautumaan pyrkivän venäjänkielisen ja poliittisesti Venäjän hallitseman Transnistrian alueen kanssa.
<P>
Sen jälkeen, kun kommunistit syrjäytettiin 15 kuukautta sitten, Moldovassa on kuitenkin alkanut tapahtua huomattavaa edistystä. Euroopan yhdentymistä kannattavaan allianssiin kuuluvat puolueet, eli nykyinen hallitseva koalitio, ovat osoittaneet kykenevänsä vaikuttavaan yhteistyöhön nopeuttaakseen Moldovan yhdentymistä Euroopan unioniin. Unionin pitäisi osaltaan painostaa Moldovan hallitusta etenemään pidemmälle talousuudistuksissa ja erityisesti kehittämään oikeusvaltiota ja hyvää hallintotapaa.
<P>
Meidän pitäisi myös palkita Chisinauta ja tehdä sen kanssa enemmän yhteistyötä. Viisumiasia on mainittu, mutta haluan ottaa esille myös Euronestin, joka tarjoaa EU:n ja Moldovan poliitikoille mahdollisuuksia keskustella yhteisistä eduista. Valitettavasti Euronest - tämä mainittiin mietinnössäni edellisen parlamentin aikana - on lamaantunut Valko-Venäjän edustusta koskevan kiistan takia, koska parlamenttimme ei tunnusta maan parlamenttia, jota ei valittu demokraattisesti.
<P>
Toivon, että jonakin päivänä kaikki itäisen kumppanuuden selvästi eurooppalaiset maat, eli Moldova, Ukraina ja tulevaisuuden demokraattinen Valko-Venäjä, pyrkivät EU:n jäseniksi.
<SPEAKER ID="016" NAME="Bastiaan Belder" LANGUAGE="NL">
Arvoisa puhemies, tämä keskustelu osoittaa Euroopan sitoutumisen jakautunutta Moldovan tasavaltaa kohtaan, ja olen hyvin tyytyväinen siihen. Kotimaassani Alankomaissa kansalaiset ovat vuosien ajan kehittäneet innostavia sosiaalisia aloitteita, joilla tarjotaan Moldovan nuorisolle todellisia mahdollisuuksia. Tässä yhteydessä haluan mainita ylpeänä Orhei-säätiön. Se toimii Bunschoten-Spakenburgin kylässä, jossa tällaisiin toimiin tartutaan tarmokkaasti. Voin katsoa säätiön henkilöstöä silmiin, koska mekin täällä puhumme samasta aiheesta ja osoitamme sitoutumisemme. Moldova siis pyrkii syvään ja kattavaan kauppasopimukseen Euroopan unionin kanssa. Myös komission jäsen Füle mainitsi tämän. Arvoisa komission jäsen, mikä on tilanne tämän suhteen ja onko todellista edistystä vielä tapahtunut?
<P>
Moldovalaisten tuotteiden, erityisesti maataloustuotteiden ja Chişinăun viinien, myyntimahdollisuuksien laajentaminen on erittäin tärkeää, koska Moldovan tärkeimmillä perinteisillä myyntimarkkinoilla eli Venäjällä suljetaan rajoja ja rajoitetaan niiden käyttöä säännöllisesti poliittisista syistä. Arvoisa komission jäsen, olette jo maininnut tämän, mutta eikö ole mitään tapaa, jolla Euroopan unioni voi tarjota helpotusta Moldovan tilanteeseen?
<P>
Lopuksi vielä kysymys Saksan liittokansleri Angela Merkelin Meseberg-aloitteesta. Onko Venäjä nyt aidosti sitoutunut hakemaan ratkaisua Transnistrian kysymykseen vastineena paremmalle poliittiselle vuoropuhelulle EU:n ja Venäjän välillä? Kuulemistani reaktioista päätellen Kreml ei ole toistaiseksi ryhtynyt mihinkään toimiin. Arvoisa komission jäsen, haluan erityisesti toivottaa teille menestystä ja sinnikkyyttä pyrkimyksissänne tuoda Moldova lähemmäs Eurooppaa.
<SPEAKER ID="017" NAME="Traian Ungureanu" AFFILIATION="PPE">
(EN) Arvoisa puhemies, on olemassa runsaasti todisteita siitä, että Moldovan sitoutuminen eurooppalaisiin arvoihin ja normeihin on aitoa ja tehokasta.
<P>
Moldova on oikeastaan paras esimerkki Eurooppa-myönteisten politiikkojen toteuttamisesta itäisten naapuriemme joukossa. Itse asiassa Moldovan EU-kelpoisuus tekee siitä täysin vertailukelpoisen Länsi-Balkanin valtioiden kanssa.
<P>
Moldovan antama myönteinen esimerkki ansaitsee tunnustusta ja kannustusta. Demokraattisten instituutioiden heikkeneminen naapurimaassa Ukrainassa lisää Moldovan tärkeyttä EU:n politiikoille sen itäpuolella. Tässä yhteydessä on elintärkeää, että 28. marraskuuta järjestettävät parlamenttivaalit vahvistavat Moldovan siirtymistä kohti Euroopan unionin jäsenyyttä.
<P>
EU:n onkin korkea aika antaa Moldovalle ja moldovalaisille myönteinen signaali. Viisumirajoitukset jakavat tuhansia moldovalaisia perheitä. EU:n ja Moldovan välinen viisumiasioista käytävä vuoropuhelu on meille loistava tilaisuus. Vuoropuhelussa pitäisi siirtyä sanoista tekoihin. Toivokaamme, että 25. lokakuuta kokoontuva ulkoasiainneuvosto pyytää komissiota laatimaan toimintasuunnitelman viisumivapautta varten. Eurooppa-myönteisellä ja yhdistyneellä Moldovalla olisi myönteinen vaikutus EU:n itäpuolelle, jonka heikko hallintotapa ja ratkaisemattomat konfliktit ovat jatkuva uhka Euroopan vakaudelle.
<SPEAKER ID="018" NAME="Iliana Malinova Iotova" AFFILIATION="S&amp;D">
(BG) Moldovan tällä hetkellä kohtaamiin haasteisiin, jotka ovat myös osa kokonaistavoitettamme, kuuluvat monikansaisen valtion vahvistaminen, sen identiteetti, Transnistrian ongelman poliittinen ratkaiseminen ja Moldovan jäsenyys Euroopan unionissa autonomisena ja itsenäisenä valtiona.
<P>
Viisumivapauteen liittyvä prosessi on erityisen tärkeä. Kuten olemme nähneet vastaavissa tapauksissa entisen Jugoslavian maiden kohdalla, se tuo hyviä tuloksia. Se, että käytetään nopeutettua menettelyä, jossa Moldovan kansalaisille myönnetään samalla Bulgarian ja Romanian passit, ei ole ratkaisu ongelmaan ja sisältää tiettyjä riskejä. Samaan aikaan Chişinaun viranomaisten on varmistettava, että Euroopan unionin myöntämän 90 miljoonan euron makrotaloudellisen avun hyöty tavoittaa kaikki Moldovan kansalaiset heidän etnisestä alkuperästään riippumatta. Tämä on erityisen tärkeää myös Moldovan bulgarialaisvähemmistölle, joka elää yhdellä maan köyhimmistä alueista.
<SPEAKER ID="019" NAME="Cristian Silviu Buşoi" AFFILIATION="ALDE">
(RO) EU:n ja Moldovan parlamentaarisen yhteistyövaliokunnan jäsenenä minulla on ollut ilo seurata Moldovan myönteistä kehitystä ja voin vahvistaa, että Moldovan tasavallan sitoutuminen eurooppalaiseen tiehen on tullut hyvin vahvasti esille viime vuoden aikana. Haluan muistuttaa teitä tässä vaiheessa talouden, oikeusjärjestelmän ja julkishallinnon alueilla tehdyistä uudistuksista. Samaan aikaan meidän on oltava realistisia ja tunnustettava, että Moldovan muutosprosessi ei ole helppo ja että monia uudistuksia on vielä toteuttamatta.
<P>
Olen tyytyväinen siihen, että viisumivapauteen tähtäävissä keskusteluissa tapahtuu edistystä. Olen kuitenkin sitä mieltä, että komission on laadittava etenemissuunnitelma tämän tavoitteen saavuttamiseksi ja miksei myös viisumien poistamiseksi kokonaan tulevaisuudessa. Moldovan tasavallalla on edessään ratkaiseva testi 28. marraskuuta pidettävissä parlamenttivaaleissa ja toivon, että väestö hyväksyy eurooppalaisen tien, johon maa on sitoutunut, ja jatkaa sillä.
<P>
Euroopan unionin toimielinten ja joidenkin jäsenvaltioiden makrotaloudellinen ja poliittinen apu on ollut äärimmäisen tärkeää. Koska politiikkamme on tuottanut myönteisiä tuloksia, pyydän Euroopan unionin toimielimiä - parlamenttia, neuvostoa ja Euroopan komissiota - jatkamaan Moldovaa tukevia toimiaan ja tarjoamaan maalle varmuutta ja kannustusta uudistusten ja Euroopan unioniin lähentymisen tiellä, jotta siitä tulee lopulta unionin täysimääräinen jäsen.
<SPEAKER ID="020" NAME="Adam Bielan" AFFILIATION="ECR">
(PL) Kymmenen päivää sitten minulla oli mahdollisuus vierailla Moldovassa ulkoasiainvaliokunnan erityisvaltuuskunnan jäsenenä muiden muassa kollegojeni Monica Luisa Macovein ja Graham Watsonin kanssa. Olimme Moldovassa maalle erittäin tärkeänä ajankohtana - useita viikkoja 5. syyskuuta pidetyn epäonnistuneen perustuslaillisen kansanäänestyksen jälkeen ja useita viikkoja ennen erittäin tärkeitä parlamenttivaaleja, jotka, kuten tiedätte, pidetään 28. marraskuuta. Ennen kaikkea saimme nähdä kansan ja Moldovan yhteiskunnan erittäin laajan tuen Euroopan yhdentymisprosessille. Lähes kolme neljäsosaa moldovalaisista tukee tätä prosessia.
<P>
Näimme valtavan edistyksen, jota pääministeri Filatin hallitus on saavuttanut Euroopan yhdentymisen tiellä, sekä monia uudistuksia, muun muassa merkittävää edistystä maata aiemmin jäytäneen korruption torjunnassa. Ongelmiakin on luonnollisesti olemassa: ongelmia, jotka johtuvat talouskriisistä ja ongelmia, jotka johtuvat Transnistrian toistaiseksi ratkaisemattomasta tilanteesta. Jotta uudistusprosessi kuitenkin jatkuu marraskuun 28. päivän jälkeen, Euroopan unionilta tarvitaan selvä merkki, joten toivon, että tuleva neuvoston huippukokous onnistuu viemään läpi viisumivapauteen liittyvän prosessin.
<SPEAKER ID="021" NAME="Elena Băsescu" AFFILIATION="PPE">
(RO) Minäkin haluan kiittää kaikkia niitä, jotka ovat tehneet tämän keskustelun mahdolliseksi. Meidän velvollisuutemme on suhtautua Moldovan tasavaltaan vastuuntuntoisesti, erityisesti nyt, kun vaalit lähestyvät. Euroopan yhdentymistä kannattavan allianssin hallitus on osoittanut erityisellä panostuksellaan olevansa valmis käynnistämään laajamittaiset poliittiset, taloudelliset ja institutionaaliset uudistukset ja näyttämään näin tietä tällä itäisen kumppanuuden alueella. Tämä tapahtuu, kun takana on kahdeksan vuotta kommunistihallintoa, jonka aikana perusoikeuksia, kuten oikeutta ilmaisunvapauteen ja oikeutta puolueettomaan oikeudenkäyntiin rikottiin vakavasti.
<P>
Moldovan tasavallan uudistusprosessin on jatkuttava erityisesti oikeuden ja sisäasioiden aloilla. On aloitettava tehokas taistelu korruptiota vastaan ja taattava oikeuden puolueettomuus. Samaan aikaan on varmistettava pidätysten turvallisuus ja inhimillisyys, jotta perusihmisoikeuksia kunnioitetaan. Moldovan tasavalta on ollut poliittisessa kriisissä reilun 18 kuukauden ajan sen jälkeen, kun presidentinvaalit ja kansanäänestyksen hyväksyntä epäonnistuivat.
<P>
Uskon, että 28. marraskuuta pidettävät vaalit ovat suurta uhkapeliä Moldovan tiellä kohti Eurooppaa. Demokratialla on jälleen kerran edessään vaikea testi. Otan täyden vastuun todetessani, että demokratian epäonnistuminen Moldovan tasavallan tulevissa vaaleissa osoittaa myös vähäisessä määrin EU:n politiikan epäonnistumista maassa. Meillä on oltava EU:n lähellä kumppani, joka jakaa kanssamme samat arvot.
<P>
Lopuksi haluan korostaa, että Moldovan tasavallan kansalaisten puhuma kieli on nyt Euroopan unionin virallinen kieli. Tästäkin syystä maan on saatava tukemme.
<SPEAKER ID="022" NAME="Kristian Vigenin" AFFILIATION="S&amp;D">
(BG) Olen iloinen, että Euroopan parlamentti käyttää aikaa Moldovan tilanteesta keskustelemiseen, koska kyseessä on pohjimmiltaan eurooppalainen maa. Tässä yhteydessä meidän on todettava, että vallassa oleva Euroopan yhdentymistä kannattava koalitio edisti itse asiassa huomattavasti Moldovan tuomista lähemmäs Euroopan unionia ja sille on annettava tästä vahvaa tunnustusta.
<P>
Samaan aikaan maan kansalaiset odottavat enemmän tuloksia talouden ja sosiaalisen kehityksen aloilla. Ei ole sattumaa, että tästä on tulossa myös tämänhetkisen kampanjan ratkaiseva kysymys. Suhteiden rakentaminen Euroopan unioniin ei tapahdu kerralla. Se on pitkäaikainen prosessi ja Moldovan tiestä kohti lähentymistä on tultava peruuttamaton valinta.
<P>
Perustuslain muuttamatta jättäminen johti tähän poliittiseen epävakauteen, joka uhkaa toistua tulevien vaalien jälkeen. Tästä syystä vetoan johtaviin poliittisiin voimiin, niiden erimielisyyksistä ja vaalien tuloksesta riippumatta, jotta ne tekevät kaiken tarvittavan poliittisen vakauden takaamiseksi Moldovassa, mikä antaa niille mahdollisuuden toimia kansalaisten etujen ja maansa eurooppalaisen tulevaisuuden puolesta.
<SPEAKER ID="023" NAME="Cristian Dan Preda" AFFILIATION="PPE">
(RO) Moldovan kommunistit kutsuvat Romanian parlamentin jäsenten Chişinăun tilanteeseen liittyvää kiinnostusta ja siitä pidettyjä puheenvuoroja romanialaiseksi imperialismiksi, oli kyseessä presidentti Băsescu tai joku Euroopan parlamentin jäsenistä. Toisin sanoen Chişinăun kommunistit haluaisivat Bukarestin olevan hiljaa. Minun mielestäni heillä ei ole oikeutta odottaa tätä. Päinvastoin, meillä on velvollisuus ilmaista kantamme.
<P>
Suurin syy tähän on se, että Moldovan tasavallassa asuu paljon pääosin EU:n, Romanian ja Bulgarian kansalaisia ja myös muiden maiden kansalaisia. Uskon, että kuten kenen tahansa muun EU:n kansalaisen, Moldovassa asuvien pitäisi voida nauttia samoja oikeuksia, jotka perustuvat heidän poliittiseen asemaansa.
<P>
Toiseksi meidän on pidettävä Chişinăuta tiukasti silmällä, koska maan koalitiohallitus on toiminut reilun vuoden ajan Euroopan yhdentymisen nimissä. Kyse ei ole pelkästään koalition nimestä. Jos sen nimi olisi ollut Venäjää kannattava allianssi, emme tietenkään olisi olleet siitä yhtä kiinnostuneita. Sitä kutsutaan Euroopan yhdentymistä kannattavaksi allianssiksi, mutta kyse ei ole vain nimestä, vaan hallituksen rohkeasta toiminnasta. Monica Luisa Macovei ja komission jäsen Füle ovat selittäneet, mitä tämä rohkea toiminta tarkoittaa.
<P>
Olin viime viikolla Chişinăussa ja Tiraspolissa ja huomasin, että myös marraskuun vaaleja koskevassa vaalikampanjassa on kyse eurooppalaistumisesta. Moldovan kansalaiset valitsevat itse asiassa sekä poliittisten voimien että sen välillä, jatkaako maa tiellä kohti Eurooppaa vai hylkääkö se tämän.
<P>
Emme saa huijata itseämme. Huomasin, että jopa EU:n Chişinăun edustuston päällikkö alkaa huijata itseään. Kommunistit eivät halua yhdentymistä. Kommunistit osoittivat vuosi ja muutama kuukausi sitten, mitä he haluavat. Huhtikuun mielenosoitukset osoittivat selvästi, mikä on Chişinăun kommunistien etujen mukaista. Tästä syystä toivon, että kansalaiset ymmärtävät puolueiden viestit ja asenteet, ja että myös poliitikot itse ymmärtävät kansan vaaliuurnilla esittämät toiveet.
<SPEAKER ID="024" NAME="Marek Siwiec" AFFILIATION="S&amp;D">
(PL) Kysykäämme itseltämme, miksi kiinnitämme näin paljon huomiota pieneen maahan, joka sijaitsee lähellä Mustaamerta, mutta josta ei ole pääsyä sille. Ehkä puhumme Moldovasta siksi, että se on pieni maa, jossa kaksi maailmaa kohtaavat. Niistä toinen, joka symboloi aiemmin Neuvostoliittoa, on suurella vaivalla jäämässä menneisyyteen. Moldova on jaettu maa. Osa maasta on miehitetty ja sitä tukevat ulkoiset joukot. Mielestäni maa ansaitsee tukemme. Kyseessä on pieni maa, jossa asuu hyvin urhea kansa, joka haluaa lähentyä Euroopan unionia ja luoda demokratian.
<P>
Arvoisa komission jäsen, Moldovan tilanne muistuttaa fysiikan käsitettä, jossa tärkeä ei ole voima, vaan vaihe, jossa sitä käytetään. Miljoonat eurot, joista puhuitte, eivät tee suurta vaikutusta. Kyseessä on vain pieni rahasumma, mutta oikeassa paikassa ja oikeaan aikaan käytettynä se voi saada aikaan haluamamme myönteisen vaikutuksen. Toivotan menestystä kaikille, jotka haluavat rakentaa demokratiaa Moldovaan. En ole kiinnostunut puoluekannoista, mutta haluaisin, että Moldova lujittuisi, rakentaisi itselleen paremman tulevaisuuden ja tulisi lähitulevaisuudessa kumppaniksemme.
<SPEAKER ID="025" NAME="Eduard Kukan" AFFILIATION="PPE">
(SK) Moldovassa tähän mennessä tapahtunut edistys osoittaa, että maasta voi tulla esimerkki menestystarinasta Euroopan unionin itäiseen kumppanuuteen osallistuvien valtioiden joukossa.
<P>
Nykyinen Euroopan yhdentymistä kannattavan allianssin johtama Eurooppa-myönteinen hallitus esitteli Moldovan kansalaisille selkeän ja tärkeän poliittisen näkemyksen maan tulevasta demokraattisesta edistyksestä. On kuitenkin myös totta, että pitkäaikainen kiista perustuslakiuudistuksesta on vaikuttanut kielteisesti sisäpoliittiseen tilanteeseen. Kansanäänestys epäonnistui, mutta tulevien vaalien pitäisi ratkaista puolueiden välisten poliittisten neuvottelujen umpikuja. Mielestäni Euroopan unionin pitäisi selväsanaisesti tunnustaa tärkeä edistys, jota nykyinen hallitus on saavuttanut suhteissaan Euroopan unioniin.
<P>
Ulkoasiainneuvoston odotetaan antavan päätelmänsä Moldovasta maanantaina 25. lokakuuta. Sen pitäisi osoittaa tukensa Eurooppa-myönteisille toimille, joita nykyinen hallitus on tähän mennessä toteuttanut, ja ennen kaikkea se voisi pyytää komissiota laatimaan toimintasuunnitelman viisumivapautta varten. Tämä on Moldovan kansalaisille tärkeä kysymys. Lopullinen tulos riippuu tietysti ensisijaisesti vaalien tuloksesta. Mitä Euroopan parlamenttiin tulee, mielestäni asenteemme Moldovaa kohtaan pitäisi olla myönteisempi. Meidän pitäisi osoittaa selvemmin tukemme maan Eurooppa-myönteisille voimille ja näyttää heille, että haluamme Moldovasta yhtenäisen eurooppalaisen perheen jäsenen. Meidän pitäisi vakuuttaa heidät siitä, että tällainen tulevaisuus on myös heidän etujensa mukainen.
<SPEAKER ID="026" NAME="Laima Liucija Andrikien" AFFILIATION="PPE">
(EN) Arvoisa puhemies, Moldova on kulkenut pitkän tien sen jälkeen, kun Eurooppa jaettiin etupiireihin Molotov-Ribbentrop-sopimuksen nojalla ja Moldovasta tuli osa Neuvostoliittoa.
<P>
Moldova on nykyään itsenäinen valtio. On totta, että sillä on lukuisia ongelmia. Samalla se on demokraattinen maa, joka tähtää Euroopan yhdentymiseen, joten tänään haluan kannustaa kaikkia maan poliittisia luokkia, kaikkia demokraattisia poliittisia voimia ja kaikkia etnisiä yhteisöjä välttämään tarpeettomia yhteenottoja ja keskittymään siihen, että Moldovan tasavallalle luodaan laaja-alainen visio, jotta voidaan ohjata maa kohti sen Eurooppaa koskevien tavoitteiden täyttymistä.
<P>
Viimeisenä, muttei vähäisimpänä, haluan mainita Transnistrian. Transnistrian pitäisi olla tärkeällä sijalla asialistallamme ja olen tyytyväinen Saksan liittokanslerin Angela Merkelin ja muutamien muiden maiden poliittisten johtajien aloitteeseen, jonka tavoitteena on ratkaista pitkittynyt konflikti.
<SPEAKER ID="027" NAME="Ioan Mircea Paşcu" AFFILIATION="S&amp;D">
(EN) Arvoisa puhemies, Moldova on viimeinen EU:n ulkopuolinen "latinalaisuuden" ilmentymä. Historialla on ollut tässä suuri merkitys. Naapuruuspolitiikan ja itäisen kumppanuuden myötä Moldovan mahdollisuudet päästä ensin lähemmäs EU:ta ja sen jäseneksi, kun maa on täyttänyt vaaditut edellytykset, ovat kuitenkin paranemaan päin.
<P>
Nykyinen koalitio, jolla on pian edessään vaalit, on nopeuttanut uudistusten vauhtia, ja EU on vastannut tähän asianmukaisesti. Molempien puolten vastuuhenkilöitä on syytä onnitella. Sekä sisäisten uudistusten nopeuden että EU:n toiminnan pitäisi mahdollisimman pian edetä pisteeseen, josta ei ole paluuta.
<P>
Moldovan mahdollisuudet riippuvat luonnollisesti Transnistrian konfliktin ratkaisusta. Tässä mielessä meitä rohkaisevat aiheesta käydyt tämänhetkiset keskustelut, joista ilmoitettiin Potsdamissa pidetyssä Saksan ja Venäjän välisessä huippukokouksessa ja jotka oletettavasti käynnistettiin hiljattain Deauvillessa pidetyssä kolmikantaisessa huippukokouksessa, hyödyntäen Venäjän selvää halukkuutta löytää ratkaisu. Pitäkäämme lupauksemme ja työskennelkäämme yhdessä, jotta voimme tuoda latinalaisuuden viimeisenkin osan Euroopan unioniin.
<SPEAKER ID="028" NAME="Andreas Mölzer" AFFILIATION="NI">
(DE) Arvoisa puhemies, kun aikaisemmin tarkastelimme Balkanin maita, esimerkiksi keskittyessämme Kosovon tai Bosnian ongelmiin, meillä oli taipumus sivuuttaa Moldova. EU:n olisi pitänyt ottaa jo kauan sitten välittäjän rooli Moldovaa ja sen naapureita koskevissa konflikteissa. On valitettavaa, että Moldova on nyt hylännyt EU:n tarjouksen välitysavusta Transnistrian konfliktissa.
<P>
Ei ole sattumaa, että Moldova on lapsipuolen asemassa eurooppalaisessa perheessä. Tämä johtuu maan kaoottisesta sosialismin jälkeisestä taloudesta. Kuten tiedämme, Moldovan itäosassa sijaitseva erinomainen teollisuusalue on julistautunut itsenäiseksi Venäjän tuella ja sinetöinyt näin maan taloudellisen taantuman, koska talous perustuu ainoastaan maatalouteen.
<P>
Kun Moldovan kansalaiset äänestävät marraskuun lopulla uuden hallituksen, on tärkeää varmistaa, että vaalit sujuvat kitkattomasti, jotta voidaan estää levottomuudet ja esimerkiksi Romanian kanssa syntyneen konfliktin kärjistyminen.
<SPEAKER ID="029" NAME="Andrzej Grzyb" AFFILIATION="PPE">
(PL) Arvoisa komission jäsen, minulla oli mahdollisuus tarkkailla Moldovan uusintavaaleja. Kun keskustelimme silloisten oppositiopuolueiden edustajien kanssa, huomasimme suurta muutoshalukkuutta. Muutosta on tapahtunut. Nykyinen pääministeri Filat, joka puhui tuolloin opposition edustajana, osoitti selkeästi Eurooppaan liittyviä pyrkimyksiä. Puhuimme hyväksyen hänen työnsä vaikutuksista, kun hän oli vieraana täällä Euroopan parlamentissa. Saman totesi myös ulkoasiainvaliokunnan valtuuskunta, joka vieraili hiljattain Moldovassa.
<P>
Sisäpolitiikan ongelmat, jotka koskevat erityisesti Transnistriaa, ja maan jakautuminen ja sekavuus, jotka symboloivat menneisyyttä ja hajaannusta, ovat kaikki hyvin vaikeita kysymyksiä. Meidän on tuettava prosessia, joka mahdollistaa Transnistrian liittämisen Moldovaan. Siihen liittyy useita ongelmia, muun muassa muuttoliike. Arvoisa komission jäsen, jokainen Moldovaa tukeva ilmaus, ja tässä olen samaa mieltä kollegani...
<P>
(Puhemies keskeytti puhujan.)
<SPEAKER ID="030" NAME="Mario Pirillo" AFFILIATION="S&amp;D">
(IT) Arvoisa puhemies, matkustin viime viikonloppuna Moldovan Chişinăuhun. Osallistuin kulttuuriministerin järjestämään kokoukseen, jossa käsiteltiin Moldovan yhdentymistä Eurooppaan erityisesti kulttuurin kannalta. Olin hyvin tyytyväinen suureen kasvuhalukkuuteen, erityisesti useisiin aloitteisiin, jotka kattoivat aiheita infrastruktuurin ja tie-, sähkö- ja muiden verkkojen rakentamisesta eri alojen ammattikoulutukseen ja muiden ammattien kertauskursseihin.
<P>
Moldovalaiset ovat hyvin kiinnostuneita liittymään EU:hun. Hallituksen tavoitteena on liittyminen Euroopan unioniin lähitulevaisuudessa ja se toimii tavoitteen mukaisesti. Euroopan on hyvä keskittyä tällä hetkellä...
<P>
(Puhemies keskeytti puhujan.)
<SPEAKER ID="031" NAME="Andrew Henry William Brons" AFFILIATION="NI">
(EN) Arvoisa puhemies, EU:n rahoituksen luonnollisten tuensaajien määrä on tällä hetkellä hiukan alle puolet jäsenten kokonaismäärästä. Kun jäsenmäärä kasvaa entisestään ja mukaan tulee entistä köyhempiä Itä-Euroopan valtioita, nettosaajien osuus saattaa kasvaa kahteen kolmasosaan. Tämä tapahtuu luonnollisesti nykyisten nettomaksajien kustannuksella, mutta myös niiden nykyisten jäsenten kustannuksella, jotka ovat nettosaajia.
<P>
Meille kerrotaan usein, ettei viisumivaatimusten lieventäminen liity mitenkään maahanmuuttoon, mutta tällä tarkoitetaan tietysti laillista maahanmuuttoa. Se liittyy kaikin tavoin laittomaan maahanmuuttoon: ihmiskauppaan, jolla tuodaan ihmisiä työskentelemään alle vähimmäispalkalla ja alle vähimmäistason työoloissa. Se myös vie maasta työikäisiä ihmisiä, jotka voisivat nostaa maan köyhyydestä.
<P>
Lopuksi haluan todeta, että Moldova itsenäistyi Neuvostoliitosta vuonna 1991. Haluaako se todellakin luopua itsenäisyydestään EU:n takia, sai se millaisen määrän hopearahoja tahansa?
<SPEAKER ID="032" NAME="Štefan Füle">
komission jäsen. - (EN) Arvoisa puhemies, olen hyvin tyytyväinen tähän keskusteluun. Olen tyytyväinen keskustelun ajankohtaan ja ennen kaikkea olen tyytyväinen viestin selkeään yhtenäisyyteen ja kunnianarvoisan parlamentin tukeen.
<P>
Moldovan tasavalta on historiansa käännekohdassa. Komissio on auttanut Moldovan hallitusta toteuttamaan mahdollisimman suuren osan sen kunnianhimoisesta uudistusohjelmasta viime vuoden aikana.
<P>
Tukemamme uudistukset vastaavat poikkeuksetta EU:n ja Moldovan toimintasuunnitelman laaja-alaisia tavoitteita. Näiden uudistusten onnistuminen on elintärkeää Moldovan tasavallan tulevaisuudelle.
<P>
Olemme useaan otteeseen ilmaisseet tukemme visiolle nykyaikaisesta ja vauraasta Moldovasta, joka yhteiskunta on yhtenäinen ja jonka alueellinen koskemattomuus on palautettu, emme ainoastaan 30. syyskuuta, jolloin Graham Watsonin mainitsema Moldovan ystävien ryhmä vieraili http://en.wikipedia.org/wiki/Chi%C5%9Fin%C4%83u" ssa. Ei ole epäilystäkään, etteikö Euroopan historiasta pitäisi ottaa tässä oppia.
<P>
Moldovan tasavalta on myönteisellä tiellä. Olen varma, että maa pystyy pääsemään poliittiseen kompromissiin, jonka uudistuksiin sitoutuminen vaatii. Pysymme kaikki omalta osaltamme ja mahdollisuuksien mukaan Moldovan kansalaisten rinnalla ja tarjoamme heille uudistuksiin tarvittavan ulkoisen tuen. Jatkamme heidän tukemistaan, jotta he läpäisevät kestävyyskokeet tulevissa parlamenttivaaleissa. Minäkin toivon vilpittömästi, että näiden vaalien jälkeen näemme Moldovassa kaikenkattavan poliittisen prosessin, joka perustuu Eurooppa-myönteiseen ohjelmaan ja joka jatkaa muutosprosessia Moldovan kansalaisten ja myös Euroopan hyväksi.
<SPEAKER ID="033" NAME="Puhemies">
(ES) Olen vastaanottanut kuusi työjärjestyksen 110 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan tänään torstaina 21. lokakuuta 2010 klo 12.00.
<P>
Kirjalliset lausumat (työjärjestyksen 149 artikla)
<SPEAKER ID="034" NAME="George Becali" AFFILIATION="NI">
kirjallinen. - (RO) Minäkin olen tyytyväinen edistykseen, jota Euroopan unioni on saavuttanut viime vuoden aikana Moldovan tasavallan osalta. Haluan onnitella kollegoitani, jotka jättivät tämän päätöslauselmaesityksen.
<P>
Romania on ollut liittymisestään lähtien sitoutunut Moldovan tasavallan asian puolustamiseen EU:n sisällä. Mielestäni konkreettinen todiste tästä alkuperäisestä sitoutumisesta on se, kuinka monta romanialaista parlamentin jäsentä eri poliittisista ryhmistä allekirjoitti tämän päätöslauselman.
<P>
90 miljoonaa euroa, jotka kyseiselle valtiolle myönnettiin makrotaloudellisena apuna, olivat ja ovat yhä elinehto, jota Moldova ja sen kansalaiset tarvitsivat saadakseen aikaan edistystä ja etenkin kyetäkseen vastaamaan sitoumuksiin, joita se on tehnyt uudistusten, oikeusvaltion ja korruption torjunnan alalla.
<P>
Moldovan tasavallalla on kaksi suurta ongelmaa, jotka on ratkaistava. Ensimmäinen on Transnistria, jonka kohdalla Euroopan hallitusten on osallistuttava konkreettisemmin ja vahvemmin ja jonka osalta on jatkettava neuvotteluja. Toinen ongelma - joka riippuu luonnollisesti Moldovan tasavallan demokraattisista poliittisista voimista, joita meidän on kannustettava - on se, miten vaalit toimitetaan 28. marraskuuta. Meidän on taattava, että maassa ja maan ulkopuolella asuvilla kansalaisilla on äänioikeus vaaleissa, joissa valitaan maalle keskushallinto. Kiitos.
