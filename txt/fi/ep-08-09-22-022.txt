<CHAPTER ID="022">
Eräiden säädösten mukauttaminen valvonnan käsittävään sääntelymenettelyyn - toinen osa - Säädösten mukauttaminen uuteen komitologiapäätökseen (lyhyt esittely) 
<SPEAKER ID="159" NAME="Puhemies">
(ES) Esityslistalla on seuraavana yhteiskeskustelu
<P>
József Szájerin oikeudellisten asioiden valiokunnan puolesta laatimasta mietinnöstä ehdotuksesta Euroopan parlamentin ja neuvoston asetukseksi eräiden perustamissopimuksen 251 artiklassa määrätyn menettelyn mukaisten säädösten mukauttamisesta neuvoston päätökseen 1999/468/EY, sellaisena kuin se on muutettuna päätöksellä 2006/512/EY, valvonnan käsittävän sääntelymenettelyn osalta - Toinen osa - C6-0476/2007 - ja
<P>
József Szájerin oikeudellisten asioiden valiokunnan puolesta laatimasta mietinnöstä suosituksista komissiolle säädösten mukauttamisesta uuteen komitologiapäätökseen.
<SPEAKER ID="160" NAME="József Szájer">
esittelijä. - (HU) Ihmiskunnan pitkä kokemus on osoittanut, että päätöksentekoviranomaiset, ja erityisesti toimeenpanoviranomaiset, tarvitsevat parlamentaarista valvontaa. Etenkin Lissabonin sopimuksen valmistelun yhteydessä olemme hyvin usein kuulleet puhuttavan Euroopan unionin niin kutsutusta demokratiavajeesta ja myös erittäin monessa yhteydessä Brysselin byrokratiasta.
<P>
Kiinnostavaa kyllä, Lissabonin sopimusta eivät tue nykyisin juuri ne, joiden etuja kaikki nämä muutokset parhaiten palvelisivat. Sitä eivät tue myöskään ne, jotka ovat edelleen vakuuttuneita siitä, että Lissabonin sopimuksella taataan nimenomaan toimeenpanovallan käyttäjän eli Euroopan komission ja niin sanotun eurooppalaisen byrokratian tehokkaampi valvonta. Haluan kaikkien niiden, joiden mielestä Lissabonin sopimusta ei tarvita, pohtivan tätä.
<P>
Olen vakuuttunut, että palvelemme tätä tavoitetta turvaamalla kansalaisten suurilla vaaleilla valitsemalle Euroopan parlamentille laajemmat valtuudet Euroopan komissioon nähden. Erityisesti kun parlamentti ja neuvosto, toisin sanoen lainsäädäntövallan käyttäjät, antavat yhä enemmän valtuuksia toimeenpanovallan käyttäjälle EU:ssa, ne uskovat Euroopan komissiolle yhä useammissa tapauksissa yksityiskohtaisten sääntöjen laatimisen.
<P>
Meidän on erittäin monissa tapauksissa reagoitava välittömästi, kun monimutkainen EU:n lainsäädäntömekanismi ei toimi tai kun neuvosto ja parlamentti eivät voi istua saman pöydän ääreen. Tällöin ei ole muuta vaihtoehtoa kuin antaa komissiolle valtuudet tällaisissa asioissa nopean ja tehokkaan toiminnan turvaamiseksi.
<P>
Näin tapahtuu edelleen. Käsiteltävänä olevat kaksi mietintöä koskevat sitä, että Euroopan parlamentin ja komission vuonna 2006 tekemän sopimuksen mukaisesti Euroopan parlamentin vaikutuspiiri ja valtuudet laajenevat käsittämään komission toimeenpano- ja lainsäädäntötoimien valvonnan. Tähän saakka vain yhdellä lainsäätäjällä, nimittäin neuvostolla, on ollut tämä mahdollisuus.
<P>
Euroopan komissio on laatinut neljä pakettia, joista kaksi hyväksyimme kesällä. Kolmas paketti on nyt tulossa käsittelyyn, ja laatimassani valiokunta-aloitteisessa mietinnössä käsitellään periaatteita, joita prosessissa on noudatettava ja jotka koskevat valvonnan todentamistapoja.
<P>
Samalla haluan todeta, että keskustelujen pohjalta syntyi hyvä kompromissi. Haluan kuitenkin tehdä parlamentin puolesta täysin selväksi, ettemme pidä tätä ennakkotapauksena parhaillaan vireillä olevien eikä tulevienkaan komiteamenettelyjen osalta.
<P>
Nämä valvontavaltuudet kuuluvat parlamentille Lissabonin sopimuksesta riippumatta. Toisin sanoen Lissabonin sopimus, jolla turvataan samankaltaiset valtuudet, on ottanut pienen askeleen eteenpäin, ja käytämme näitä valtuuksia jo sen yhteydessä.
<P>
Parlamentin työmäärä on valtava, joten sille on taattava tarvittavat välineet. Juuri tästä syystä olen ryhtynyt toimiin myös talousarvion suhteen, jotta voimme vähentämällä siihen liittyvää byrokratiaa turvata parlamentille mahdollisuudet, joita tarvitaan uuden tehtävän hoitamisessa. Parlamentin on toisin sanoen myös valmistauduttava tehtävän hoitamiseen, ja tämän askeleen myös Euroopan unionista tulee uskoakseni myös demokraattisempi ja avoimempi. Otamme siis merkittävän askeleen kohti tilannetta, jossa lainsäädäntövaltaa käyttävä EU:n toimielin valvoo riippumattomasti toimeenpanovaltaa käyttävää EU:n toimielintä. Kiitos tarkkaavaisuudestanne.
<SPEAKER ID="161" NAME="Ján Figeľ">
komission jäsen. - (EN) Arvoisa puhemies, komission puolesta totean pitäväni myönteisinä kahta jäsen Szájerin laatimaa mietintöä ja kiitän esittelijää hänen työstään. Köszönöm szépen Jóska.
<P>
Kun niin sanotusta toisesta kokoomaehdotuksesta päästiin yksimielisyyteen ensimmäisessä käsittelyssä, uusia lainsäädäntövälineitä mukautetaan tarkistettuun komitologiapäätökseen. Tämä tarkoittaa suurempaa roolia parlamentille - teille - ja tiiviimpää demokraattista valvontaa. Komissio on todella tyytyväinen nähdessään, että työ on edistynyt verrattain hyvää tahtia ja että kolme toimielintä - neuvosto, parlamentti ja komissio - ovat löytäneet oikeudenmukaisia ratkaisuja.
<P>
Toisessa mietinnössä parlamentti itse asiassa pyysi komissiota esittämään uusia ehdotuksia jäljellä olevien säädösten mukauttamiseksi. Voin vakuuttaa teille, että komissio aikoo tutkia tarkasti mietinnössänne esitetyt suositukset. Kun arviointi on saatu päätökseen, voimme päättää, mikä on paras tapa vastata parlamentin suosituksiin.
<P>
Lopuksi haluan myös esittää toiveeni, että seuraavan kokoomaehdotuksen tarkastelu neuvostossa ja parlamentissa etenee myös nopeasti ja kitkattomasti.
<SPEAKER ID="162" NAME="Puhemies">
(ES) Keskustelu on päättynyt.
<P>
Äänestys toimitetaan huomenna.
