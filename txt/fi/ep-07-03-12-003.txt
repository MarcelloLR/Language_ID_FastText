<CHAPTER ID="003">
Puhemiehen julkilausuma
<SPEAKER ID="009" NAME="Puhemies">
Hyvät kollegat, kommentoin vielä aihetta, josta juuri keskustelimme. Eilen sunnuntaina 11. maaliskuuta tuli kuluneeksi kolme vuotta Madridin terrori-iskuista, joissa 192 ihmistä sai surmansa 11. maaliskuuta 2004. Tämän kauhistuttavan tapahtuman päivästä tuli terrorismin uhrien eurooppalainen muistopäivä. Tuona päivänä muistetaan terrorismin uhreja, heidän perheitään, surmansa saaneita ja terrorismin fyysisistä tai psyykkisistä seurauksista kärsiviä ihmisiä sekä osoitetaan solidaarisuutta heitä kohtaan.
<P>
Muistopäivän avulla lisätään tietoisuutta. Madridin iskujen jälkeen Euroopan unionissa, Lontoossa tehtiin 7. heinäkuuta 2005 pommi-iskuja, jotka vaativat lisäuhreja. Myös muualla maailmassa ihmiset menettävät yhä aivan liian usein henkensä fanaattisen väkivallan vuoksi. Terrorismi on isku vapautta ja demokratiaa vastaan. Terrorismilla pyritään ohjaamaan asioiden kehitystä sokean väkivallan avulla, ja tässä prosessissa murskataan arvot, jotka ovat Euroopan unionin ja sen jäsenvaltioiden perustana. Terrorismi on rikollisuutta, jota ei voida sietää missään oloissa. Se on suurimpia uhkia kansainvälisen yhteisön turvallisuudelle, vakaudelle ja demokraattisille arvoille. Se on myös suora isku kansalaisiamme kohtaan.
<P>
Euroopan unionin ja kansainvälisen yhteisön on torjuttava määrätietoisesti terrorismia sen kaikissa muodoissa. Terrorismia ei voida oikeuttaa eikä terrorismin torjunnassa pidä sortua heikkouteen. Tämän vuoksi tarvitsemme vahvan ja yhtenäisen Euroopan unionin. Jotta terrorismia voidaan torjua tehokkaasti, tiiviisti tehtävän yhteistyön lisäksi on kehitettävä johdonmukaisia yhteisiä toimia, joilla vastataan kansalaisten tarpeisiin ja jotka vastaavat käsityksiämme ihmisoikeuksista ja ihmisarvosta.
<P>
Haluan näin ollen vielä kerran todeta, ettei parlamentti pidä Guantanamoa eurooppalaisen oikeusjärjestyksen mukaisena ja että torjuessamme Euroopassa terrorismia yhdessä meidän on varmistettava, että se tapahtuu sopusoinnussa puolustamiemme arvojen kanssa.
<P>
Meidän on tänä terrorismin uhrien muistopäivänä jälleen ilmaistava halumme torjua terrorismia sen kaikissa muodoissa ja toteuttaa sen vaatimia toimia. Meidän ei pidä unohtaa terrorismin uhreja; olemme heille velkaa sen, että heidän murhaajiaan rangaistaan. Määrätietoisten toimien tavoitteena on kuitenkin oltava myös terrorismin ja terroritekojen mahdollisimman tehokas ehkäiseminen Euroopan unionin maaperällä ja kaikkialla maailmassa kansainvälisen yhteisön ja oikeusjärjestelmämme periaatteiden mukaisesti.
<P>
Talebanit sieppasivat 5. maaliskuuta tänä vuonna italialaisen toimittajan, La Repubblica -sanomalehden Afganistanin kirjeenvaihtajan Daniele Mastrogiacomon. Hän oli vain tekemässään työtään eli raportoimassa maan tilanteesta. Haluan hyödyntää tämän tilaisuuden esittääkseni parlamentin myötätunnonilmaisun Mastrogiacomon perheelle ja La Repubblica -sanomalehdelle.
<P>
Haluan niin ikään esittää parlamentin puolesta myötätunnonilmaisun eräälle Saksan kansalaiselle ja hänen pojalleen, jotka siepattiin Irakissa helmikuussa. Kehotamme ja vaadimme Mastrogiacomoa vangittuna pitäviä henkilöitä sekä kaksi Saksan kansalaista ja Irakissa pitkään asunutta henkilöä siepannutta Kataib Siham al-Haq -järjestöä päästämään nämä ihmiset heti vapaiksi - ilman ehtoja ja vahingoittumattomina. Meidän ei pidä sallia väkivallalla kiristämistä.
<P>
Pyydän teitä nyt muistamaan terrorismin uhreja.
<P>
(Parlamentti nousi seisomaan ja vietti minuutin hiljaisuuden.)
