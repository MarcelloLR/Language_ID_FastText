<CHAPTER ID="015">
Euroopan autoteollisuuden rakennemuutosten taloudelliset ja sosiaaliset seuraukset (keskustelu) 
<SPEAKER ID="118" NAME="Puhemies">
Esityslistalla on seuraavana komission julkilausuma Euroopan autoteollisuuden rakennemuutosten taloudellisista ja sosiaalisista seurauksista.
<SPEAKER ID="119" NAME="Vladimír Špidla">
komission jäsen. (FR) Arvoisa puhemies, hyvät parlamentin jäsenet, rakennemuutossuunnitelmalla, jonka Volkswagen julkisti marraskuussa yrityksen Belgian-toimipisteen johdolle ja lehdistölle, on huomattava sosiaalinen ja taloudellinen vaikutus sekä yrityksen sisällä että sen ulkopuolella. Sallinette minun ilmaista ennen muuta vakavan huoleni tämän suunnitelman todennäköisistä seurauksista sekä tuhansille työntekijöille ja heidän perheilleen että yhtiön taloudelliselle ja sosiaaliselle ympäristölle.
<P>
Rakennemuutokset ovat toisinaan tarpeen yritysten kilpailukyvyn ja henkiinjäämisen varmistamiseksi ja viime kädessä myös työpaikkojen säilyttämiseksi. Olen tietoinen siitä, että Volkswagenin on monien muiden alalla toimivien eurooppalaisyritysten tavoin toteutettava rakennemuutoksia. On kuitenkin tärkeää varmistaa tämän prosessin asianmukainen suunnittelu ja hallinnointi, jotta sen taloudelliset ja sosiaaliset kustannukset voidaan minimoida. Tämän vuoksi komissio hyväksyi maaliskuussa 2005 tiedonannon "Rakenneuudistukset ja työllisyys", jossa määriteltiin - teidän kannattamanne - ennakoivan strategian päätekijät eli ennakointi, kumppanuus sekä toimien ja välineiden koordinointi.
<P>
Kun Volkswagenin johto ilmoitti rakenneuudistuksista, komissio teki viipymättä kaikkensa ottaakseen käyttöön välineet, jotka sillä on käytettävissään. Tapasin Belgian hallituksen jäsenet ilmaistakseni heille solidaarisuutemme ja korostaakseni, miten tärkeänä pidämme yhteisön lainsäädännön asiaankuuluvien säännösten noudattamista. Erityisesti viittasin direktiiveihin, jotka koskevat työntekijöiden edustajille tiedottamista ja heidän kuulemistaan. Kollegani Hübner ja minä teimme myös selväksi, että komission yksiköt ovat valmiit rahoitustukivälineiden, erityisesti rakennerahastojen, joustavaan käyttöön rakenneuudistuksista kärsimään joutuneiden työntekijöiden auttamiseksi. Euroopan sosiaalirahasto on osoittanut aiemmin, miten paljon ripeillä ja kohdennetuilla toimilla voidaan edesauttaa yritysten rakenneuudistusten myötä lomautettujen työntekijöiden uutta integrointia työmarkkinoille.
<P>
Komission yksiköt on kutsuttu osallistumaan Belgian viranomaisten perustaman kriisiyksikön toimintaan. Tämän yksikön tarkoituksena on muun muassa arvioida käytännön mahdollisuuksia luottojen hyödyntämiseen: tässä yhteydessä tulevat kyseeseen joko nykyisestä, vuoden 2006 lopussa päättyvästä ohjelmasta jäävät varat tai näitä merkittävämmät varat, jotka vapautuvat käyttöön uusien, vuonna 2007 käynnistyvien ohjelmien myötä. Voin joka tapauksessa todeta, että komissio haluaa käyttää yhteisön talousarviota ennakoivasti ja mahdollisimman joustavasti.
<P>
Komissio kutsui 24. marraskuuta koolle "rakenneuudistustyöryhmänsä", joka perustettiin maaliskuussa 2005, kun tiedonantoa "Rakenneuudistukset ja työllisyys" laadittiin. Kokouksen tarkoituksena oli ottaa käyttöön kaikki käytettävissä olevat välineet rakenneuudistustoimien vaikutusten lieventämiseksi yhdessä Belgian viranomaisten kanssa ja Euroopan autoteollisuutta koskevan osa-alueen kehittämiseksi Euroopan tulevaisuusstrategiassa. Autoteollisuus on Euroopan kannalta elintärkeä ala, sillä sen osuus Euroopan unionin BKT:stä on 3 prosenttia ja se työllistää 12 miljoonaa ihmistä. Autoteollisuus edistää ratkaisevalla tavalla tutkimusta ja kehitystä, ja sen saavuttama kaupan ylijäämä muuhun maailmaan nähden on vuosittain noin 25 miljardia euroa. Kuten kaikilla talouden osa-alueilla, autoteollisuudessakin on toteutettava joukko syvällisiä muutoksia. Autoteollisuus on kuitenkin pystynyt mukautumaan edessä oleviin merkittäviin tapahtumiin. Mainitsemani luvut vahvistavat tämän.
<P>
Tänään huolenamme olevasta erityistapauksesta riippumatta autoteollisuuden rakenneuudistukset ovat yleisesti ottaen osa välttämättömiä mukautumistoimia. Komissio ei kuitenkaan halua eikä voikaan ottaa kantaakseen yritysten velvoitteita ja vastuita, jotka liittyvät toteutettuihin rakenneuudistuksiin. Olen kirjoittanut henkilökohtaisesti Volkswagen-konsernin pääjohtajalle kertoakseni hänelle huolenaiheistamme ja pyytääkseni häntä tekemään kaikkensa, jotta julkistettujen rakenneuudistusten taloudelliset ja sosiaaliset kustannukset jäävät mahdollisimman pieniksi. Muistutin häntä siitä, että työntekijöille tiedottamista ja heidän kuulemistaan koskevien direktiivien noudattaminen on varmistettava kaikissa jäsenvaltioissa. Näissä yhteisön asiakirjoissa todetaan, että asianmukaisesti nimetyille työntekijöiden edustajille on tiedotettava ja heitä on kuultava etukäteen kaikista kyseeseen tulevista tuotannon siirroista ja irtisanomisista. On ratkaisevan tärkeää varmistaa kaiken tiedotuksen ja hyödyllisen kuulemisen laatu kullakin tasolla, olipa kyse taloudellisista päätöksistä tai niiden vaikutuksista työllisyyteen.
<P>
Haluan myös huomauttaa, että komission järjestettyä aihetta koskevan kuulemisen vuonna 2003 eurooppalaiset työmarkkinaosapuolet laativat yhdessä muutosten ja niiden seurausten hallintaa koskevat suuntaviivat. Näissä suuntaviivoissa todetaan, että myönteinen suhtautuminen muutokseen ja laadukkaan sosiaalisen vuoropuhelun käyminen luottamusta henkivässä ilmapiirissä ovat tärkeitä tekijöitä ehkäistäessä tai rajoitettaessa rakenneuudistusten vahingollisia sosiaalisia vaikutuksia. Näiden suuntaviivojen täytäntöönpano on välttämätöntä, jos haluamme saavuttaa ennakointia ja muutosten aikana annettavaa tukea koskevat yhteisön tavoitteet. Tämän vuoksi komissio otti maaliskuussa 2005 uudelleen yhteyttä työmarkkinaosapuoliin ja pyysi niitä suunnittelemaan tehokkaita menettelytapoja näiden suuntaviivojen kehittämiseksi kaikkialla Euroopassa ja niiden täytäntöönpanon varmistamiseksi. Aion tavata pikapuoliin työmarkkinaosapuolten edustajat, jotta voimme pohtia heidän kanssaan keinoja näiden suuntaviivojen mukaisen edistyksen nopeuttamiseksi ja tehostamiseksi.
<P>
Palatakseni tämän keskustelun taustalla olevaan tapaukseen totean, että nyt on tärkeää saada rakenneuudistusten kohteena olevan ryhmän sisällä aikaan edellytykset neuvotteluille. Viime aikoina on näkynyt merkkejä siitä, että asianomaiset osapuolet - johdon ja työntekijöiden edustajat - ovat sitoutumassa vakavaan vuoropuheluun useiden Euroopassa sijaitsevien toimipisteiden teollisesta tulevaisuudesta sekä toteutettavista sosiaalisista toimenpiteistä. Komissio aikoo pitää tukitarjouksensa voimassa mutta kunnioittaa kuitenkin ryhmän sisällä orastavan sosiaalisen vuoropuhelun riippumattomuutta. Komissio toteuttaa aloitteita toimivaltansa rajoissa ja ottaa käyttöön käytettävissään olevat varat. Nykytilanteessa toivon vain, että kaikki osapuolet sitoutuvat lujasti etenemään tähän samaan suuntaan.
<SPEAKER ID="120" NAME="Ivo Belet">
PPE-DE-ryhmän puolesta. - (NL) Arvoisa puhemies, arvoisa komission jäsen, haluan aivan ensiksi esittää lämpimät tervetulotoivotukset Volkswagenin Vorstin-tehtaan työntekijöille, alihankkijoille ja heidän edustajilleen, jotka ovat läsnä yleisölehterillä, ja haluan myös ilmaista heille aidon solidaarisuutemme näinä vaikeina aikoina.
<P>
Hyvät kollegat, viime päivinä on esitetty varsin nenäkkäitä lausuntoja, joiden mukaan politiikka on voimatonta tämänkaltaisissa tapauksissa. Itse pidän tällaista kuitenkin tilanteen ennenaikaisena tuomitsemisena.
<P>
Politiikan avulla voidaan todellakin pureutua moniin tärkeisiin tekijöihin. Ensinnäkin kansallinen hallitus voi luotettavan ja hyvän hallintotavan avulla pitää työvoimaa, tässä tapauksessa lisäpalkkioita, koskevan taakan mahdollisimman pienenä ja suojella näin teollisuutemme kilpailukykyä.
<P>
Myös Euroopan unionin on kannettava osansa vastuusta. Tuhannet työntekijät ovat menettämässä työpaikkansa, ja meidän on vähintäänkin otettava opiksemme tästä. Arvoisa komission jäsen, tämä tilanne merkitsee Euroopan unionille ainutlaatuista tilaisuutta korostaa sosiaalista puoltaan. Vaikka unionin yhteismarkkinat ovat luonteeltaan taloudelliset, ne edellyttävät myös sosiaalista ulottuvuutta. Tämä on selvää. Meidän on siis tehtävä nyt voitavamme tämän sosiaalisen ulottuvuuden vahvistamiseksi lyhyellä aikavälillä.
<P>
Ensinnäkin meidän on pyrittävä tähän varmistamalla, että rakennemuutosten kohteiksi joutuvat työntekijät voivat luottaa siihen, että he saavat viipymättä tukea uudesta Euroopan globalisaatiorahastosta. Arvoisa komission jäsen, me parlamentin kristillisdemokraatit olemme sataprosenttisesti tämän rahastoa koskevan tavoitteen takana ja luotamme komission uskolliseen tukeen tässä asiassa. Tärkeintä on nyt pyrkiä varmistamaan kaikin keinoin, että rahaston toiminta pääsee käyntiin ajoissa.
<P>
Toiseksi meidän on myös saatava työntekijät todella osallistumaan toimiin. Asiasta on säädetty vuonna 1994 annetussa yhteisön direktiivissä, jota on nyt joka tapauksessa arvioitava. Arvoisa komission jäsen, viittasitte jo tiedonantoon, jonka komissio antoi viime vuoden maaliskuussa. Puuttukaamme siis Volkswagenin Vorstin-tehtaan sosiaaliseen murhenäytelmään ja tehkäämme tämän perusteella tarvittavat muutokset mainittuun direktiiviin.
<P>
Uskon vakaasti Euroopan autoteollisuuden tulevaisuuteen, mutta meidän on tehtävä kaikkemme - päätän puheenvuoroni tähän - jotta voimme tuottaa energiatehokkaita ja sataprosenttisen ympäristöystävällisiä autoja. Toivon, että Audi A1:stä tulee tällainen auto ja että sen valmistus tapahtuu Vorstin tehtaalla. Tämä takaisi tehtaan tulevaisuuden huolimatta tummista pilvistä, jotka sen päällä nyt leijuvat.
<SPEAKER ID="121" NAME="Stephen Hughes">
PSE-ryhmän puolesta. - (EN) Arvoisa puhemies, haluan esittää kolme lyhyttä huomiota. Olen tyytyväinen huomatessani, että komissio aikoo rakennerahastojen avulla tukea selviytymistä tämän järkyttävän kehityksen sosiaalisista seurauksista. On kuitenkin kysytty voidaanko globalisaatiorahastoa käyttää vai ei. Toivon, että tämänviikkoiset uutiset, joiden mukaan Volkswagen aikoo rakentaa tehtaan sekä Intiaan että Venäjälle, osoittavat, että asialla on maailmanlaajuinen ulottuvuus ja että siihen on puututtava rahaston avulla.
<P>
Toiseksi suhtaudun myönteisesti uutisiin, joiden mukaan Audi A1:n tuotanto saatetaan siirtää Vorstin tehtaalle joidenkin työpaikkojen säästämiseksi. Työntekijöitä on kuitenkin jo varoitettu siitä, että tällainen siirto merkitsisi työvoimakustannusten alentamista. Toivon, ettei tämä VW:n siirto osoittaudu ivalliseksi toimenpiteeksi, jossa tavaraa siirretään taskusta toiseen ja jossa palkkoja ja työehtoja alennetaan samalla merkittävästi. VW:n on tiedostettava, että pidämme kehitystä erittäin tarkasti silmällä tulevina kuukausina.
<P>
Lopuksi esitän kysymyksen komission jäsenelle. Jos direktiivi, jossa määritetään yleinen tiedotusta ja kuulemista koskeva kehys, sekä eurooppalaisesta yritysneuvostosta annetut direktiivit ovat voimassa ja jos niiden täytäntöönpanoa seurataan Belgiassa, miten viimeviikkoiset uutiset saattoivat tulla yllätyksenä? Ellei komissio pyri väsymättä varmistamaan sosiaalilainsäädännön soveltamista ja täytäntöönpanoa, sosiaalinen Eurooppa saa äärimmäisen huonon maineen ja kansalaiset kääntävät aivan perustellusti selkänsä EU:lle.
<P>
Arvoisa komission jäsen, ilahduin kuullessani, että olette nyt tarttumassa toimeen, mutta Vorstin työntekijöiden kannalta tämä tulee suoraan sanoen hieman liian myöhään.
<P>
Puheenvuoroni päätteeksi totean toivovani, että PPE-DE-ryhmä seisoo vakaasti globalisaatiorahaston takana. Kuulemani perusteella näin ei ole. Toivon, että rahasto saa täyden tukemme kahden viikon kuluttua toimitettavassa äänestyksessä.
<SPEAKER ID="122" NAME="Jean Marie Beaupuy">
ALDE-ryhmän puolesta. - (FR) Arvoisa puhemies, arvoisa komission jäsen, tämänhetkisessä keskustelussa on tärkeää, ettei asioita sekoiteta keskenään ja ettei eri vastuualueita sotketa. Toimiessamme Euroopan unionin tasolla meidän on tuotava julki käytettävissämme olevat varat voidaksemme edistää parhaan mahdollisen ratkaisun saavuttamista tämänkaltaisiin ongelmiin. olipa kyse metalliteollisuudesta tai muista toimialoista.
<P>
Arvoisa komission jäsen, kuten totesitte äskeisen puheenvuoronne aluksi, asiassa on kaksi puolta. Yhtäällä ovat yritykset, joiden on menestyttävä, jos haluamme ylläpitää EU:n työllisyyttä pitkällä aikavälillä. Toisaalla ovat työntekijät, jotka tarvitsevat apua. Euroopan aluekehitysrahaston (EAKR), Euroopan sosiaalirahaston (ESR) ja toivottavasti hyvin pian myös Euroopan valuuttarahaston (EMF) ansiosta Euroopan unionilla on varat jokaisen työntekijän yksilölliseen auttamiseen uudelleenkoulutuksessa, paluussa työelämään tai oman yrityksen perustamisessa. Tätä Euroopan unionin tarjoamaa yksilöllistä apua on mainostettava tiedotusvälineissä, kun julkistatte tiedonantojanne, jotta Euroopan unionin kansalaiset pysyvät täysin perillä EU:n toteuttamista toimista.
<P>
Kuten sanoitte, lisäksi on ratkaisevan tärkeää kyetä reagoimaan nopeasti. Jos osissa autoteollisuutta - tällä hetkellä kyse on Volkswagenista - tarvitaan varojamme, on tärkeää auttaa työntekijöitä äärimmäisen ripeästi, jotta tarjoamastamme avusta on todella hyötyä ja jotta ihmiset voivat löytää sen avulla nopeasti uuden työpaikan.
<SPEAKER ID="123" NAME="Pierre Jonckheer">
Verts/ALE-ryhmän puolesta. - (FR) Arvoisa puhemies, tänä iltapäivänä parlamentissa vierailleet Volkswagenin ja ammattiliittojen edustajat kertoivat, että vaikka heidän ensisijaisena tavoitteenaan on saada moottorivalmistajan johdolta toimintasuunnitelma, he odottavat myös Euroopan unionin lopettavan jäsenvaltioiden välisen sosiaalisen ja verotuksellisen kilpailun, joka vetää kaikkia alaspäin. Lähes kymmenen vuotta sitten Renaultin Vilvorden-tehtaan työntekijät sanoivat meille samaa. Mikä on muuttunut?
<P>
Arvoisa komission jäsen Špidla, mielestä huomionne eivät riitä alkuunkaan. Puhutte sosiaalisen vuoropuhelun riippumattomuudesta mutta tiedätte vallan hyvin, että työntekijät ovat vastahakoisia osallistumaan tällaiseen vuoropuheluun. Käytettävissämme on välineitä. Meidän on lujitettava eurooppalaista yritysneuvostoa koskevaa direktiiviä. Parlamentti pyysi teitä tekemään näin jo maaliskuussa 2006. On myös välttämätöntä luoda eurooppalainen lainsäädäntökehys, joka mahdollistaa eurooppalaisten työehtosopimusneuvottelujen käymisen ala- ja konsernikohtaisesti. Komission on valvottava valtiontukia ja yhteisön varoja nykyistä tehokkaammin, jotta niitä ei käytetä toiminnan siirtämiseen Euroopan unionin sisällä. Tähän mahdollisuuteen viitattiin jo Cottignyn ja Hutchinsonin mietinnössä.
<P>
Lopuksi totean, että monet verotuskysymykset on yhtenäistettävä - valitsen tässä kohden sanani huolella - yhteisön tasolla. Ei riitä, että keskustelemme eurooppalaisiin yrityksiin sovellettavasta yhteisestä veropohjasta. Yritysverotukseen tarvitaan eurooppalainen vähimmäisveroaste. Siltä pohjalta voisimme kenties tänään - ja toivon mukaan huomenna - puhua asianomaisille työntekijöille erilaisin ehdoin kuin käsitellessämme Renault'n tapausta.
<SPEAKER ID="124" NAME="Francis Wurtz">
GUE/NGL-ryhmän puolesta. - (FR) Arvoisa puhemies, haluan aloittaa tervehtimällä yleisölehterillä olevaa huomattavan kokoista valtuuskuntaa, joka koostuu Volkswagenin Vorstin-tehtaan työntekijöistä, kaikkien tehtaalla edustettuina olevien ammattiliittojen toimihenkilöistä sekä alihankkijayritysten edustajista.
<P>
(Suosionosoituksia)
<P>
Suuri joukko ryhmäni jäseniä vieraili eilen vallatulla tehtaalla ja keskusteli pitkään työntekijöiden ja ammattiliittojen edustajien kanssa. Mitä näissä keskusteluissa kävi ilmi?
<P>
Arvoisa komission jäsen, ensimmäinen ja tärkein vaatimus on työpaikkojen säilyttäminen kyseisessä toimipisteessä. Euroopan unioni on pulmatilanteessa, joka johtuu teollisuuspolitiikan puutteesta. Kuten jäsen Jonckheer muistutti, Euroopan autoteollisuuden kriisi ei ole mitään uutta. Vilvorden tapaus oli 10 vuotta sitten, ja sen jälkeen muita tehtaita on suljettu tai joutunut sulkemisuhan alle.
<P>
Mitä on tehty tutkimus- ja investointipolitiikan aloilla ja tasapainoisen aluekehityksen hyväksi? Mitä toimia on toteutettu sen varmistamiseksi, että työntekijöitä koulutetaan ja työpaikat turvataan. Mitä on tehty nykyään kysyttyjen puhtaiden, luotettavien ja edullisten autojen kehittämiseksi. Mitä on tehty talousrakenteen monipuolistamiseksi ja turvattujen, ammattitaitoa vaativien ja hyvin palkattujen työpaikkojen lisäämiseksi? Suurten tuotantokonsernien on annettu tehdä mielensä mukaan pyhän vapaisiin markkinoihin perustuvan talouden ja rajattoman kilpailun nimissä. Kaikkien, myös Euroopan unionin, välittömänä velvollisuutena onkin toimia nyt Vorstin tehtaan työpaikkojen pelastamiseksi - paitsi Volkswagen-konsernin työntekijöiden myös 8 000:n alihankkijayrityksiä edustavan työntekijän vuoksi. Jäsen Henin puhuu hetken kuluttua lisää tästä aiheesta.
<P>
Toiseksi: jos tämä laajamittainen liikekannallepano epäonnistuu ja eteen nousee kysymys korvauksista, Volkswagen-konserni on virallisesti sitoutettava täyttämään kaikki velvollisuutensa. Ammattiliittojen johtajat muistuttivat meitä yksityiskohtaisesti pitkästä julkisten tukien luettelosta ja erilaisista vapautuksista, jotka on tämän tehtaan osalta myönnetty konsernille, jonka voitot ovat sivumennen sanottuna kasvaneet voimakkaasti viimeisten kahden vuoden aikana - ainakin niin voimakkaasti, että se saattoi eilen ilmoittaa suunnittelevansa satojen miljoonien eurojen investointeja Aasiaan. Lisäksi on sanomattakin selvää, että Euroopan unionin on osallistuttava korvauksiin.
<P>
Näissä tapahtumissa kiteytyy mielestämme kuitenkin tarve muuttaa rakenteellisesti talousstrategiaa, jota edistetään sen nimissä, mitä komissio kutsuu kilpailukykyiseksi Euroopaksi globalisoituneessa taloudessa. Selkokielellä tämä tarkoittaa palkkakustannusten alentamista, joustavien työolojen luomista, lisäarvon eli odottamattomien voittojen tuottamista osakkeenomistajille, työntekijöiden asettamista vastakkain ja toiminnan siirtoja koskevan uhan käyttämistä viranomaisten kiristämiseen.
<P>
Näin pääsemme tämän maineikkaan ja liberaalin Euroopan yhteisön ytimeen - yhteisön, josta yhä useammat eurooppalaiset ovat syystäkin vieraantuneet täysin. Vain unohtamalla hetkeksi tämän lähestymistavan voimme antaa tilaa sosiaalisesti vastuulliselle yhteisölle ja voittaa takaisin kansalaistemme luottamuksen. Komission puheenjohtaja Barroso peräänkuuluttaa usein unionia, joka saavuttaa tuloksia. Nykyisellään Euroopan unionin saavuttamat tulokset ovat sellaisia kuin nyt näemme Volkswagenin Vorstin-tehtaalla. Ammattiliittojen edustajat kertoivat, että unionin painoarvon lisääminen saattaisi olla tarpeen, mutta tarvitsemme erilaista unionia. Tämä vaatimus esitetään varmasti voimakkain äänenpainoin lauantaina Brysselin kaduilla.
<P>
(Suosionosoituksia)
<SPEAKER ID="125" NAME="Frank Vanhecke" AFFILIATION="NI">
(NL) Arvoisa puhemies, kyse on 4 000 työntekijän lomauttamisesta Volkswagenin Vorstin-tehtaalla ja tämän lisäksi vähintään 2 000 työpaikan menettämisestä alihankkijayrityksissä. Kotimaassani ajat ovat todellakin synkkiä kyseisten työntekijöiden ja heidän perheidensä kannalta.
<P>
Pääministeri Verhofstadtin johtaman Belgian hallituksen ensireaktio on ollut toimia niin kuin aina ennenkin: taloudellisista menestystarinoista he ottavat mielellään uuden sulan omaan poliittiseen hattuunsa, mutta ongelmista ja vastoinkäymisistä on aina syyttäminen muita.
<P>
Eräässä varsin muukalaisvihamielisessä vastauksessa pääministeri Verhofstadt jopa syytti saksalaisia eräänlaisesta kotiinpäinvetämispolitiikasta. Poliittisesti korrektissa kotimaassani tämä on suunnilleen pahin mahdollinen syytös, jonka esittäjä ei ota huomioon, että Saksassakin ollaan menettämässä 20 000 työpaikkaa ja että Vorstin sosiaalisessa murhenäytelmässä on itse asiassa kyse toistaiseksi pahimmasta vaiheesta Euroopan autoteollisuutta koettelevassa valtavassa kriisissä.
<P>
Olkaamme rehellisiä: kenelläkään ei ole ihmelääkettä murheelliseen sairauteen, joka itää parhaillaan Euroopassa. Ennen muiden syyttelyä hallitustemme, erityisesti Belgian hallituksen, olisi pohdittava, ovatko ne tehneet kaiken voitavansa mahdollisimman monien työpaikkojen pelastamiseksi paitsi nyt Vorstissa myös aiemmin Renault'n Vilvoorden-tehtaalla sekä muun muassa DHL:n ja Sabenan tapauksissa.
<P>
Palkat ovat Belgiassa edelleen noin 10 prosenttia alhaisemmat kuin naapurimaissa - lähes kahdeksan vuotta sen jälkeen, kun maa sai hallituksen, joka lupasi ottaa tämän ongelman ratkaisemisen ensisijaiseksi tavoitteekseen. Tämä palkkoja koskeva epätasapaino johtuu valtavasta verotaakasta.
<P>
Verotaakka ei ole ainoa syy nykytilanteeseen, vaan se on yksi niistä monista asioista, joista voidaan syyttää Belgian hallitusta. Tarkoitan nimenomaan Belgian hallitusta, sillä Flanderi on jo jonkin aikaa osoittanut poliittista tahtoa toteuttaa erilaisia taloudellisia toimia, jotta maamme vetäisi sijoittajia puoleensa ja jotta näin voitaisiin luoda työpaikkoja.
<P>
Mekin kannatamme yhteisön varojen tehokasta käyttöä tällä alalla, mutta ne eivät ole mikään ihmelääke, ja ehdotukset, joiden seurauksena yhteisön byrokratia lisääntyy, ovat mielestäni haitallisia.
<P>
Meidän kaikkien on nyt korkea aika ymmärtää, etteivät aineellinen hyvinvointimme ja työllisyytemme jatku loputtomiin itsestään, että kansainvälinen kilpailu vain kiristyy nykyisestä ja että meidän on todella taisteltava joka ikisestä työpaikasta lisäämällä joustavuutta, vähentämällä kustannuksia ja luomalla työnantajille suotuisa ilmapiiri. Ennen kaikkea meidän on ajateltava keinoja, joilla yritystemme kilpailukykyä voidaan parantaa, ja otettava tässä yhteydessä huomioon myös sellaisissa maissa toimivat yritykset, joissa sosiaalista suojelua on vain vähän tai ei lainkaan.
<SPEAKER ID="126" NAME="José Albino Silva Peneda" AFFILIATION="PPE-DE">
(PT) Arvoisa puhemies, arvoisa komission jäsen, toiminnan siirrot suuntautuvat yleensä maihin, joissa tuotantokustannukset ovat muita matalammat ja työlainsäädäntö muita joustavampi. Käsittelemässämme tapauksessa on käynyt juuri päinvastoin: tuotantoa ollaan siirtämässä maahan, jossa tuotantokustannukset ovat aiempaa korkeammat ja työlainsäädäntö aiempaa tiukempi. Kaikki viittaa siihen, ettei tämä päätös ole perustunut markkinasääntöihin vaan mitä todennäköisimmin yrityksen ja ammattiliittojen välisiin voimasuhteisiin.
<P>
Kyseessä näyttää olevan uudenlainen tekijä, joka saattaa vaikuttaa tuleviin toiminnan siirtoihin ja jota nimittäisin ammattiliittojen vallan siirroksi. Tällainen siirto suuntautuu aina kohti keskustaa, sillä siinä suositaan vahvinta. Jos tämä käytäntö leviää, olemme matkalla suuntaan, joka on selvästi Eurooppa-hankkeen keskeisten arvojen vastainen: markkinasääntöjä pidetään pilkkanaan, tuottavuutta ei edistetä eikä solidaarisuuden sekä alueellisen ja sosiaalisen koheesion perusperiaatteita kunnioiteta.
<P>
Kun vallalla on tällainen käytäntö, pelkään Volkswagenin Portugalin-tehtaan tulevaisuuden puolesta. Jos jotakin vastaavaa tapahtuu Portugalissa, meidän on pakko pohtia vakavasti, miten voimme estää pelkkää etujärjestöä ohjaamasta markkinasääntöjen normaalia toimintaa. Tämä on meidän vastuullamme.
<SPEAKER ID="127" NAME="Mia De Vits" AFFILIATION="PSE">
(NL) Arvoisa puhemies, hyvät kollegat, mielestäni poliittinen maailma ei voi katsella tällaista murhenäytelmää sivusta tekemättä mitään. On sanomattakin selvää, että sosiaalisia vaikutuksia on lievennettävä, ja ellei globalisaatiorahastoa ole ajateltu käytettäväksi tähän tarkoitukseen, olen pudonnut kokonaan kärryiltä.
<P>
Arvoisa komission jäsen Špidla, on itsestään selvää, että sosiaalisen vuoropuhelun on toimittava, mutta se ei ole toiminut. Meidän kaltaisillemme sosialisteille vuoropuhelussa on kyse vielä muustakin.
<P>
Kun yritykset fuusioituvat, komissio tarkistaa, vääristyykö kilpailu, mutta se ei tarkista, toteutetaanko rakennemuutosjärjestelyt puolueettomien ja taloudellisten kriteerien perusteella. Minusta olisi järkevämpää ja hyödyllisempää, että meillä olisi komission jäsen, joka kanavoisi rakennemuutosjärjestelyjä oikeaan suuntaan, kuin että meillä olisi monikielisyydestä vastaava komission jäsen.
<P>
Pyydän parlamenttia tukemaan tätä ajatusta. Olen tyytyväinen, että Belgian hallitus ottaa nämä ajatukset esiin joulukuun neuvostossa. Monikansalliset yritykset eivät saa päästä kuin koira veräjästä. Ne on saatava vastuuseen toimistaan.
<SPEAKER ID="128" NAME="Jacky Henin" AFFILIATION="GUE/NGL">
(FR) Arvoisa puhemies, autoteollisuudesta häviää joka päivä satoja työpaikkoja. Monikansalliset yritykset kasaavat valtavia paineita työntekijöilleen. Ne julkeavat käyttää työntekijöitä sijaiskärsijöinä, kyseenalaistavat heidän saavuttamansa oikeudet ja vihjailevat, että heidän hyvinvointinsa on suorastaan ylitsevuotavaa. Todellisuudessa työntekijät eivät ole viimeisten 50 vuoden aikana olleet koskaan yhtä tuottavia eivätkä heidän työpaikkansa ole olleet koskaan yhtä turvattomia kuin nyt. Heidän ostovoimansa ei ole ollut 30 vuoteen yhtä heikko kuin nyt. Autoteollisuuden vaikeuksien syynä ei ole työvoiman kilpailukyky vaan pääoman liikkeet, joiden tarkoituksena on saada mahdollisimman suuri voitto mahdollisimman lyhyessä ajassa. Autoteollisuuskonsernit harjoittavat kiristystä ja käyttävät tehtaidensa ympäristöä häikäilemättä hyväkseen, ja kun ne ovat lypsäneet kaikki paikalliset määrärahat kuiviin, ne alkavat hakea uusia laidunmaita, joilla ruoho on vihreämpää.
<P>
Parlamenttimme on nyt korkea aika lakata tyytymästä tyhjiin puheisiin sekä tehdä tiukkoja aloitteita Euroopan unionin teollisen potentiaalin puolustamiseksi, iskeä kiskureita suoraan sydämeen eli heidän lompakkoonsa ja taata työntekijöille oikeus aitoon työsuhdeturvaan ja koulutukseen. Muun muassa nämä tavoitteet sisältyvät asiakirjan, jota ryhmäni esittää avaimeksi autoteollisuutemme puolustamiseen ja kehittämiseen.
<SPEAKER ID="129" NAME="Alain Hutchinson" AFFILIATION="PSE">
(FR) Arvoisa puhemies, arvoisa komission jäsen, tämän hetken merkittävät tapahtumat, tämä Volkswagenin häikäilemätön päätös ja sen murheelliset seuraukset, ovat lopulta vain veden alla oleva osa jäävuorta, joka kelluu vapaan yrittäjyyden ja vapaan kilpailun valtameressä. Vapaasta yrittäjyydestä ja vapaasta kilpailusta on tullut Euroopan unionin tunnussanoja. Satoja työpaikkoja katoaa todellakin joka päivä toiminnan siirtojen ja lukuisten rakennemuutostoimien seurauksena, vaikkakin nämä työpaikat hävitetään luonnollisesti tavallista hienovaraisemmin. Maahan poljettujen teollisuus- ja sosiaalipolitiikkojen tukemiseksi toteutetaan näiden tapahtumien yhteydessä epätoivoisen vähän tai ei lainkaan vastatoimia.
<P>
Arvoisa komission jäsen, parlamenttimme on hyväksynyt hiljattain päätöslauselmat sekä toiminnan siirroista että yritysten rakenneuudistuksista. Milloin komissio ja neuvosto suvaitsevat vihdoin vastata näihin päätöslauselmiin ja osoittaa edes hiukan kiinnostusta niitä kohtaan? Toistaiseksi näin ei ole vielä tapahtunut. Tänään on todellakin tärkeää antaa aktiivista, tehokasta ja käytännöllistä tukea tämän uuden alasajon uhreille, mutta yhtä tärkeää on varmistaa, että siirrymme huomenna sanoista tekoihin Euroopan unionissa, jonka on käytävä nykyistä määrätietoisemmin käsiksi tähän ongelmaan. Unioni on joutunut sen politiikan uhriksi, jota se halusi itse toteuttaa.
<SPEAKER ID="130" NAME="Véronique De Keyser" AFFILIATION="PSE">
(FR) Arvoisa puhemies, eikö ole naurettavaa, että käymme tänään keskustelua Volkswagenista ilman päätöslauselmaa ja niin, että kullakin puhujalla on käytettävissään yksi minuutti puheaikaa? Ei, tämä on häpeällistä. Millaisen murhenäytelmän on tapahduttava, ennen kuin komissio jatkaa yritysneuvostoa koskevan direktiivin tarkistamista? Komissiohan estää edelleen asian etenemisen. Panitteko merkille Hutchinsonin mietinnön toiminnan siirroista? Annatteko Volkswagenin hyötyä Euroopan globalisaatiorahastosta? Ei, syynä siihen, että Volkswagenin tehdasta uhkaa sulkeminen, ei ole vapauttamisen epäonnistuminen: syynä on se, ettei Euroopan unionissa ole edelleenkään markkinoiden sosiaalista sääntelyä.
<P>
Sallinette minun sanoa oikeistolle, joka vastustaa kaikkea lainsäädäntöä tällä alalla, että Euroopasta tulee vielä sosiaalinen. Sosiaalinen Eurooppa luodaan kaikesta huolimatta. Sitä luotaessa vuodatetaan verta ja kyyneleitä, mutta se luodaan. Vaadin tänään paitsi komission jäsentä ryhtymään toimeen yritysten rakennemuutosten alalla myös erityisen Volkswagen-direktiivin laatimista. Hyvät kollegat, vaadin tätä kaikkien Vorstin tehtaan työntekijöiden puolesta ja kaikkien niiden puolesta, jotka omalla kotiseudullani ja teidän kotiseuduillanne ovat menettämässä uskoaan Euroopan unioniin ja politiikkaan.
<SPEAKER ID="131" NAME="Jean Louis Cottigny" AFFILIATION="PSE">
(FR) Arvoisa puhemies, Euroopan sosiaalinen malli, Lissabonin strategia, sosiaalinen Eurooppa. Mitä merkitystä näillä sanoilla on, kun ne ovat Volkswagenin työntekijöiden ja heidän perheidensä verestävissä silmissä enää pelkkiä tyhjiä lupauksia? Epävarmasta olemassaolosta on tullut sääntö ja työntekijöiden asettamisesta vastakkain johtamisstrategia, samoin kuin irtisanomisista ja työttömyydestä. Yhä useammat työntekijät suostuvat elämään kuilun reunalla, koska heillä ei ole vaihtoehtoa.
<P>
Euroopan unioni rakennettiin rauhan perustalle, mutta nyt lietsotaan sosiaalista taistelua, jonka seuraukset ovat surullisia: ihmisten ahdinko, lisääntyvä epäluottamus Euroopan unionia kohtaan sekä ääripuolueiden kannatuksen nousu kaikissa vaaleissa. Sallimmeko 4 000 työpaikan hävittämisen toimielintemme lähistöltä rangaistuksetta ja yli 10 000 ihmisen lähettämisen kilometritehtaalle, kun kyseinen konserni on ilmoittanut samaan aikaan suunnitelmistaan perustaa tehdas Intiaan?
<P>
Euroopan unionin varoja on otettava käyttöön, ja tarkoitan tällä myös uutta globalisaatiorahastoa. Huolehdimme tästä, kenties esittämällä Volkswagenia koskevan tarkistuksen - miksipä ei? Nyt on korkea aika kunnioittaa eurooppalaisia työntekijöitä, sekä Euroopan parlamentissa että lähialueillamme.
<SPEAKER ID="132" NAME="Vladimír Špidla">
komission jäsen. (CS) Hyvät parlamentin jäsenet, Volkswagenin Vorstin-tehtaan kaltaiset tapaukset ovat tietenkin kuuluneet markkinatalouteen kautta aikojen. Katson, että jos haluamme taata työllisyyden, Lissabonin strategia on oikea tapa edetä, sillä sen keskeisiä tavoitteita ovat tietopohjainen kilpailukyky ja laadukkaiden työpaikkojen luominen. Mielestäni se on oikea strategia, joka meidän on pantava täytäntöön.
<P>
Eri kysymys on se, miten Volkswagenin tilanteeseen voidaan reagoida tehokkaasti. On selvää, että yritysten, paikallisviranomaisten, valtioiden ja EU:n vastuut ovat erilaisia. Kaikkia näitä valmiuksia on hyödynnettävä vastuullisesti. Olen tyytyväinen, että EU:n toimielimet ovat reagoineet ripeästi ja mielestäni myös tehokkaasti: ne ovat järjestäneet voimavaransa niin, että vastaus on ollut sekä vastuullinen että tehokas. On selvää, että myös sosiaalinen vuoropuhelu on erittäin tärkeää. Käsitykseni mukaan sosiaalista vuoropuhelua koskevat neuvottelut ovat käynnissä ja edenneet tärkeään vaiheeseen. Jos Euroopan unionin halutaan säilyttävän tehokkaan sosiaalisen ulottuvuuden, on tietenkin elintärkeää, että alalla voimassa olevaa lainsäädäntöä noudatetaan. Tältä osin komissio on käynnistänyt kyselyn siitä, noudatetaanko asiaankuuluvia direktiivejä tiukasti. Uskon, että näin edesautetaan aidosti tämän asian selvittämistä.
<P>
Hyvät parlamentin jäsenet, olemme kuulleet tässä keskustelussa paljon ajatuksia ja ehdotuksia, jotka perustuvat erilaisiin näkökantoihin. On selvää, että meillä on velvoitteita, jotka perustuvat vastuualueisiimme, perustamissopimukseen ja voimassa olevaan eurooppalaiseen järjestelmään. Olen varma, että jokainen tapaus herättää keskustelua, joka saattaa edesauttaa lainsäädäntökehyksen parantamista sekä prosessiemme ja reagointitapojemme muuttamista. Kaikki tämä osoittaa, että Euroopan unioni toimii ja menestyy.
<P>
Jos sallitte, palaan vielä alkuun. Näinä aikoina meidän on otettava käyttöön käytettävissämme olevat varat. Tämä prosessi on jo käynnissä EU:n tasolla.
<SPEAKER ID="133" NAME="Puhemies">
Keskustelu on päättynyt.
<P>
Kirjallinen lausuma (työjärjestyksen 142 artikla)
<SPEAKER ID="134" NAME="Ilda Figueiredo" AFFILIATION="GUE/NGL">
(PT) Uhka, joka Belgiassa leijuu 4 000:n Volkswagenin työntekijän yllä, osoittaa, että monikansalliset yritykset toimivat edelleen äärimmäisen vastuuttomasti ja että niiden toimet perustuvat yksinomaan yhä suurempien voittojen tavoitteluun. Ne suhtautuvat täysin välinpitämättömästi sosiaalisiin vaikeuksiin ja alueellisen kehityksen ongelmiin, joita ne aiheuttavat pitämällä työntekijöitään pelkkinä lukuina ja tuotantokoneiston rattaina, joiden ainoana tarkoituksena on tuottaa voittoa. Tämä tilanne on erottamaton osa kansainväliseen kauppaan, vapauttamiseen ja työmarkkinoiden sääntelyn purkamiseen liittyvää prosessia, jota Euroopan unioni tukee ja edistää.
<P>
Tilanne vastaa uhkaa, joka kohdistuu tuhansiin portugalilaisiin työntekijöihin erityisesti Opelin/GM:n tehtaalla Azambujassa sekä Johnson Controlsin, Learin ja monien muiden yritysten palveluksessa.
<P>
Nyt on aika ryhtyä toimeen, jotta tästä tilanteesta voidaan päästä kerta kaikkiaan eroon ja jotta työntekijöiden oikeuksia voidaan suojata aiempaa tehokkaammin. Näillä toimilla on myös varmistettava, että eurooppalaiset yritysneuvostot osallistuvat päätöksentekoon täysimääräisesti - niille on annettava esimerkiksi oikeus estää irtisanomiset ja toiminnan siirrot - että kyseenalaisesti toimivia monikansallisille yrityksille myönnettäviä yhteisön varoja valvotaan tehokkaasti ja että yritykset pakotetaan näin kunnioittamaan työntekijöidensä kaikkia oikeuksia.
