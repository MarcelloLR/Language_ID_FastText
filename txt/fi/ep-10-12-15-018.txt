<CHAPTER ID="018">
Norsunluurannikon tilanne (keskustelu) 
<SPEAKER ID="624" NAME="Puhemies">
Esityslistalla on seuraavana komission varapuheenjohtajan ja unionin ulko- ja turvallisuuspolitiikan korkean edustajan julkilausuma Norsunluurannikon tilanteesta.
<SPEAKER ID="625" NAME="Catherine Ashton">
komission varapuheenjohtaja ja unionin ulko- ja turvallisuuspolitiikan korkea edustaja. - Arvoisa puhemies, tilanne Norsunluurannikolla on erittäin uhkaava, koska vaarassa on ihmishenkiä: uhattuna on paitsi Norsunluurannikon kansalaisia, myös monia eurooppalaisia, jotka asuvat ja työskentelevät maassa.
<P>
Kyse on nähdäkseni tärkeistä asioista: paitsi asemasta, joka Norsunluurannikolla on Afrikassa, myös siitä suuresta työstä, jota kansainvälinen yhteisö kymmenen viime vuoden aikana on tehnyt kriisin ratkaisemisen tukemiseksi ja vakauden parantamiseksi. Presidentinvaalit oli ollut määrä järjestää jo useiden vuosien ajan. Loppujen lopuksi on Norsunluurannikon asukkaiden, kansainvälisen yhteisön tuella toimineiden Yhdistyneiden Kansakuntien työn sekä etenkin Euroopan unionin ja välittäjänä toimineen Burkina Fason presidentin Blaise Compaoren ansiota, että nämä vaalit voitiin viimein pitää.
<P>
Kaikki ehdokkaat olivat etukäteen hyväksyneet vaalien perussäännöt. Näihin kuului myös YK:n pääsihteerin erityisedustajan Young Joon Choin erityistehtävä vaalitulosten vahvistajana. Maahan lähetettiin eurooppalainen vaalitarkkailuvaltuuskunta, jota johti Euroopan parlamentin jäsen Cristian Preda. Kiitän häntä hänen työstään; hän puhuu uskoakseni aiheesta kohta. Valtuuskunta tuli siihen tulokseen, että vaalit pidettiin demokraattisissa olosuhteissa. Kiitän ja onnittelen parlamentin jäsen Predaa ja hänen valtuuskuntaansa heidän rohkeudestaan ja vaikeissa olosuhteissa tehdystä erinomaisesta työstään.
<P>
Riippumaton vaalilautakunta julkisti tulokset ja YK:n pääsihteerin erityisedustaja vahvisti ne. Puheenjohtaja Barroso ja minä olimme ensimmäisten joukossa onnittelemassa presidentti Ouattaraa hänen voitostaan. Kansainvälinen yhteisö on yksimielisesti tunnustanut hänet presidentiksi. ECOWASin ja Afrikan unionin viesti on ollut yksiselitteinen. Alassane Ouattara on Norsunluurannikon lainmukainen presidentti. Joulukuun 3. päivänä AKT:n ja EU:n parlamentaarinen edustajakokous oli julistuksessaan yhtä selkeä.
<P>
Vetoamme kaikkiin Norsunluurannikon poliittisiin voimiin, jotta ne noudattaisivat vaalitulosta, osoittaisivat vastuullisuutensa ja pidättäytyisivät kaikesta väkivallasta. Kaikkien pyrkimysten tulisi nyt keskittyä vallan siirtämiseen rauhanomaisesti. YK:n päätöslauselmissa säädetään kohdennetuista toimista niitä vastaan, jotka häiritsevät rauhanomaista vallansiirtoa ja vaaleja.
<P>
Afrikkalaiset tahot ovat jo turvautuneet Norsunluurannikkoon kohdistuviin sanktioihin. EU on valmis kantamaan vastuunsa kohdennettujen toimien osalta, minkä myös selvästi sanoimme tällä viikolla neuvostossa EU:n ulkoministereille, mutta olemme myös valmiita ryhtymään toimiin tukeaksemme laillisesti valittuja viranomaisia.
<P>
Norsunluurannikon tilanteen kehittymistä seuraavat tiiviisti monet toimijat ja suuri yleisö etenkin Afrikassa ja varsinkin Norsunluurannikon naapurimaissa, joista monet ovat itsekin konfliktinjälkeisessä tilanteessa ja käyvät läpi vaikeaa demokraattista murrosta. Norsunluurannikon tämänhetkisen perustuslaillisen kriisin lopputulos antaa vahvan viestin kaikille Afrikan mantereen voimille, sekä niille, jotka kannattavat demokratiaa, että niille, jotka vastustavat sitä.
<P>
Euroopan unionin reaktio tähän kriisiin on ratkaisevan tärkeä. Kansainvälisessä yhteisössä olemme tärkeä toimija, ja roolimme korostuu ja uskottavuutemme maailmanlaajuisena demokratian huippuosaajana lisääntyy entisestään, jos voimme toiminnallamme osaltamme edistää Norsunluurannikon kansalaisten vapaissa ja oikeudenmukaisissa vaaleissa selvästi ilmaiseman tahdon mukaista rauhanomaista vallansiirtoa.
<SPEAKER ID="626" NAME="Cristian Dan Preda" LANGUAGE="FR">
Arvoisa puhemies, arvoisa korkea edustaja ja varapuheenjohtaja Ashton, olin todellakin Norsunluurannikolla Euroopan unionin vaalitarkkailuvaltuuskunnan johtajana.
<P>
Aluksi haluan nostaa esiin sen rohkeuden ja sitoutuneisuuden, jota nämä yli sata ihmistä 26:sta eri maasta osoittivat: paikalla oli 120 vaalitarkkailijaa, jotka tekivät upeaa työtä. He huomasivat ensinnäkin, että Norsunluurannikon asukkaat puolesta riippumatta sanoivat kaikki olevansa väsyneitä. Väsymys oli avainsana, kertosäe, joka tarkoitti juuri sitä, että vaalit nähtiin poliittisen kriisin päätöksenä. Jokainen halusi sen kaiken loppuvan näihin vaaleihin.
<P>
Väistyvä presidentti Gbagbo tekee kuitenkin poikkeuksen: hän kieltäytyi luopumasta vallasta ja järjesti itselleen taustavoimia kriisin päättymisen estämiseksi perustamalla puolueellisen perustuslakineuvoston, joka yksinkertaisesti mitätöi hänen vastustajaansa tukevat tulokset. Tämä merkitsee sitä, että sen sijaan, että olisi saavutettu rauha ja kriisi olisi päättynyt, tilalle onkin nyt tullut vielä monimutkaisempi kriisi. Tasapaino on hyvin hauras ja käynnistymässä näyttää olevan yhteenottoja.
<P>
Sanoisin myös, että yhteenotoilta on nyt todella erittäin vaikeaa välttyä. Ajatellaan vaikka sitä, mitä kasarmeissa ensimmäisellä ja toisella äänestyskierroksella tapahtui. Tilanne on valitettavasti äärimmäisen herkkä.
<P>
Haluaisin lopuksi ilmaista arvonantoni korkea edustaja Ashtonille ja tavalle, jolla hän on paneutunut tämän asian ratkaisemiseen.
<P>
Olen pannut merkille, että neuvosto on ilmoittanut, että rajoittaviin toimenpiteisiin ryhdytään pian, ja haluaisinkin lopuksi kysyä häneltä: voidaanko sanoa, milloin näihin rajoituksiin ryhdytään?
<SPEAKER ID="627" NAME="Véronique De Keyser" LANGUAGE="FR">
Arvoisa puhemies, haluaisin aluksi onnitella kollegaani Cristian Predaa ja hänen valtuuskuntaansa siitä merkittävästä työstä, jota he ovat tehneet. Lisäksi haluaisin onnitella Catherine Ashtonia, unionin ulko- ja turvallisuuspolitiikan korkeaa edustajaa, määrätietoisuudesta, jota hän on osoittanut koko kansainväliselle yhteisölle näiden vaalien tarkkailussa. Meitä, jotka olemme ehdottoman sitoutuneita vaalitarkkailutyöhön, joka on erinomainen työkalu demokratian edistämiseksi yksittäisessä valtiossa, lämmitti, että yritykseen lainvastaisesti muuttaa vaalituloksia puututtiin niin nopeasti ja määrätietoisesti. Toivomme, että näin voi tapahtua muulloinkin, jos tilanne joskus niin vaatii.
<P>
Haluaisin myös tässä yhteydessä sanoa, koska olen saanut kuulla tämän niin monta kertaa, ettei presidentti Ouattara ole Euroopan ehdokas. Koko kansainvälinen yhteisö on ottanut kantaa asiaan, mikä on poikkeuksellista: Afrikan unioni, Länsi-Afrikan talousyhteisö ECOWAS, Yhdistyneet Kansakunnat, Eurooppa ja muutkin ovat puhuneet yhdellä suulla, mikä on historiallinen merkkipaalu.
<P>
Siitä, että Ouattara haluaa lähettää taistelijansa kaduille, olen tietysti enemmän huolissani, koska en näe, että rauhanomaista ratkaisua voisi syntyä kadulla vastakkaisten voimien kesken. Haluaisin mainita asiakirjan, jota AKT-maat parhaillaan laativat ja josta keskusteltiin jo Kinshasassa edellisessä AKT-tapaamisessa, johon muutamat meistä osallistuivat. Sillä on hieno otsikko: ”Demokratian tulevaisuuden haasteet ja perustuslaillisen järjestyksen kunnioittaminen”. Sen laatimisesta vastaavat Afrikan ja Euroopan edustajat. Tekstissä käsitellään paljon oikeudellisia asioita, ja kolme sivua on omistettu vallan jakamiselle siinä tapauksessa, että jokin taho yrittää kaapata vallan lainvastaisesti. Näillä kolmella ohjesivulla kuvataan, miten on toimittava, jotta tilanne ei muutu verilöylyksi. Verenvuodatusta ei todennäköisesti voida välttää kaduilla, vaan neuvottelemalla jonkinlaisesta vallan jakamisesta. Ensin on tietenkin harjoitettava painostusta sen varmistamiseksi, että voittaja tunnustetaan.
<P>
Kehotan teitä lukemaan tämän asiakirjan. Se on erittäin informatiivinen ja osoitti minulle, että vaikka Afrikan poliittisessa kulttuurissa ei juuri tiedetä demokratiasta, siinä todellakin tiedetään paljon neuvottelemisesta.
<SPEAKER ID="628" NAME="Marielle De Sarnez">
ALDE-ryhmän puolesta. - (FR) Arvoisa puhemies, Ouattaran partisaanit pääsivät muutama tunti sitten hallitusrakennukseen ja Norsunluurannikon radio- ja televisiorakennukseen. Haluan ilmaista huoleni, koska yhteenottojen ja selkkausten riski on selvästi huomattava ja aivan todellinen.
<P>
Ensimmäinen velvollisuutemme tänä iltana on vedota rauhan ja vuoropuhelun puolesta. Tämä on kuitenkin myös Norsunluurannikon tärkeimpien johtajien velvollisuus. Sekä väistyvän presidentin että valitun presidentin on tehtävä kaikki voitavansa estääkseen väkivaltaa puhkeamasta jälleen maassa, joka on kärsinyt jo liikaa monen vuoden ajan. Tämä on ensimmäinen viesti.
<P>
Toinen viesti on se, että kansainvälinen yhteisö - Eurooppa tietysti, mutta myös Afrikan unioni - on puhunut yhdellä äänellä. He ovat ottaneet kantaa varmistaakseen, että vaalitulosta noudatetaan. Tämän painostuksen on jatkuttava, ja sanktiot on otettava käyttöön. Laurent Gbagbon on hyväksyttävä tappionsa. Alassane Ouattaran on työskenneltävä väsymättömästi saadakseen aikaan sovinnon kansan keskuuteen. Meidän osaltamme on erittäin tärkeää, ettemme anna periksi pyrkimyksissämme, ennen kuin tilanne on vakiintunut.
<P>
Haluaisin kiittää teitä jo etukäteen, arvoisa korkea edustaja, että viette näitä viestejä, etenkin tänä iltana.
<SPEAKER ID="629" NAME="Isabelle Durant" LANGUAGE="FR">
Arvoisa puhemies, edellisten puhujien tavoin luonnollisesti pahoittelen tämänhetkisen tilanteen vakavuutta, akuuttia poliittista kriisiä ja tulevina tunteina mahdollisesti puhkeavien yhteenottojen riskiä. Siksi olen tietenkin tyytyväinen koko kansainvälisen yhteisön omaksuman kannan yksimielisyyteen. Mielestäni velvollisuutenamme on demokratian turvaamisen lisäksi paitsi suojella Norsunluurannikon kansalaisia myös antaa selkeä signaali, että vallanvaihto Afrikassa on mahdollinen. Kysymys on paitsi Norsunluurannikon omista asukkaista, heidän turvallisuudestaan ja maahan nyt ja tulevina päivinä ja kuukausina vaikuttavista jännitteistä, myös naapurimaista. Muissa Norsunluurannikon naapurimaissa on lähiaikoina myös vaaleja, joissa väistyvän presidentin ja uuden presidentin välisen vallanvaihdon ongelmat saattavat myös nousta esiin.
<P>
Ottamatta millään tavalla ennalta kantaa tulokseen mielestäni on erittäin tärkeää, että demokraattinen vallanvaihto voidaan Norsunluurannikolla hoitaa rauhanomaisesti ja neuvottelujen kautta, kansainvälisen yhteisön tuella ja kaikkia niitä vastaan, jotka tilaisuuden saatuaan aiheuttaisivat verenvuodatusta tai ainakin pitäisivät siviiliväestöä panttivankeinaan. Tämä on tärkeää paitsi siksi, että nämä ihmiset ovat jo kärsineet tarpeeksi, myös siksi, että se toimii esimerkkinä naapurimaille: ajattelen luonnollisesti Kongoa, jossa epäilemättä käydään vaalit ensi vuonna 2011.
<P>
Kuulen mielelläni näkemyksiänne siitä, miten tarkkailua voidaan jatkaa ja painostusta harjoittaa ja ylläpitää tulevina kuukausina rauhan säilyttämiseksi.
<SPEAKER ID="630" NAME="Elie Hoarau" LANGUAGE="FR">
Arvoisa puhemies, hyvät parlamentin jäsenet, olemme kaikki huolissamme Norsunluurannikon vakavasta kriisistä.
<P>
Kansainvälinen yhteisö on luonnollisesti yksimielisesti tuominnut maan perustuslakineuvoston päätöksen uhmata riippumattoman vaalilautakunnan virallisesti julkistamia vaalituloksia vaalilainsäädännön vastaisesti.
<P>
Euroopan unioni, Yhdistyneet Kansakunnat (YK), Afrikan unioni, AKT:n ja EU:n yhteinen edustajakokous, Länsi-Afrikan talousyhteisö ECOWAS ja varmaankin pian myös Euroopan parlamentti vaativat virallisesti julkistettujen vaalitulosten kunnioittamista ja riippumattoman vaalilautakunnan - joka, kuten on syytä muistaa, on YK:n hyväksymä elin - tunnustaman uuden tasavallan presidentin astumista virkaan.
<P>
Kaikki Euroopan parlamentin poliittiset ryhmät ovat yhteisessä julistuksessa ilmaisseet olevansa yhtä mieltä näistä merkittävistä kysymyksistä. Ne ovat myös vaatineet toimia, joilla hillitään jännityksen kiristymistä maassa: tällainen kiristyminen voisi johtaa sisällissotaan, joka olisi Norsunluurannikolle inhimillinen, yhteiskunnallinen ja taloudellinen katastrofi, joka on tietenkin pyrittävä kaikin keinoin estämään.
<SPEAKER ID="631" NAME="Salvatore Iacolino" AFFILIATION="PPE">
(IT) Arvoisa puhemies, arvoisa varapuheenjohtaja ja korkea edustaja Ashton, hyvät parlamentin jäsenet. Demokratia on arvo, josta ei voida neuvotella, aivan niin kuin kansan vaaleissa ilmaisemasta tahdostakaan ei voida neuvotella. Osallistuminen, edustuksellisuus ja kansanvalta ovat demokraattisen järjestelmän kypsyyden mittari. Norsunluurannikon tapahtumat, joista tarkkailijat ovat puolueettomasti raportoineet, aiheuttavat vakavaa vahinkoa vaaliprosessille, jonka olisi pitänyt jo päättyä.
<P>
Kansan valinta oli selvä ja kiistaton, mutta silti uusi johtaja Outtara ei vielä ole astunut väistyvän, yhä hallituksen johtajana toimivan Gbagbon tilalle. Euroopan parlamentti ei voi hyväksyä tätä, eikä tätä voi hyväksyä kukaan, joka uskoo oikeudenmukaisuuteen.
<P>
Poliittisella manipuloinnilla perustuslakineuvosto vahvisti väistyvän johtajan viran jatkumisen, ja tämä valitettavasti jatkaa nyt Norsunluurannikon virkaa tekevänä edustajana. Kaikki tämä uhkaa ruokkia jännitteitä ja levottomuuksia, joiden hallinta on vaikeaa. Euroopan kansanpuolueen ryhmä (kristillisdemokraatit) ei voi hyväksyä sitä, että kansan antama ääni tällaisilla machiavellistisilla keinotteluilla kumotaan.
<P>
Siksi vaadimme, että huolehditaan siitä, että kansalaiset, jotka ovat vapaasti ilmaisseet valintansa äänestämällä, saavat hallitsijakseen sen henkilön, jonka he kaikki yksimielisesti ovat valinneet. Yhdistyneet Kansakunnat tukevat meitä tässä prosessissa. Vaadimme luonnollisesti, että tämä vaikea kriisi saatetaan päätökseen kohtuullisen lyhyessä ajassa, ja luotamme Catherine Ashtonin arvovaltaisiin toimiin, jotta Eurooppa voi puhua vaikutusvaltaisesti korkeimman ulkosuhteiden edustajansa äänellä.
<SPEAKER ID="632" NAME="Kader Arif" AFFILIATION="S&amp;D">
(FR) Arvoisa puhemies, arvoisa varapuheenjohtaja ja korkea edustaja, hyvät parlamentin jäsenet. Norsunluurannikolla on juuri pidetty vaalit.
<P>
Kansainvälinen yhteisö hyväksyi sen, että Laurent Gbagbon hallinto lykkäsi niitä vuosi vuoden perään. Myöhemmät raportit varoittivat monia meistä niistä vaikeuksista, jotka nyt joudumme kohtaamaan, mutta syvällä sisimmässämme toivoimme, että demokratian henki voittaisi maassa, joka on kärsinyt paljon hedelmättömistä ja järjettömistä kiistoista, jotka ovat koskeneet erityisesti Norsunluurannikon kansalaisuuden käsitettä.
<P>
Kansainvälinen yhteisö ja etenkin Euroopan unioni, korkean edustajan Catherine Ashtonin johdolla ja kollegani Christian Predan välityksellä, ryhtyivät toimiin varmistaakseen, että vaalit käytiin parhaissa mahdollisissa olosuhteissa, avoimesti ja ilman väkivaltaa. Tämä ansaitsee kiitoksen.
<P>
Kun otetaan huomioon vaalikampanjan aikana vallinnut rauha ja ehdokkaiden välinen keskinäisen kunnioituksen ilmapiiri, meillä oli syytä toivoa, että kaikki osapuolet olisivat hyväksyneet tuloksen. Nyt väistyvä presidentti on kuitenkin valitettavasti torjunut demokraattisen äänestystuloksen.
<P>
Huomenna äänestän siksi muiden parlamentin jäsenten tavoin sen puolesta, että Laurent Gbagboon vedotaan, jotta hän myöntäisi, että se, mikä hänestä näyttää onnen kääntymiseltä tai salaliitolta, on tosiasiassa yksinkertaisesti kansan enemmistön tahto. Hän ei voi roikkua vallassa kyseenalaistamatta omaa historiaansa vapaustaistelijana: Euroopassa asuessaanhan hän esiintyi miehenä, joka oli saanut palautettua maahansa vapauden ja demokratian.
<P>
Yhdistyneiden Kansakuntien edustaja Norsunluurannikolla tarttui rohkeasti tehtäväänsä ja ilmoitti vaalituloksen.
<P>
AKT:n ja EU:n yhteisen edustajakokouksen ensimmäisenä varapuhemiehenä haluaisin lisäksi huomauttaa, että edustajakokouksemme hyväksyi Kinshasassa 3. joulukuuta julistuksen, jossa tuomittiin ankarasti Norsunluurannikon perustuslakineuvoston päätös mitätöidä tulokset.
<P>
Tämä julistus tukee sitä selkeää ja yksiselitteistä kantaa, jonka Länsi-Afrikan talousyhteisön (ECOWAS) ja Afrikan unionin jäsenvaltioiden johtajat olivat jo omaksuneet. Tällä hetkellä Laurent Gbagbon hallintoa eivät halua hänen maanmiehensä; sitä eivät myöskään tue naapurimaat eikä sitä hyväksy kansainvälinen yhteisö. Siksi hänen on korkea aika hyväksyä Alassane Ouattaran, Norsunluurannikon demokraattisesti valitun presidentin voitto; Ouattaran on voitava mahdollisimman pian ottaa vastaan vastuulliset tehtävät, jotka hänen kansalaisensa ovat hänelle uskoneet.
<P>
Arvoisa puhemies, arvoisa korkea edustaja, hyvät parlamentin jäsenet, haluaisin lopuksi pyytää Euroopan unionia käytettävissään olevin keinoin tarttumaan tehtäväänsä ja taivuttelemaan Laurent Gbagbon ja hänen laittoman hallituksensa hyväksymään, että peli on pelattu. Emme hyväksy sitä, että hänen itsepäisyytensä suistaa Norsunluurannikon kaaokseen.
<SPEAKER ID="633" NAME="Charles Goerens" AFFILIATION="ALDE">
(FR) Arvoisa puhemies, ellei Lauren Gbagbon ego olisi esteenä, Norsunluurannikko olisi innoittava esimerkki kaikille demokratiaa janoaville kehittyville valtioille.
<P>
Viime vaaleissa Norsunluurannikon asukkaat osoittivat nimittäin suurta poliittista kypsyyttä. Sitä paitsi kansainväliset tahot, Yhdistyneistä Kansakunnista lähtien, eivät ole vähimmässäkään määrin yllättyneitä huonon häviäjän viimeisistä vehkeilyistä. Gbagbon pitäisi siirtyä syrjään. Se on ainoa keino, jolla hän voi vielä säilyttää sen vähäisen arvokkuuden, joka hänellä on jäljellä.
<P>
Tähän saakka Euroopan unioni on reagoinut asianmukaisesti, etenkin sanktioiden kohdentamisen osalta. Sanktioita ei tule asettaa kansalle, joka on ilmaissut tahtonsa esimerkillisesti, vaan Laurent Gbagbolle ja hänen lähipiirilleen.
<P>
Kysymykseni korkea edustaja Catherine Ashtonille on: ”Millaisiin toimiin aiotte ryhtyä, jos tilanne pahenee ja voimankäyttö uhkaa sekä Norsunluurannikon kansalaisia että Norsunluurannikolla asuvia ulkomaalaisia? Entä uskotteko, että ECOWASilla ja Afrikan unionilla on riittävät resurssit tämän ongelman käsittelemiseksi?”
<SPEAKER ID="634" NAME="Niccolò Rinaldi" AFFILIATION="ALDE">
(IT) Arvoisa puhemies, arvoisa korkea edustaja Ashton, hyvät parlamentin jäsenet. Norsunluurannikko on meille koe, jota meillä ei ole varaa reputtaa.
<P>
Tämä koskee erityisesti Euroopan unionia, koska emme mitenkään voi tunnustaa varastettua voittoa, mutta emme myöskään voi mitenkään lakata painostamasta voimakkaasti Norsunluurannikon johtajia tämän massiivisen petoksen osalta. Lisäksi on mahdotonta hyväksyä, että yksikään eurooppalaisten veronmaksajien euro päätyisi tälle laittomalle hallitukselle, joka ei piittaa alkeellisimmistakaan demokratian säännöistä, tai edes kulkisi sen kautta. Norsunluurannikon on oltava tietoinen tästä.
<P>
Norsunluurannikko on nyt myös Afrikan unionin koetinkivi, ja se suhtautuu tilanteeseen hyvin kiinnostavalla tavalla: toistaiseksi se on osoittanut ykseyttä ja lujuutta, jollainen ei ollut ajateltavissakaan vielä 10 tai 15 vuotta sitten. Tämä kertoo siitä, ettei Norsunluurannikon tilannetta pidä tulkita väärin väittämällä, että se vahvistaisi vanhoja stereotypioita, joiden mukaan musta Afrikka ja demokratia eivät sovi yhteen.
<P>
Vaikka horjumme laajalle ulottuvan väkivallan partaalla, joka olisi katastrofaalista, Norsunluurannikon yhteiskunta näyttää toistaiseksi olevan selviämässä tästä vaikeasta kokeesta: enemmistö äänesti uudistusmielistä ehdokasta Alassane Ouattaraa ja näyttää lisäksi omaksuneen suuren norsunluurannikkolaisen kirjailijan Ahmadou Kourouman opetukset, jotka tämä julkaisi vuonna 1998 osuvasti otsikoidussa kirjassaan "En attendant les votes des bêtes sauvages" ("Villipetojen äänestystä odottaessa"), joka kertoo juuri tämän tarinan demokraattisesta ja hyvin norsunluurannikkolaisesta näkökulmasta.
<SPEAKER ID="635" NAME="Elena Băsescu" AFFILIATION="PPE">
(RO) Arvoisa puhemies, Norsunluurannikon vaalit ovat johtaneet ennenkuulumattomaan tilanteeseen, kun molemmat presidentinvaalien ehdokkaat ovat julistautuneet voittajiksi ja molemmat ovat nimittäneet pääministerin. Oikeutettuja presidenttejä on vain yksi, ja hän on presidentti Ouattara. Olen sitä mieltä, että kaikkien poliittisten voimien on kunnioitettava tahtoa, jonka kansa ilmaisi 28. marraskuuta pidetyissä vaaleissa. Tämä on sitäkin perustellumpaa, kun YK, vaalilautakunta ja lukuisat Euroopan valtiot ovat tunnustaneet oppositiojohtajan oikeutetuksi voittajaksi.
<P>
Samanaikaisesti on valitettavaa, että EU:n tarkkailijoita uhkailtiin niin, että tarkkailuvaltuuskunta joutui keskeyttämään työnsä. Poliittisen epävakauden vaikutukset ovat jo nyt huomattavia. Afrikan unioni päätti äskettäin sulkea Norsunluurannikon toistaiseksi kaiken järjestön toiminnan ulkopuolelle. On myös olemassa riski, että vuoden 2002 sisällissota puhkeaa uudelleen.
<P>
Norsunluurannikko voi siksi valita kahdesta tiestä: toinen säilyttää demokratian ja jatkaa kohti edistystä, toinen puolestaan merkitsee eristämistä Afrikan yhteisöstä.
<SPEAKER ID="636" NAME="Catherine Ashton">
komission varapuheenjohtaja ja unionin ulko- ja turvallisuuspolitiikan korkea edustaja. - Arvoisa puheenjohtaja, puhun lyhyesti, koska kaikki sanottava on nähdäkseni jo tullut ilmaistua erittäin hyvin. Kiitän vielä kerran teitä, Cristian Preda, ja koko valtuuskuntaanne, rohkeudestanne ja työstänne vaalien aikana. Ansaitsette siitä kiitokset.
<P>
Haluan nopeasti nostaa esiin kaksi asiaa. Olen tietenkin ollut koko ajan yhteydessä Ban Ki-mooniin. Hän ja minä puhuimme aivan tämän kriisin alussa ja keskustelimme tilanteen ennenkuulumattomuudesta. Päätimme tehdä täysipainoista yhteistyötä. Olen myös jatkuvasti varmistanut, että paikalla olevista EU:n edustajista pidetään huolta: meillä on tietenkin varasuunnitelmat valmiina heidän turvallisuutensa takaamiseksi.
<P>
Haluan myös vastata kysymykseen, joka esitettiin sanktioiden osalta. Otaksun luettelon valmistuvan aivan lähipäivinä. Haluamme päästä asiassa eteenpäin niin pian kuin mahdollista ja pitää painostusta yllä mahdollisimman tehokkaasti. Väkivallan uhka on todellinen, ja tapahtumiin liittyvän hämmennyksen vaara on sekin todellinen. Meidän on oltava erittäin lujia ja selkeitä, tehtävä mahdollisimman hyvää yhteistyötä kansainvälisen yhteisön kanssa pitääksemme painostusta yllä niin voimakkaasti kuin suinkin voimme ja tehtävä se, mitä tarvitaan, tyydyttävän lopputuloksen saavuttamiseksi. Olen äärimmäisen kiitollinen tekemällemme työlle parlamentilta saamastamme tuesta.
<SPEAKER ID="637" NAME="Puhemies">
Olen vastaanottanut kuusi työjärjestyksen 110 artiklan 4 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan 16. joulukuuta 2010 klo 12.00.
<P>
Kirjalliset lausumat (työjärjestyksen 149 artikla)
<SPEAKER ID="638" NAME="Katarína Neveďalová" LANGUAGE="SK">
Hyvät parlamentin jäsenet, kaksi presidenttiehdokasta julistautui voittajaksi ja vannoi virkavalansa 4. joulukuuta. On kuitenkin mahdotonta, että presidentinvaalissa olisi kaksi voittajaa yhdessä maassa. Siksi Norsunluurannikon tilanne on erittäin vaarallinen, koska me kaikki tiedämme hyvin, että maa, joka on jo kärsinyt vuosikausia konflikteista ja väkivallasta, on erityisen altis tekemään asioita, jotka voivat johtaa vuonna 2002 väkivaltaisen vallankaappauksen seurauksena puhjenneen sisällissodan toistumiseen.
<P>
Kansainvälisen yhteisön, jota meidän osaltamme edustaa Euroopan unioni, toimet on siksi harkittava huolellisesti eikä niitä saa lykätä myöhempään ajankohtaan, koska niillä on ratkaiseva vaikutus maan asukkaiden elämään.
<P>
Olen siksi täysin samaa mieltä siitä, mitä korkea edustaja Ashton sanoi. Sanktioiden käyttöönotto on yksi mahdollinen ratkaisu, jolla EU voi rangaista niitä, jotka estävät poliittisen vallan rauhanomaisen siirtymisen. Sanktioiden on autettava panemaan täytäntöön Norsunluurannikon asukkaiden tahto. Emme kuitenkaan saa unohtaa paikallisia asukkaita, vaan meidän on yritettävä auttaa parantamaan heidän turvallisuuttaan niin, että he voivat elää vapaassa ja demokraattisessa valtiossa.
