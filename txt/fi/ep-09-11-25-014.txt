<CHAPTER ID="014">
Somalian rannikkovesillä tapahtuviin merirosvouksiin liittyvän poliittisen ratkaisun löytäminen (keskustelu) 
<SPEAKER ID="362" NAME="Puhemies">
(EN) Esityslistalla on seuraavana neuvoston ja komission julkilausumat Somalian rannikkovesillä tapahtuviin merirosvouksiin liittyvän poliittisen ratkaisun löytämisestä.
<SPEAKER ID="363" NAME="Carl Bildt" LANGUAGE="EN">
Arvoisa puhemies, olen kiitollinen tästä mahdollisuudesta keskustella lyhyesti Somaliasta ja varsinkin Somalian rannikkovesillä tapahtuvan merirosvouksen aiheuttamasta vakavasta ongelmasta.
<P>
En käsittele taustaa kovin perusteellisesti: Somalia on ollut vaikeuksissa yli 18 vuotta, humanitaarinen tilanne on hirvittävä, ja koko maa on kiistojen repimä. Siirtymäkauden liittohallitus on käynnistänyt prosessin, mutta se on erittäin lievästi ilmaistuna hauras ja edellyttää kansainväliseltä yhteisöltä jatkuvia ponnistuksia, jotta Somaliaa voidaan vähitellen viedä kohti sovintoa ja jotta voidaan asteittain rakentaa toimiva valtio, joka voi palauttaa jonkinlaisen vakauden tähän hirvittävän rikkinäiseen maahan.
<P>
Merirosvous on hyvin vakava uhka. Siihen puuttuminen edellyttää laajaa sitoutumista itse Somaliassa, mikä on, kuten todettu, äärimmäisen vaikeaa maan nykyisen turvallisuustilanteen vuoksi. Näin ollen nykyiset toimemme ovat keskittyneet, kuten olette huomanneet, sellaiseen käytännön apuun, jota voidaan antaa Somalian ulkopuolella maan ja sen kansalaisten hyväksi. Kuten ehkä tiedätte, me luonnollisesti keskustelemme lisätoimista tässä nimenomaisessa suhteessa.
<P>
Merirosvouksen erityisestä ongelmasta totean, että Atalanta-merioperaatio jatkuu menestyksellisenä Somalian rannikkovesillä. Kaikki maailman elintarvikeohjelman lähetykset on toimitettu Somaliaan turvallisesti Mombasasta Mogadishuun ja Berberaan. Vuoden 2009 toukokuun alun jälkeen Adeninlahdella ei ole tapahtunut onnistuneita hyökkäyksiä. Tämä on ainakin jossain määrin tulosta EU:n jäsenvaltioiden ja kansainvälisen yhteisön sitoutumisesta, jonka avulla alueelle on onnistuttu tuottamaan huomattavasti korkeatasoista laivastokalustoa. Operaation onnistuminen tässä rajallisessa mielessä on myös tulosta siviilimerenkulkuyhteisön ja Northwoodissa Yhdistyneessä kuningaskunnassa sijaitsevan EU:n operatiivisen esikunnan tiiviistä yhteistyöstä. Tämän avulla on voitu laatia parhaat hallintakäytännöt, joita merenkulkijat myös yhä suuremmassa määrin noudattavat. Myös Adeninlahden kauppaliikenteen meriturvallisuuden koordinoitu mekanismi on pantu hyvin tehokkaasti täytäntöön.
<P>
Näin ollen tällä hetkellä voidaan sanoa, että Adeninlahdella tapahtuvaa merirosvousta on saatu hillittyä, mutta se jatkuu edelleen. Tästä syystä neuvosto on päättänyt jatkaa merirosvouksen vastaista operaatiota joulukuuhun 2010. Tämä merkitsee sitä, että meidän on kyettävä jatkamaan nykyisiä toimiamme ja pitämään yllä riittäviä sotilaallisia resursseja. Odotamme vastaavasti, että YK:n turvallisuusneuvoston päätöslauselman 1846 voimassaoloa jatketaan lähipäivinä.
<P>
Huolimatta siitä, mitä olen sanonut, itsetyytyväisyydelle ei ole sijaa. Merirosvot jatkavat toimintansa ulottamista kauemmas itään Intian valtamerelle, ja sadekauden päätyttyä olemme äskettäin joutuneet todistamaan uutta hyökkäyksien aaltoa Seychellien pohjois- ja koillispuolella, mikä on varsin kaukana. Kokonaista 11 alusta on tällä hetkellä kaapattuina - kaikki niin sanotussa Somalian altaassa tehtyjen hyökkäysten seurauksena - ja niillä on yhteensä 250 miehistön jäsentä.
<P>
Atalanta-operaatiolla olemme vahvistaneet valmiuksiamme tällä kaukaisella merialueella. Seychelleillä on otettu käyttöön lisää valvontalentokoneita, ja voin ilmoittaa, että myös ruotsalaisia merivalvontalentokoneita liittyy Seychelleillä oleviin voimiin. Tämä on osoittautunut hyödylliseksi. Tällä hetkellä uusia suojelutoimia on jo käynnistetty tai suunnitteilla kansalliselta pohjalta, ja Ranska ja nyttemmin Espanja ovat tarjonneet asianmukaisia ja tehokkaita vastatoimia.
<P>
Myös Adeninlahden kansainvälistä suositeltua kauttakulkukäytävää on suojeltava. Se on suositeltu reitti Adeninlahden poikki, ja kaikki alukset niiden lippuvaltioon katsomatta saavat suojelua. Alueella on tällä hetkellä Euroopan unionin, Naton ja Yhdysvaltain johtaman liittoutuman merivoimien laivastoyksikköjä, jotka koordinoivat partiointia erittäin hyvin ja tekevät erittäin tärkeää tiedusteluyhteistyötä, joka on tämänkaltaisessa operaatiossa välttämätöntä.
<P>
Kiina on nyt halukas liittymään tähän koordinointimekanismiin ja osallistumaan suojeluun. Tämä merkitsee sitä, että nykyisiä mekanismeja on kehitettävä ja laajennettava. Se voi ajan mittaan johtaa siihen, että Kiina ja mahdollisesti muut merivallat ottavat hoitaakseen joitakin tehtäviä. Muut - Venäjä, Intia ja Japani - ovat myös asettaneet käyttöön merikalustoa, ja ne olisi kutsuttava liittymään tähän mekanismiin mahdollisimman pian. Koordinointi on luonnollisesti menestyksen avain.
<P>
Tiedän, että parlamentissa on jonkin verran kiinnostusta sitä varsin vaikeaa kysymystä kohtaan, joka koskee Atalanta-yksiköiden pidättämien merirosvouksesta epäiltyjen oikeudenkäyntiä. Kenialaisissa vankiloissa on tällä hetkellä pidätettynä 75 epäiltyä. Tähän liittyvä oikeusprosessi käsittää yhdeksän eri oikeudenkäyntiä ja muodostaa merkittävän lisätaakan Kenian oikeuslaitokselle. Näiden oikeudenkäyntien moitteeton suorittaminen on tietenkin erittäin tärkeää, jos haluamme säilyttää Atalanta-operaation luoman pelotevaikutuksen ja merirosvouksen vastaisten toimiemme yleisen uskottavuuden. Merirosvouksesta epäiltyjen siirtämisestä Seychellien kanssa äskettäin tehty sopimus, josta varmaankin olette tietoisia, on tässä suhteessa tärkeä lisäpanos. Merirosvous on hyvin tuottoisaa, ja on tärkeää, että pyrimme yhteisillä toimillamme joka suhteessa vähentämään merirosvojen mahdollisuuksia hankkia lisää rahaa tällä todella halveksittavalla toiminnalla.
<P>
Viime kädessä se, mitä teemme merellä, ei tietenkään voi korvata sitä, mitä on tehtävä itse Somaliassa tai Somalian suhteen, mutta kuten aiemmin totesin, se on asia, jossa ei voida olla varmoja välittömästä menestyksestä. Meidän on jatkettava merioperaatiota, ja tämä edellyttää ensinnäkin, että olemme valmiit jatkamaan sotilaallisten voimavarojen pitkäaikaista sitomista; toiseksi, että meidän on vahvistettava koordinointiyhteistyötä kaikkien tähän operaatioon osallistuvien valtojen ja kansainvälisten elinten välillä; ja kolmanneksi, että meidän on autettava kehittämään alueellisia laivastovalmiuksia, sillä taakka ei voi jäädä vain meidän kannettavaksemme. Kansainväliset merenkulkuorganisaatiot, kuten merirosvoutta käsittelevä yhteysryhmä, ovat tässä suhteessa merkittävässä osassa.
<P>
Lopuksi totean, että tämä on yksi aloista, joilla olemme viime vuosina osoittaneet ETPP:n toimintakyvyn. Vain pari vuotta sitten tuskin kunnianhimoisimmatkaan meistä osasivat aavistaa meidän operoivan Euroopan unionin laivastoyksiköillä Adeninlahdella tai Intian valtamerellä. Pakottavat humanitaariset ja muut syyt ovat johtaneet siihen, että olemme toteuttaneet tähän asti mahdollisuuksien rajoissa suhteellisen onnistuneeksi osoittautuneen operaation, mutta emme saa elätellä mitään harhakuvitelmia. Vielä on paljon tehtävää jäljellä. Meidän on jatkettava operaatiota, ja parlamentin tuki on tässä suhteessa hyvin tärkeä.
<SPEAKER ID="364" NAME="Benita Ferrero-Waldner">
komission jäsen. - (EN) Arvoisa puhemies, tällä kertaa näkökulma koko Somalian kysymykseen on laajempi, ja tämän vitsauksen perimmäisiin syihin puututaan kestävillä keinoilla. Komissio on aina ollut sitä mieltä, että merirosvous voidaan poistaa lopullisesti vain puuttumalla sen taustalla oleviin syihin, aloittaen Somalian epävakaudesta ja vastaamalla myös sen kehitystarpeisiin, jotka ilmenevät äärimmäisenä köyhyytenä, laajana lukutaidottomuutena ja haavoittuvuutena.
<P>
Sen vuoksi on oleellista omaksua kattava lähestymistapa jo mainittuihin Somalian turvallisuus- ja kehityshaasteisiin puuttumiseksi. Tämä edellyttää, että saadaan luotua toimiva valtio, joka kykenee valvomaan lakien noudattamista ja tarjoamaan ainakin peruspalveluita. Keskipitkällä ja pitkällä aikavälillä, hallinto - toimielinten vakiintuminen ja turvallisuus mukaan lukien - koulutus ja taloudellinen kehitys ovat välttämättömiä edellytyksiä niiden kannusteiden poistamiselle, joiden vuoksi somalialaiset nyt ryhtyvät merirosvoiksi.
<P>
Turvallisuuskysymyksessä nopea toiminta on tärkeää. Afrikan unionilla on, kuten tiedätte, hyvin keskeinen rooli, eikä vähiten sen AMISOM-joukkojen ansiosta, jotka luovat turvallisuutta siirtymäkauden liittohallitukselle Mogadishussa. Afrikan rauhanrahaston kautta Euroopan unioni on AMISOM-operaation tärkeä tukija ja myöntää varoja Afrikan unionin joukkojen ylläpitämiseksi. Sopimus uudesta 60 miljoonan euron määrärahasta on juuri saatu valmiiksi. Tämä on osa komission tämän vuoden huhtikuussa Brysselissä pidetyssä konferenssissa antamaa sitoumusta. Yhteisessä strategia-asiakirjassa vuosiksi 2008-2013 määritellään komission apu Somalialle, ja konkreettisesti Somaliaa koskevan EU:n tukiohjelman Euroopan kehitysrahastosta maksettavat määrärahat ovat yhteensä 215,4 miljoonaa euroa kaudella 2008-2013.
<P>
EU:n ensimmäinen merioperaatio Atalanta on kohta toiminut vuoden ajan. Tällä onnistuneella operaatiolla luodaan merirosvouksen vastainen pelote, mutta lisätään myös merenkulkualan tietoisuutta parhaista itsesuojelutoimenpiteistä. Me kaikki tiedämme kuitenkin, että tehtävää on vielä paljon. Rinnan Atalanta-operaation kanssa komissio käyttää rahoituksellista vakautusvälinettä tukeakseen Kenian oikeuslaitosta - kuten neuvoston puheenjohtaja juuri mainitsi - sillä Kenia on sitoutunut asettamaan syytteeseen sinne siirretyt operaation yhteydessä pidätetyt merirosvouksesta epäillyt henkilöt, ja on tärkeää, että näistä rikoksista ei jätetä rankaisematta. Tämä Kenian oikeuslaitokselle annettava tuki koostuu erilaisista syyttäjälaitoksen, poliisivoimien, oikeuslaitoksen ja vankilalaitoksen valmiuksia kehittävistä toimenpiteistä. Ohjelman panee toimeen UNODC, ja se maksaa 1,75 miljoonaa euroa.
<P>
Laajemmin tarkastellen myös alueellisten laivastovalmiuksien kehittäminen on tärkeä näkökohta varmistettaessa alueen turvallisuutta. Komissio tukee Kansainvälisen merenkulkujärjestön niin kutsuttujen Djiboutin käytännesääntöjen täytäntöönpanoa käyttäen tässäkin vakautusvälinettä. Tiettyjä kriittisiä merireittejä, muun muassa Afrikan sarven ja Adeninlahden aluetta, koskevalla ohjelmalla avustetaan alueellisen merenkulkuasioiden koulutuskeskuksen perustamista Djiboutiin. Keskuksen toiminnassa keskitytään valmiuksien luomiseen ja alueen, niin Somalian, Puntmaan kuin Somalimaan, merenkulkuhallinnon henkilöstön, viranomaisten ja rannikkovartiostojen kouluttamiseen mahdollisuuksien mukaan. Alueelliselle tiedotuskeskukselle Sana'assa Jemenissä on myös päätetty myöntää rahoitusta vuonna 2009. Ohjelman ensimmäinen vaihe on jo käynnistynyt, ja tekniset toteutettavuustutkimukset on aloitettu.
<P>
Ennen kuin lopetan, käsittelen erästä toista tärkeää aihetta. Komissio valmistelee parhaillaan yhdennettyä meripolitiikkaa - johon sisältyy ulkoinen ulottuvuus - sekä eri alojen ja eri maiden välistä yhdennettyä merivalvontaa luodakseen tilannetietoisuutta merellä harjoitetusta sellaisesta toiminnasta, joka vaikuttaa muun muassa meriturvallisuuteen ja turvatoimiin mutta myös yleiseen lainvalvontaan.
<P>
Nykyinen puheenjohtajavaltio Ruotsi on tehnyt merkittäviä ponnistuksia varmistaakseen EU:n meripolitiikan johdonmukaisuuden eri pilarien välillä ja yhteyden yhteisön toiminnan ja varsinkin Euroopan puolustusviraston toisen pilarin puitteissa tekemän työn välillä. Katsomme, että merivalvonnan yhdentäminen tarjoaa suuria mahdollisuuksia avustaa EU:n operaatioita merirosvousta vastaan, koska merivalvontatietojen kerääminen eri lähteistä antaa merellä toimiville viranomaisille mahdollisuuden tehdä päätöksiä ja reagoida parempien tietojen perusteella.
<P>
Kaikki nämä eri toimintalinjat, jotka mainitaan myös Euroopan parlamentin viime lokakuussa antamassa päätöslauselmassa, muodostavat komission panoksen merirosvouksen torjuntaan.
<SPEAKER ID="365" NAME="Cristiana Muscardini">
PPE-ryhmän puolesta. - (IT) Arvoisa puhemies, arvoisa ministeri, arvoisa komission jäsen, hyvät naiset ja herrat, olemme hyvin tyytyväisiä Atalanta-operaation jatkamiseen.
<P>
Olen omistautunut Somalian ongelmalle noin kymmenen vuoden ajan, enkä voi kiistää, että liian usein Euroopan unioni ei ole toiminut riittävän nopeasti.
<P>
Tilanne Somaliassa muuttuu päivä päivältä dramaattisemmaksi kansainvälisen terrorismin seurausten, merirosvouksen sekä miljoonien ihmisten, varsinkin naisten ja lasten, kokeman inhimillisen tragedian vuoksi. Nämä ihmiset kärsivät väkivaltaa ja nälkää joka päivä, ja hyvin usein he joutuvat pakenemaan autiomaan poikki yrittäessään hakea suojaa Euroopan rannoilta.
<P>
Terrorismin torjunnan yhteydessä meidän on myös toteutettava toimia, jotka antavat uutta toivoa alueen taloudelle, mutta myös saatava Libyassa sijaitsevien pakolaisleirien tilanne Euroopan unionin valvontaan. Olemme saaneet raportteja näillä leireillä tapahtuvista hyvin vakavista välikohtauksista, sekä väkivallasta että ihmisoikeusloukkauksista, jotka usein kohdistuvat somalinaisiin.
<P>
Euroopan kansanpuolueen (kristillisdemokraatit) ryhmän järjestämässä puhetilaisuudessa Somalian siirtymäkauden hallituksen pysyvä edustaja Yhdistyneissä Kansakunnissa Yusuf Mohamed Ismail Bari-Bari huomautti, että Somalian rannikolla harjoitettava laiton kalastus on köyhdyttänyt maata entisestään ja että monet merirosvoista ovatkin entisiä kalastajia, jotka eivät ole saaneet oikeutta eivätkä huomiota.
<P>
Näin ollen meidän on taisteltava lujasti terrorismia vastaan, mutta pyrittävä myös luomaan oikeutta, toivoa ja taloustoimintaa maahan, josta on tullut vuosia kestäneen sodan marttyyri.
<SPEAKER ID="366" NAME="Roberto Gualtieri" LANGUAGE="IT">
Arvoisa puhemies, hyvät naiset ja herrat, Euroopan parlamentin sosialistien ja demokraattien ryhmän tarkoituksena on tällä keskustelulla ja huomenna hyväksyttävällä päätöslauselmalla ilmaista vahva tukemme Euroopan unionin sitoutumiselle merirosvouksen torjumiseen. Samalla aiomme ilmaista huolemme Somaliassa vallitsevasta dramaattisesta tilanteesta, joka korostaa tarvetta ryhtyä kiireesti toimiin maan vakauttamiseksi, jotta merirosvouksen taustalla oleviin syihin voidaan puuttua.
<P>
Atalanta-operaatio on menestystarina: se on mahdollistanut 300 000 tonnin avustuskuljetukset ja parantanut kaiken meriliikenteen turvallisuutta Adeninlahdella osoittaen ETPP:n toimintakyvyn sekä operatiivisen ja poliittisen lisäarvon.
<P>
Samalla tarvitaan Euroopan unionin sekä Afrikan unionin voimakkaampaa sitoutumista Djiboutin prosessin tukemiseen, ja tästä syystä, vaikka olemme tietoisia vaikeuksista ja riskeistä, ilmaisemme tukemme ETPP:n mahdolliselle Somaliassa toteutettavalle operaatiolle, jota neuvosto on alkanut käsitellä.
<P>
Näin ollen toivomme, että tarkistusten ja keskustelun yhteydessä kaikki ryhmät auttavat vahvistamaan tätä viestiä sen sijaan, että ne lankeavat houkutukseen käyttää Somalian dramaattista tilannetta verukkeena tiettyjen valtioiden sisäisiin poliittisiin hyökkäyksiin, joilla ei ole mitään tekemistä tämän keskustelun ja parlamentin työn kanssa.
<SPEAKER ID="367" NAME="Izaskun Bilbao Barandica">
ALDE-ryhmän puolesta. - (ES) Arvoisa puhemies, meidän on tuettava Somalian yhteiskunnallista ja demokraattista kehitystä, jotta merirosvous saadaan loppumaan. Lisäksi vaadimme, että Atalanta-operaatiolla suojellaan eteläisellä Intian valtamerellä kalastavia eurooppalaisia aluksia merirosvojen hyökkäyksiltä samalla tavoin kuin kauppa-aluksia. Vaadimme sotilassaattueita, koska ne ovat tehokkain ja halvin sekä Kansainvälisen merenkulkujärjestön suosittelema ratkaisu. Toivomme myös, että pidätetyt ja merirosvouksesta syytetyt henkilöt tuomitaan alueen valtioissa, kuten maaliskuussa 2008 Kenian ja Seychellien kanssa tehdyssä sopimuksessa määrätään.
<P>
Tämä johtuu siitä, että kalastusalukset ovat todellisessa ja yhä suuremmassa vaarassa tulla kaapatuiksi tällä alueella. Meidän on syytä muistaa, että parlamentti tuomitsi tämän tilanteen jo vuosi sitten, mutta jopa komissio on myöntänyt, että asialle ei ole tehty mitään. Sillä välin merirosvot jatkavat hyökkäyksiään.
<P>
Viimeisintä uhria, Alakrana-alusta, pidettiin kaapattuna lähes 50 päivää. On syytä muistaa myös se, että nämä alukset kalastavat Euroopan unionin kalastussopimuksen nojalla. Ne toimivat laillisesti, kansainvälisillä vesillä ja toimivaltaisten viranomaisten valvonnassa.
<P>
Tästä syystä meidän olisi tehostettava tämäntyyppisten alusten suojelua.
<SPEAKER ID="368" NAME="Reinhard Bütikofer" LANGUAGE="DE">
Arvoisa puhemies, arvoisat neuvoston puheenjohtaja ja komission jäsen, Atalanta-operaatio on menestyksellinen EU:n panos Afrikan sarven turvallisuuteen, ja sitä olisi jatkettava. EU:lla on kuitenkin myös laajempi yhteinen vastuu. Siihen sisältyy se, ettemme ummista silmiämme, kun myrkyllisten jätteiden laiton vienti tai laiton kalastus vahingoittaa Somalian etuja. Tästä syystä meidän on johdonmukaisesti seurattava näitä asioita.
<P>
Päätöslauselmassa, josta huomenna äänestämme, ollaan kahdessa suhteessa harhapoluilla, emmekä me kannata näitä toimintatapoja. On väärin yrittää nyt muuttaa Atalanta-operaation toimeksiantoa suurentamalla sen toiminta-aluetta tai yrittämällä saada parlamentin jäsenet laajentamaan toimeksiantoa käsittämään myös kalastuksen. Me haluamme toimeksiannon pysyvän muuttumattomana.
<P>
Toiseksi, on hyvin kyseenalaista käynnistää Euroopan turvallisuus- ja puolustuspolitiikan (ESDP) koulutusoperaatio, jota ei ole asianmukaisesti perusteltu ja joka ei merkittävästi edistä Somalian valtiorakenteiden kehittämistä. Meidän olisi noudatettava ennalta varautumisen periaatetta eikä hätäiltävä.
<SPEAKER ID="369" NAME="Willy Meyer" LANGUAGE="ES">
Arvoisa puhemies, kannatamme varauksetta komission jäsenen Ferrero-Waldnerin puheenvuoron ensimmäistä osaa. Juuri tämä on ongelman luonne ja sen alkusyy. Kunnes puutumme ongelman syyhyn, ei ole mitään mahdollisuutta ratkaista sitä sotilaallisella ilma- tai maaoperaatiolla. Mitä tulee merioperaatioon perustuvaan ratkaisuun, Atalanta-operaatiosta vastaava upseeri totesi eilen varsin selvästi, että merirosvouksen ratkaiseminen merioperaatiolla ei ole mahdollista. Muistutan parlamenttia siitä, että Yhdysvallat yritti maaoperaatioon perustuvaa sotilaallista ratkaisua ja epäonnistui.
<P>
Näin ollen olisi erehdys viivyttää kehitysapua ja maan hallintoa koskevia ratkaisuja. Sotilaallinen ratkaisu ei ole mahdollinen, mutta ei myöskään ole mahdollista yksityistää asevoimien palveluja, kuten Espanjan hallitus on nähnyt hyväksi tehdä. Armeijoita ei voida korvata yksityisillä turvallisuusyrityksillä, jotka on varustettu sota-asein. Ei, tämä ei todellakaan ole oikea ratkaisu. Ratkaisu on itse asiassa kaikenlaisen merirosvouksen lopettaminen. Tarkoitan, että on tehtävä loppu merirosvouksesta Somaliassa, mutta myös ulkomaisista merirosvoista, jotka ryöstelevät Somalian vesillä.
<SPEAKER ID="370" NAME="Niki Tzavela" LANGUAGE="EL">
Arvoisa puhemies, kansainväliset tarkkailijat ovat huomauttaneet, että merirosvouksen ongelman ratkaisu on poliittisen vakauden luominen alueelle. Me kaikki toivomme tätä, ja varsinkin me kreikkalaiset, sillä alueen merirosvous haittaa vakavasti Kreikan merenkulkua.
<P>
Arvoisa komission jäsen, se, mitä sanoitte, oli minulle iloinen yllätys. Ainoat tiedot, joita tähän asti olimme saaneet sekä kansainvälisistä tiedotusvälineistä että kaikilta osapuolilta, kertoivat sotilaallisten operaatioiden edistymisestä. Riisuitte minut aseista, koska halusin kysyä teiltä, millaista edistystä maan poliittiset voimat ovat tähän asti saavuttaneet, sillä nyt keskitymme siihen, että ongelman ratkaisemiseksi tarvitsemme Somaliaan poliittista vakautta. Kiitän teitä antamistanne tiedoista, ja minun on todettava, että olisi hyödyllistä, jos sekä Euroopan parlamentti että poliittisista toimenpiteistä raportoivat viestimet voisivat saada yksityiskohtaisempia tietoja.
<SPEAKER ID="371" NAME="Luis de Grandes Pascual" AFFILIATION="PPE">
(ES) Arvoisa puhemies, arvoisat komission jäsen ja neuvoston puheenjohtaja, Espanja on juuri selviytynyt vaikeasta tilanteesta, jossa Alakrana-alus ja sen miehistö joutuivat kiristyksen, nöyryytyksen ja lukuisten vaarojen kohteeksi.
<P>
Espanjan hallitus asetetaan vastuuseen Espanjassa, kuten tässä tapauksessa kuuluu. Euroopan parlamentissa me keskustelemme Euroopasta ja vielä kerran Euroopasta. Siksi onkin todettava, että vaadittuamme vuoden ajan diplomatiaa ja päättäväisyyttä, tulos on ollut myönteinen.
<P>
Atalanta-operaatio on kuitenkin riittämätön. Sitä on laajennettava ja joustavoitettava. On oltava mahdollista suojella humanitaarisen avun kuljetusreittien lisäksi myös yhteisön kalastus- ja kauppa-aluksia. Viimeksi mainittuja on suojeltava, ja siitä syystä vaadimme huomenna hyväksyttävässä päätöslauselmassa Euroopan parlamentilta ja sen toimielimiltä eräitä sitoumuksia.
<P>
Haluamme sanoa "kyllä" niiden valtioiden ottamalle vahvalle asenteelle, jotka suojelevat aluksiaan asevoimilla pelottaakseen pois ja tarvittaessa torjuakseen laillisesti merirosvojen hyökkäykset. Meidän on sanottava "ei" yksityisten turvallisuusyritysten käytölle, johon Kansainvälisen merenkulkujärjestön IMO:n mukaan liittyy tarpeettoman väkivallan riski. Meidän on sanottava "ei" niiden hallitusten passiiviselle ja harrastelijamaiselle asenteelle, jotka helpottavat merirosvojen toimintaa. Meidän on kuitenkin sanottava "kyllä" diplomatialle, "kyllä" Somalialle annettavalle avulle ja "ei" perusteettomille syytöksille laittomasta kalastuksesta.
<P>
Yhteisön alukset kalastavat kansainvälisten sopimustemme mukaisesti. Ne toimivat laillisesti, ja niitä on suojeltava. Se on yhteisön toimielinten velvollisuus.
<SPEAKER ID="372" NAME="Saïd El Khadraoui" AFFILIATION="S&amp;D">
(NL) Somalian monimutkainen ja vaarallinen tilanne ja sen vaikutus alueen vakauteen huolestuttavat meitä kaikkia vakavasti. Samalla koko maailma on nähnyt ongelmat, joita tämä maa on kokenut merirosvouksen ja sen Somaliaa ympäröivillä vesillä merenkululle aiheuttamien vaikutusten seurauksena. Tämän tilanteen ratkaisemiseksi me tarvitsemme selvästi yhdennettyä lähestymistapaa, kuten komission jäsen Ferrero-Waldner aiemmin totesi.
<P>
Haluan käyttää tätä tilaisuutta ilmaistakseni arvostuksemme sille erinomaiselle työlle, jota Atalanta-operaatio on tähän mennessä tehnyt. Nämä toimet ovat hyvin tärkeitä, koska kulkuyhteydet tälle alueelle ovat erittäin tärkeitä kansainväliselle kaupalle ja tavaraliikenteelle. Toivomme, että sekä kauppa-alusten merimiehet että alueella työskentelevät kalastajat voivat tehdä työtään turvallisesti. Meistä tämä on olennainen asia. Sen vuoksi meidän on edelleen tuettava tämän operation työtä. Meidän on luonnollisesti myös pohdittava, mitä muuta voimme tehdä, ja kuten komission jäsen aivan oikein sanoi, meidän on samalla puututtava tämän ongelman syihin tehokkaasti ja useilla rintamilla.
<SPEAKER ID="373" NAME="Franziska Katharina Brantner" AFFILIATION="Verts/ALE">
(DE) Arvoisa puhemies, Somalia on jatkuvassa hätätilassa oleva maa, eikä sillä ole ollut hallitusta lähes 20 vuoteen. Meidän EU:ssa on autettava muuttamaan tämä tilanne. Siksi tuemme komission työtä. Suhtaudumme kuitenkin hyvin epäillen uuteen Euroopan turvallisuus- ja puolustuspolitiikan (ETPP) operaatioon ja suunnitelmaan kouluttaa 2 000 sotilasta Somalian siirtymähallitukselle.
<P>
Mikä on tämän operaation todellinen tavoite? Mikä on Somaliaa koskeva yleispoliittinen suunnitelma? Millaista lisäarvoa voimme tuoda Yhdysvaltojen ja Ranskan nykyisten koulutushankkeiden lisäksi? Emme ymmärrä, miten tällä operaatiolla voidaan edistää valtiorakenteiden kehittämistä. Mikä on siirtymähallituksen legitimiteetti? Miksi me tuemme sitä? Miksi luulemme, että sotilaat auttavat sitä? Miten voimme estää sen, että sotilaat liittyvät sotaherrojen joukkoihin, kun heidät on koulutettu? Mielestämme tähän operaatioon liittyy vielä liian monia avoimia kysymyksiä, jotta sitä voitaisiin alkaa suunnitella. Ennen kaikkea en ymmärrä, mitä lisäarvoa EU voi tuottaa, ja katson, että rahat käytettäisiin paremmin muissa hankkeissa, joita komissio jo toteuttaa.
<SPEAKER ID="374" NAME="Eider Gardiazábal Rubial" AFFILIATION="S&amp;D">
(ES) Arvoisa puhemies, jos yritämme ymmärtää, mitä Intian valtamerellä tapahtuu, meidän on puututtava merirosvoukseen vastuullisella tavalla, pidättäydyttävä demagogisista lausunnoista ja puoluepoliittisista kannanotoista. Sanon tämän huolimatta niistä lausunnoista, joita valitettavasti olen täällä parlamentissa kuullut. Tietyt jäsenet ovat käyttäneet tilaisuutta hyväkseen ja hyökänneet puheenvuoroissaan Espanjan hallitusta vastaan. Huomautan, että juuri Espanjan hallitus edisti ja ajoi eteenpäin Atalanta-operaatiota, jota tänään ylistämme. Tämä operaatio on kuitenkin selvästi riittämätön, ja sitä on vahvistettava.
<P>
Tästä syystä pyydän neuvostoa vahvistamaan operaatiota, laajentamaan niitä suojeltuja alueita, joista se vastaa, lisäämään sen henkilöstöä ja myöntämään sille lisää toimivaltaa. Viittaan esimerkiksi niiden satamien valvontaan, joista merirosvojen käyttämät emäalukset lähtevät merelle. On silti selvää, että Atalanta ei voi olla ainoa mekanismi Somalian ongelman ratkaisemiseksi. Siksi kehotan kaikkia asianomaisia pyrkimään saamaan aikaan Somaliaa koskevan yhteisen strategian. Tällaiseen strategiaan olisi sisällyttävä kehitysapua ja poliittista vuoropuhelua siirtymäkauden liittohallituksen kanssa.
<P>
Kehotan neuvostoa myös laatimaan uuden operaation Atalantan rinnalle. Sillä autettaisiin kouluttamaan ja varustamaan Somalian liittohallituksen turvallisuusjoukkoja ja vahvistettaisiin samalla sitoutumista ihmisoikeuksien ja oikeusvaltioperiaatteen kunnioittamiseen.
<P>
(Puhuja suostui vastaamaan sinisen kortin kysymyksen työjärjestyksen 149 artiklan 8 kohdan mukaisesti)
<SPEAKER ID="375" NAME="Luis de Grandes Pascual" AFFILIATION="PPE">
(ES) Onko arvoisan jäsenen mielestä vastuutonta todeta, että Espanjan hallitus olisi asetettava vastuuseen Espanjassa ja että meidän parlamentissa olisi keskityttävä keskustelemaan Euroopan unionista ja sen toimista Atalanta-operaation tukemiseksi?
<SPEAKER ID="376" NAME="Eider Gardiazábal Rubial" AFFILIATION="S&amp;D">
(ES) Arvoisa jäsen de Grandes Pascual, olkaa hyvä älkääkä väännelkö sanoja. Minusta on vastuutonta se, että käytätte hyväksi puheenvuoroanne arvostellaksenne Espanjan hallitusta.
<SPEAKER ID="377" NAME="Georgios Papanikolaou" AFFILIATION="PPE">
(EL) Arvoisa puhemies, on tosiasia, että Somalian merirosvot ovat uhka kansainväliselle merenkululle. Paitsi että merirosvous vaikuttaa meriliikenteen kustannuksiin ja luotettavuuteen, se myös - mikä tärkeintä - estää kansainvälisen humanitaarisen avun toimittamisen Somaliaan ja pahentaa siten maan vakavaa elintarvikepulaa. Minun on silti korostettava, että maat, joilla on pitkät kauppamerenkulun perinteet, kuten Kreikka ja muut Välimeren valtiot, kärsivät tästä erityisen pahasti. Ymmärrän, että merirosvouksen vastainen EU:n operaatio Afrikan sarven merireitin suojelemiseksi on tärkeä toimenpide. Meidän on kuitenkin ymmärrettävä, että asiat, joiden luulimme kuuluvan mielikuvituksen ja elokuvien maailmaan - luin niistä lapsena satukirjoista - kolkuttavat nyt ovellemme ja ovat kouriintuntuva vaara, todellisuutta. Tästä syystä meidän on koordinoitava ja saatava neuvosto ja komissio tekemään lisää poliittisia aloitteita.
<SPEAKER ID="378" NAME="Josefa Andrés Barea" AFFILIATION="S&amp;D">
(ES) Arvoisa puhemies, merirosvous on Espanjalle hyvin tärkeä aihe, sillä se haittaa kalastusaluksiamme, ja olen hyvin iloinen Alakrana-aluksemme vapauttamisesta ja kiitän sen kalastajia, sen omistajaa sekä Espanjan hallitusta heidän ponnistuksistaan.
<P>
Kalastusalukset ovat merirosvojen maaleja, ja ne näyttävät tarjoavat vastustamattomia mahdollisuuksia panttivankien ottamiseen. Merirosvot ovat modernisoineet taktiikkaansa, kuten neuvosto on todennut, sekä merellä että maalla. He tekevät voittoa, ja jäsenvaltioiden on reagoitava tilanteeseen.
<P>
EU NAVFOR Somalia -merioperaatio (operaatio Atalanta) oli menestys, ja komission jäsen mainitsi, että suuri määrä toimia on toteutettu, mutta me tarvitsemme enemmän ja parempia tämän kaltaisia operaatioita. Kalastusalukset eivät enää saa olla haavoittuvia; niitä on suojeltava, ja aluetta, jolla niitä suojellaan, on laajennettava.
<P>
Ennen kaikkea me tarvitsemme ratkaisun maalla vallitsevaan tilanteeseen, sillä ongelman juuret ovat maalla: kuten komissio on todennut, tarvitsemme demokraattista vakautta. Kysymme komissiolta, onko se valmis järjestämään alueella harjoitettavaa merirosvousta käsittelevän huippukokouksen yrityksenä löytää maalla ratkaisuja siihen, mitä merellä tapahtuu.
<SPEAKER ID="379" NAME="Raül Romeva i Rueda" AFFILIATION="Verts/ALE">
(ES) Minäkin olen luonnollisesti iloinen Alakranan tapauksen onnellisesta lopusta, mutta pelkään, että se ei valitettavasti ehkä ole viimeinen tällainen tapaus. Kuten todettu, on tärkeää muistaa, että merirosvot saavat voimansa paitsi köyhyydestä myös toimimattoman järjestelmän puutteista ja aukoista.
<P>
Vaikka toki on surullista ja valitettavaa, että merimiehiä kaapataan, kun he loppujen lopuksi vain tekevät työtään, on myös surkeaa, että jotkut käyttävät hyväkseen hallinnon puutetta paitsi Somaliassa myös koko alueella kalastaakseen sen vesillä laittomasti tai kaataakseen niihin myrkyllisiä jätteitä. Valitettavasti, jäsen de Grandes Pascual, juuri näin on tapahtunut.
<P>
Me tuomitsemme epäröimättä kaikenlaisen merirosvouksen. Tämän ilmiön torjumiseksi tarvitaan kuitenkin muutakin kuin armeijoita ja palkkasotilaita. Asian pelkistämisellä tällaisiin käsitteisiin saattaa itse asiassa olla kielteinen vaikutus, ja se voi johtaa selkkauksen huolestuttavaan kärjistymiseen, varsinkin kun tiedämme, että eräät laivanomistajat ottavat kohtuuttomia riskejä maksimoidakseen läsnäolonsa alueella ja siirtyvät liian kauas suojelluilta alueilta aiheuttaen näin riskin, johon on aina hyvin vaikea puuttua.
<SPEAKER ID="380" NAME="Carmen Fraga Estévez" AFFILIATION="PPE">
(ES) Arvoisa puhemies, vaikka Intian valtamerellä saatetaan harjoittaa laitonta kalastusta, yhteisön kalastuslaivastoa ei todellakaan voida kutsua laittomaksi, kuten täällä on vihjailtu. Yhteisön alukset kalastavat tiukan laillisesti alueen tonnikalankalastusta sääntelevän ja hallinnoivan Intian valtameren tonnikalatoimikunnan (IOTC) Euroopan yhteisön ja Seychellien tasavallan välisen kalastuskumppanuussopimuksen nojalla myöntämillä kalastuslisensseillä.
<P>
Toiseksi, kaikki yhteisön alukset on varustettu satelliittiseurantajärjestelmällä, jonka avulla kalastus- ja sotilasviranomaiset voivat paikantaa ne reaaliaikaisesti kaikkina aikoina.
<P>
Kolmanneksi, yhteisön aluksilla on tarkkailijoita, ja ne noudattavat kalastustoimintaa koskevaa tiukkaa ilmoitusjärjestelmää muun muassa lokikirjojen, saalisnäytteiden ja avomerellä tapahtuvaa saaliin siirtämistä koskevan kiellon avulla.
<P>
Viimeiseksi, koko yhteisön kalastuslaivasto on kirjattu asianmukaisesti IOTC:n alueelliseen alusrekisteriin. Minä henkilökohtaisesti haluaisin sekä komission että neuvoston myöntävän, että tällä alueella kalastavat eurooppalaiset alukset toimivat ehdottoman laillisesti.
<SPEAKER ID="381" NAME="Janusz Władysław Zemke" AFFILIATION="S&amp;D">
(PL) Arvoisa puhemies, haluan esittää kiitokseni ja todeta aluksi, että olemme tänään saaneet mielestäni erittäin hyvää ja luotettavaa tietoa sekä neuvoston puheenjohtajalta Bildtiltä että komission jäseneltä. Nämä tiedot osoittavat, että Euroopan unionin toimet keskittyvät kahdelle alalle. Ensimmäinen niistä on humanitaarinen apu. Toinen on sotilaallinen toiminta, ja nämä molemmat toiminta-alat ovat onneksi yhä tehokkaampia. Haluaisin kuitenkin kysyä seuraavaa: eikö meidän olisi pidettävä ainakin yhtä tärkeänä Somalian valtiorakenteiden kehittämistä, koska Somalialla ei itse asiassa ole kunnollista hallintoa? Eikö meidän myös pitäisi kehittää paikallisia poliisivoimia ja puolustusvoimien ydintä? Katson, että ellei tätä kolmatta alaa käsitellä samalla tavoin kuin kahta muuta, on vaikeaa saavuttaa menestystä pitkällä aikavälillä.
<SPEAKER ID="382" NAME="Carl Bildt">
neuvoston puheenjohtaja. - (EN) Arvoisa puhemies, puhun hyvin lyhyesti. Somalia on suuri ongelma. Se on ollut suuri ongelma jo 20 vuotta. Keskustelimme merirosvouksesta. Mutta emme saa unohtaa humanitaarista tilannetta, joka on katastrofaalinen. Emme saa unohtaa terroristiongelmaa. Emme saa unohtaa alueen epävakautta.
<P>
Ajan mittaan meidän on yritettävä ratkaista tämä kaikki. Meidän on kuitenkin oltava myös realisteja. Kansainvälinen yhteisö, Yhdistyneet Kansakunnat ja muut tahot ovat kamppailleet Somalian auttamiseksi jo hyvin kauan. Tulokset ovat olleet suhteellisen niukkoja. Olemme kohtalaisen uusia tulokkaita tällä alalla, kun puhutaan Somalian ongelman ratkaisemisesta. Yritämme tehdä tiettyjä asioita.
<P>
Me kaikki pidimme Atalantaa menestyksenä, mutta emme saa luulla, että sillä voidaan ratkaista kaikki ongelmat. Kun keskustelemme sen laajentamisesta ulos Intian valtamerelle, puhumme suunnattoman laajoista alueista. Vaikka meillä olisi käytössämme kaikkein Euroopan unionin valtioiden merikalusto, en voisi olla täysin varma onnistumisesta.
<P>
Joitakin merirosvoista tuetaan luonnollisesti myös rahallisesti, minkä ansiosta he voivat hankkia uusia resursseja. Tämä tekee ongelmasta varsin haastavan.
<P>
Tämä ei ole syy jättää tekemättä se, minkä voimme tehdä. Kaikista vaikeuksista huolimatta meidän olisi pyrittävä tukemaan siirtymäkauden liittohallitusta.
<P>
Tätä me yritämme eri koulutusohjelmilla tehdä. Onko tämän onnistumisesta takuita? Ei ole. Ainoa asia, josta kuitenkin voimme olla täysin varmoja, on se, että jos emme edes yritä, epäonnistumme aivan varmasti. Jos yritämme, meillä on ainakin mahdollisuus saada aikaan myönteinen vaikutus. Ja jos emme olekaan saaneet aikaan mitään muuta, olemme ainakin onnistuneet varmistamaan Maailman elintarvikeohjelman toimitusten perillemenon Somalian nälkäänäkevälle ja kärsivälle kansalle. Jo se on jotakin, josta voimme olla ylpeitä.
<SPEAKER ID="383" NAME="Benita Ferrero-Waldner">
komission jäsen. - (EN) Arvoisa puhemies, tiedän hyvin, että tämä kysymys on hyvin tärkeä eräille jäsenvaltioille niiden menettämien uhrien ja alueen vaikeuksien vuoksi. Kreikkalainen kollegamme, joka halusi esittää minulle kysymyksen, ei enää ole täällä, mutta halusin kertoa, mitä olemme tehneet ja miksi sanoin saavuttaneemme tiettyä menestystä.
<P>
Neuvoston puheenjohtaja mainitsi niin kutsutun Djiboutin prosessin ja kansainvälisen yhteysryhmän, johon komissio osallistui ja jossa entinen kollegamme Louis Michel, joka nyt on Euroopan parlamentin jäsen, yritti erittäin kovasti auttaa ja tukea siirtymäkauden hallitusta. Tämä hallitus on yhä parhaassa asemassa luomaan jonkinlaista vakautta Somaliaan. Se on meidän ensisijainen tehtävämme, ja meidän on tehtävä se diplomaattisen ja poliittisen tuen avulla.
<P>
Meidän on myös autettava ja suojeltava aluksia ja niiden miehistöjä. Lisäksi meidän on tehtävä se, minkä olen aiemmin sanonut - viimeksi puhunut jäsen on ehkä kuullut minun sanovan sen aikaisemmin. Sanoin aiemmin, että toimielinten vakiinnuttaminen, valmiuksien kehittäminen, oikeusprosessien tukeminen ja väestön auttaminen on ehdottoman välttämätöntä. Kaikki tämä voidaan tehdä vasta, kun olemme luoneet maahan lisää vakautta ja on ryhdytty toimiin köyhyyden poistamiseksi. Näin ollen se on todella hyvin monitahoinen prosessi.
<P>
Ollaksemme avuksi tuemme nyt muun muassa konkreettisesti 29 hanketta, joiden arvo on yli 50 miljoonaa euroa, mikä on valtava rahasumma näille ihmisille, ja joilla tuetaan hallintoa, turvallisuutta ja kansalaisyhteiskuntaa, sovitteluprosessia ja toimielinten vakiinnuttamista. Lopullisena tavoitteena on auttaa luomaan toimiva valtio, joka kykenee palvelemaan Somalian kansalaisia ja jossa meidän on myös torjuttava terrorismia. Terrorismi on valitettavasti saanut tässä lähes romahtaneessa valtiossa vahvan jalansijan, joten meillä on edessämme todella valtava tehtävä.
<P>
Joku kysyi, voitaisiinko tulevaisuudessa järjestää merirosvousta käsittelevä huippukokous. Komissio ei sitä varmasti vastustaisi, mutta mielestäni on jäsenvaltioiden ja ehkä varsinkin seuraavan puheenjohtajavaltion Espanjan asia päättää tästä. Jos niillä on kiinnostusta, ne voivat hyvinkin järjestää sen.
<SPEAKER ID="384" NAME="Puhemies">
- (EN) Olen vastaanottanut kuusi työjärjestyksen 110 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan huomenna (torstaina 26. marraskuuta 2009).
<P>
Kirjalliset lausumat (työjärjestyksen 149 artikla)
<SPEAKER ID="385" NAME="Alain Cadec  " LANGUAGE="FR">
Arvoisa puhemies, hyvät naiset ja herrat, annan tälle päätöslauselmalle vankkumattoman tukeni, sillä siinä korostetaan Atalanta-operaation merkitystä ja sen menestystä. Ymmärrän edessä olevan tehtävän valtavuuden, kun otetaan huomioon katettavan alueen koko. Haluaisin kuitenkin, että alueella toimivia eurooppalaisia kalastusaluksia pidetään erityisen haavoittuvina aluksina ja että niillä annetaan tästä syystä erityistä suojelua. Ne on tästä syystä luokiteltava kategoriaan 3.
<P>
Tonnikala-alukset ovat itse asiassa erityisen haavoittuvia, koska niiden varalaita on hyvin matala ja lisäksi ne ovat paikallaan eikä niitä voida ohjailla nuottakalastuksen aikana, mikä kestää noin neljä-viisi tuntia. Tänä aikana ne ovat siten alttiina merirosvojen hyökkäyksille. Tämä ominaisuus on tämän erityisen pyynnön peruste. Haluan lisäksi selventää, että tämä Atalanta-operaation luokittelu toteutettaisiin Ranskan ja Espanjan aluksilla suorittamien suojelutoimien lisäksi.
<SPEAKER ID="386" NAME="Filip Kaczmarek  " LANGUAGE="PL">
Komissio ja neuvosto ovat oikeassa. Ainoa mahdollinen vastaus Somalian tilanteeseen on kattava lähestymistapa maassa vallitsevaan konfliktiin ja kaikkien niiden osapuolien koordinoitu toiminta, jotka pyrkivät luomaan alueelle vakautta ja lopettamaan merirosvouksen. Merirosvouksen lopettamisen osalta välittömänä tavoitteenamme on luonnollisesti oltava Atalanta-operaation jatkaminen. Tähän tulisi sisältyä myös sen toimeksiannon laajentaminen, jotta myös kalastajat saavat suojelua. En voi käsittää, miksi eräät jäsenet eivät halua kalastajia suojeltavan. Koska suojelemme kauppa- ja matkustaja-aluksia sekä elintarvikeapua kuljettavia aluksia, meidän olisi tehtävä kaikkemme, jotta myös kalastajat voivat tehdä työtään turvallisesti.
<P>
Samalla emme saa unohtaa pitkän aikavälin tavoitetta, jota ilman merirosvouksen ongelmaan ei koskaan saada kestävää ratkaisua. Tarkoitan rauhaa, vakautta, köyhyyden poistamista ja Somalian kehittämistä. Näin ollen meidän on toimittava pitkällä aikavälillä ja keskityttävä
<P>
• AMISOM-operaation vahvistamiseen
<P>
• Somaliaa koskevan aseidenvientikiellon ylläpitämiseen ja toimeenpanoon
<P>
• maan vakauttamiseen koordinoidulla ja kattavalla toimintastrategialla, johon osallistuvat Euroopan unioni, Afrikan unioni ja Yhdysvallat
<P>
• saamaan aikaan kestäviä rauhansopimuksia osapuolten välille sekä
<P>
• tukemaan valtion toimielinten aktiivista kehittämistä koko maassa.
