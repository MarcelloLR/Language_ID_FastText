<CHAPTER ID="005">
Tomaattien tuonti Euroopan unioniin Marokosta (keskustelu) 
<SPEAKER ID="074" NAME="Puhemies">
(EN) Esityslistalla on seuraavana keskustelu Erminia Mazzonin vetoomusvaliokunnan puolesta komissiolle laatimasta suullisesta kysymyksestä, joka koskee tomaattien tuontia Euroopan unioniin Marokosta (Vetoomus nro 1565/2009, José Maria Pozancos, Espanjan kansalainen) - B7-0211/2011).
<SPEAKER ID="075" NAME="Erminia Mazzoni" LANGUAGE="IT">
Arvoisa puhemies, hyvät kollegat, vetoomusvaliokunnan esittämä kysymys osoittaa, ettei valiokuntamme ollut tyytyväinen siihen vastaukseen, jonka komissio antoi Espanjan hedelmä- ja vihannesalan tuottaja- ja vientijärjestöjen liiton esittämään kysymykseen.
<P>
Komissio itse asiassa keskitti huomionsa jäsenvaltioiden vastuuseen hintojen määräämisessä ja jätti huomiotta vetoomuksessa erityisesti ilmoitetun seikan eli säännönvastaisen tomaattien ja muiden vihannesten tuonnin Marokosta.
<P>
Itse asiassa OLAF on jo muutaman vuoden ajan pannut nämä väitetyt säännönvastaisuudet merkille ja viitannut komission asetuksessa (EY) N:o 3223/94, jossa määritellään kolme eri laskentatapaa, kuvatun deduktiivisen menetelmän säännönvastaiseen soveltamiseen. Tämän tilanteen seurauksena Euroopan unionin tulot vähenevät, kilpailu muuttuu epäoikeudenmukaiseksi ja markkinasääntöjä rikotaan. Lisäksi Euroopan unionin tuottajat ja viejät köyhtyvät, ja heidän tilanteensa kerrotaan olevan hyvin vakava erityisesti Espanjassa, Kreikassa, Portugalissa, Ranskassa ja Italiassa.
<P>
Komissio neuvottelee parhaillaan uudesta kahdenvälisestä sopimuksesta Marokon kanssa, eikä näitä hälyttäviä tosiasioita oteta huomioon näköjään tässäkään sopimuksessa, vaan siinä pyritään edelleen saamaan aikaan Marokosta Euroopan unioniin suuntautuva tuontituotteiden tulva, jota ei säännellä millään tavoin ja joka on ristiriidassa Euroopan unionin lainsäädännön kanssa.
<P>
Mielestäni meidän olisi keskityttävä juuri tähän. Tämä aihe liittyy ja osuu tällä hetkellä hyvin arkaan paikkaan eli muuttovirtoihin. Itse asiassa tässä suuressa ihmismäärässä, joka tulee Afrikan pohjoisrannikon maista, myös Marokosta, on usein mukana maatyöläisiä, kuten Rosarnon äskettäiset tapahtumat osoittavat.
<P>
Heidän vastaanottamisensa on meille työn ja tuskan takana. Ennen kaikkea Euroopan unionilla ja erityisesti Italialla on täysi työ tarjota heille elanto. Maataloustuotannon potentiaalin vähentäminen entisestään EU:n jäsenvaltioissa ja näin ollen Ranskassa, Espanjassa, Italiassa ja Portugalissa, jotka ovat tällä hetkellä vakavissa ongelmissa, aiheuttaisi monenlaista vahinkoa. Haluaisin tietää, mitä komissio aikoo tehdä.
<SPEAKER ID="076" NAME="Maroš Šefčovič" LANGUAGE="EN">
Arvoisa puhemies, yritän vastata muutamaan vetoomuksessa esiin tuotuun kysymykseen. Kiitän jäsentä Mazzonia tämän kysymyksen esittämisestä, jotta voimme selventää kantaamme asiaan.
<P>
Ensinnäkin haluan vakuuttaa parlamentille, että komissio valvoo Marokosta tuotavien tomaattien määrää tiukasti ja valppaasti käyttäen ristiintarkastusmenetelmää, joka perustuu marokkolaisten toimijoiden ilmoittamiin tuontimääriin sekä kansallisten tulliviranomaisten tuontia koskevaan päivittäiseen kirjanpitoon. Toistaiseksi komissiolla ei ole ollut todisteita koko järjestelmää koskevasta petoksesta tai käyttöön otetun järjestelmän täydellisestä pettämisestä. Meillä on yhtä tapausta koskevat tiedot, joihin palaan tuonnempana. Tämä liittyy vuoteen 2007, kun OLAF todellakin korosti, että nykyisessä muodossaan järjestelmä voi aiheuttaa opportunistista käyttäytymistä, johon ei kuitenkaan välttämättä liity säännönvastaista toimintaa.
<P>
Muistutamme, että tulohintajärjestelmän soveltaminen ja mahdollisten tuontitullien periminen tämän järjestelmän yhteydessä kuuluvat jäsenvaltioiden tulliviranomaisten yksinomaiseen toimivaltaan.
<P>
Toinen tähän melko tärkeään kysymykseen liittyvä näkökohta on asian kansainvälinen tilanne, jota todellisuudessa määrittää vielä kesken oleva Dohan kehityskierros. Kaikenlaiset tulohintajärjestelmään ja sen nykyiseen sovellusmekanismiin tehtävät muutokset voisivat haitata tähänastisia saavutuksia. Uudessa Marokon kanssa tehdyssä kahdenvälisessä sopimuksessa suojellaan Euroopan tuottajien etuja säilyttämällä tomaatteja koskeva kuukausittainen tariffikiintiö ja valvomalla tuontimääriä tarkasti.
<P>
Lisäksi sopimuksessa määrätään yhteistyön parantamisesta sekä hedelmä- ja vihannesalan markkinatietoja koskevan avoimuuden lisäämisestä. Tomaattikiintiön määrällinen kasvu rajataan 52 000 tonniin, mikä alittaa selvästi perinteisen kaupan tason, ja kasvu on asteittaista ja porrastettu neljän markkinointivuoden ajalle. Näin säilytetään nykyiset markkinaosuudet ja perinteiset toimitukset Euroopan unioniin. Näin ollen komissio katsoo, että jos nykyistä tulohintajärjestelmää muutetaan, se on tehtävä asiaankuuluvien kansainvälisten sopimusten ehtoja noudattaen.
<P>
Komissio haluaa varmistaa, että asetusta sovelletaan asianmukaisesti, ja on tämän vuoksi toteuttanut tarkastuksen OLAFin avulla. Jäsen Mazzoni viittaa ilmeisesti tähän tapaukseen, eli täytäntöönpanoasetuksen virheellisestä tulkinnasta mahdollisesti aiheutuneisiin säännönvastaisuuksiin. Tutkimuksen tulosten edellyttämien toimien toteuttaminen on kuitenkin kansallisten tulliviranomaisten vastuulla. Maksamattomien tullimaksujen periminen on aloitettu, mutta tietojen julkaiseminen on täysin toimivaltaisten tulliviranomaisten vastuulla.
<P>
Valvonnan järjestäminen oli yksi jäsenen Mazzonin esiin tuoma kysymys. Tältä osin minun on todettava, että kuten sanoin, komissio valvoo Marokosta tulevaa maahantuontia ristiintarkastusjärjestelmän avulla. Marokon viranomaisten viikoittain ilmoittamia tuontimääriä seurataan. Sen jälkeen tietoja verrataan järjestelmää valvovien kansallisten tulliviranomaisten ja Eurostatin antamiin tietoihin. Uskon, että tietomme ovat erittäin hyviä ja tarkkoja, ja jos järjestelmällisiä petoksia ja järjestelmällisiä säännönvastaisuuksia olisi, huomaisimme ne varmasti ja ryhtyisimme toimiin.
<SPEAKER ID="077" NAME="Esther Herranz García" LANGUAGE="ES">
Arvoisa puhemies, ensinnäkin haluan kiittää vetoomusvaliokuntaa siitä, että se on tehnyt ahkerasti töitä Espanjan hedelmä- ja vihannesalan tuottaja- ja vientijärjestöjen liiton esittämän Euroopan petostentorjuntaviraston OLAFin vuonna 2007 julkaisemaan selontekoon perustuvan valituksen johdosta. Mielestäni selonteon päätelmät ovat erittäin selvät ja oikeuttavat erittäin hyvin Euroopan komission toimenpiteisiin ryhtymisen - komission olisi pitänyt puuttua tähän asiaan jo kauan sitten - tulohintajärjestelmän toimivuuden selvittämiseksi, ainakin tomaattialalla.
<P>
Komissio ei kuitenkaan ole ryhtynyt toimiin estääkseen niitä erilaisia petostyyppejä, jotka nykyinen tulohintajärjestelmä mahdollistaa, ja se on lisäksi neuvotellut uuden maataloussopimuksen Marokon kanssa korjaamatta kuitenkaan ensin voimassa olevan tuontijärjestelmän puutteita.
<P>
Hyvät kollegat, Euroopan komission on aika suhtautua velvollisuuksiinsa vakavasti, ryhtyä tutkimaan, missä ja miten petoksia tapahtuu ja mahdollisesti pyytää maksamaan kaikki maksamattomat tullimaksut. Mielestäni uutta sopimusta Marokon kanssa ei voida ratifioida ennen kuin kaikki esittämämme seikat on selvitetty.
<P>
Tarkoituksemme ei ole estää tekemästä uusia kansainvälisiä sopimuksia vaan varmistaa, etteivät tällaiset sopimukset vahingoita vakavalla tavalla Euroopan tuottajien etuja ja että näissä sopimuksissa annettavia sääntöjä noudatetaan.
<P>
Marokon kanssa tehdyn uuden sopimuksen osalta Euroopan hedelmä- ja vihannesala pyytää ainoastaan takaamaan, että sovittuja ehtoja todella myös noudatetaan. Tämä onnistuu vain uudistamalla tulohintajärjestelmää. Marokon kanssa ei voida tehdä uutta sopimusta, ennen kuin meillä on uusi tulohintoja koskeva järjestelmä. Emme voi ratifioida komission jo tekemää sopimusta.
<P>
Lisäksi, jos valvontatehtävä annetaan jäsenvaltioille, niiltä olisi vaadittava merkittävää taloudellista panosta. Kuitenkin myös se on totta, että olemme vaatineet jo kauan Eurooppaan samanlaista raja- ja tullijärjestelmää kuin Yhdysvalloissa, jotta tehokas valvonta voitaisiin varmistaa.
<SPEAKER ID="078" NAME="Lidia Joanna Geringer de Oedenberg">
S&D-ryhmän puolesta. - (PL) Arvoisa puhemies, Euroopan parlamentille vetoomuksen esittäneiden espanjalaisten maanviljelijöiden mukaan Marokosta tuodut alihintaiset tomaatit ovat uhka Euroopan elintarviketuottajille. He viittaavat etuuskohteluun oikeutettujen tuotteiden tuontia ja vientiä koskevassa EU:n ja Marokon välisessä sopimuksessa määrättyyn liian pieneen vähimmäishintaan, joka on noin 46 euroa 100:aa kiloa kohti. Eurostatin mukaan joulukuussa 2010 Marokko vei yli 70 000 tonnia tomaatteja, mikä on yli kaksinkertainen määrä EU:n ja Marokon välisessä sopimuksessa määrättyyn kiintiöön verrattuna. Tämä on aiheuttanut suuria menetyksiä Euroopan tuottajille, puhumattakaan tullimaksuissa menetetyistä tuloista. OLAF on jo kommentoinut tätä kysymystä todeten vuoden 2007 selonteossaan, että Marokosta EU:hun suuntautuvassa tuonnissa voi olla säännönvastaisuuksia, jotka liittyvät tomaattien liian alhaiseen hintaan EU:n alun perin hyväksymään hintaan verrattuna, mikä itse asiassa mahdollistaa ylimääräisten tullien maksamatta jättämisen. Vaikka yhdynkin vetoomusvaliokunnan jäsenten sanoihin, haluan kysyä, aikooko komissio mitenkään tarkistaa tällaisia sääntöjä ja periä mahdollisesti takaisin maksamattomia tullimaksuja.
<SPEAKER ID="079" NAME="Ramon Tremosa i Balcells" LANGUAGE="EN">
Arvoisa puhemies, viime lokakuussa esitin komissiolle kirjallisen kysymyksen, joka koski ristiriitaisuuksia EU:n eri elinten antamissa Marokosta EU:hun suuntautuvaa tomaatintuontia koskevissa luvuissa.
<P>
Vuonna 2008 verotuksen ja tulliliiton pääosaston ja Eurostatin antamien lukujen ero oli noin 100 000 tonnia. Komissio vastasi, että se oli huomannut ongelman ja oli alkanut ratkoa sitä, mutta minulle jäi epäselväksi, onnistuuko komissio saavuttamaan sen, minkä Euroopan kansalaiset ja Euroopan tuottajat ansaitsevat.
<P>
Emme tuo Euroopan unioniin tomaatteja ainoastaan Marokosta vaan myös muista kolmansista maista. Meidän olisi löydettävä keinot käydä neuvotteluja niin, että kaikkia osapuolia kohdellaan niissä täysin oikeudenmukaisesti, eikä Euroopan maatalousalan kustannuksella. Meidän on myös löydettävä keinot valvoa muista EU:n ulkopuolisista maista tulevaa tuontia, etenkin tietyissä Pohjois-Euroopan satamissa. Ilman tehokasta rajavalvontaa Euroopan maatalousalan tulevaisuus näyttää erittäin vaikealta.
<P>
Jos EU:n ja Marokon välinen sopimus vahingoittaa Euroopan tomaatintuotantoa, tuotannon uudelleen käynnistäminen EU:n maaperällä on erittäin vaikeaa. Sääntöjä ja velvollisuuksia on sovellettava kaikkiin, mikä tarkoittaa tervettä kilpailua. Emme voi hyväksyä sitä, että eurooppalaisiin tuottajiin ja EU:n ulkopuolisiin maataloustuottajiin sovelletaan eri sääntöjä ja velvollisuuksia. Jos tämä hyväksytään, hyväksytään myös maatalousalamme kilpailukyvyn heikkeneminen ja sen merkittävä vaikutus Euroopan unionin työvoimaan. Kannatan vapaakauppaa, mutta tuotantoa ja tiedotusta koskevien ehtojen on oltava symmetriset. Ellei näitä ole, vapaakauppa ei ole reilua kauppaa eikä kilpailu ole tervettä kilpailua.
<P>
Lopuksi olen sitä mieltä, ettei parlamentin pidä ratifioida EU:n ja Marokon välistä sopimusta ellei siihen sisällytetä työmarkkinoita, sosiaalista ulottuvuutta ja Marokon ympäristöä koskevia lausekkeita. Ellei näin tehdä, voimme menettää eurooppalaisen maataloustoiminnan ja elintarviketeollisuuden.
<SPEAKER ID="080" NAME="João Ferreira" LANGUAGE="PT">
Arvoisa puhemies, Marokon ja muiden Välimeren maiden, kuten Egyptin ja Israelin, kanssa käytyjen maataloustuotteita koskeviin kauppasopimuksiin liittyvien neuvottelujen aikana annoimme useita varoituksia. Varoitimme, että jos sopimukset tehdään, ne lisäisivät entisestään EU:n maanviljelijöihin kohdistuvia paineita alentaa tuotantohintoja erityisesti Portugalin kaltaisissa maissa ja pahentaisivat heidän tuotteidensa myyntiin liittyviä ongelmiaan. Tuomitsemme perinteisesti Välimeren tuotteina tunnettujen hedelmien ja vihannesten kaupan vapauttamisen, koska tämä johtaisi siihen, että suuret tavaratalot varastoisivat halpahintaisia tuotteita, joihin ei useinkaan sovelleta samoja sääntöjä ja vaatimuksia kuin EU:n tuotteisiin. Haluamme huomauttaa, että maataloustuotteiden kaupan vapauttaminen tukee vientiin suunnattuja tehotuotantomalleja, jotka suosivat suuria maatalousyrityksiä pienten ja keskisuurten maatilojen, perhetilojen sekä paikallisten ja alueellisten markkinoiden tarjonnan kustannuksella. Kaikki tämä vaikuttaa kielteisesti riippumattomuuteen, elintarvikkeiden turvallisuuteen ja laatuun sekä ympäristöön.
<P>
Tämä tilanne oli syynä varoituksiimme, jotka komissio on valitettavasti jättänyt ja jättää edelleen huomioimatta. Se on jättänyt huomioimatta tarpeen puolustaa EU:n tuottajien etuja varmistamalla oikeudenmukaiset tuotantohinnat ja liiketoiminnan jatkuvuuden erityisesti pienillä ja keskisuurilla maatiloilla. Lisäksi tiedämme, että komissio on jättänyt huomioimatta Euroopan petostentorjuntaviraston (OLAF) selonteon, jossa ilmoitetaan Marokosta EU:hun suuntautuvaan tomaattien tuontiin liittyvistä säännönvastaisuuksista ja jossa tunnustetaan, että tämä tuonti vaikuttaa tomaatin hintojen alenemiseen EU:n markkinoilla. Tähän tyytymättömänä komissio on Marokon kanssa tehdyn assosiaatiosopimuksen maataloutta koskevassa luvussa päättänyt edelleen lisätä tomaattien tuontia EU:hun.
<P>
Milloin tämä liberaali fundamentalismi, joka uhraa kaiken muutaman merkittävän eurooppalaisen yhtiön ja ylikansallisen vientiyrityksen vuoksi, saadaan vihdoin kuriin? Miten komissio aikoo hyvittää Euroopan unionin tuottajille ne vahingot, joita se on niille jo aiheuttanut? Jäämme odottamaan vastauksianne näihin kysymyksiin.
<SPEAKER ID="081" NAME="Gabriel Mato Adrover" AFFILIATION="PPE">
(ES) Arvoisa puhemies, Kanariasaarten, Murcian, Andalusian ja Valencian itsehallintoalueen tomaatinviljelijät, jotka kaikki ovat Euroopan unionin tuottajia, tarvitsevat komissiolta päättäväisiä toimenpiteitä tässä epäoikeudenmukaisessa tilanteessa, joka aiheuttaa heille vakavaa vahinkoa. Petoksia tehdään parhaillaan, ja te tiedätte sen.
<P>
EU:n kanssa tekemänsä sopimuksen ansiosta Marokko voi soveltaa tulohintaa, jota se ei kuitenkaan noudata. Lisäksi meidän ei pitäisi tarkastella vain vuotta 2007 vaan myös vuotta 2010. Komissio tietää varsin hyvin, että Espanjan tomaatinviljelijöiden on kilpailtava Marokon viljelijöiden kanssa epäterveissä kilpailuoloissa, sillä heidän on maksettava paljon korkeampia tuotantohintoja, mikä johtuu Euroopan unionin tiukoista laatua sekä elintarvikkeiden ja työpaikkojen turvallisuutta koskevista vaatimuksista sekä kasvinsuojeluaineita koskevista rajoituksista, joiden noudattamista ei vaadita kolmansilta mailta.
<P>
Siitäkin huolimatta tuottajamme tekevät edelleen kovasti töitä ja ponnistelevat laatuun sitoutuen satonsa pelastamiseksi. Näin ollen emme voi hyväksyä sitä, että komissio sivuuttaa tulohintajärjestelmän toimimattomuuden, sillä järjestelmän monimutkaisuus kannustaa petokseen, kuten Euroopan petostentorjuntavirasto on osoittanut. Emme voi hyväksyä myöskään sitä, että komissio kääntää selkänsä, kun Marokon kanssa sovittuja tomaattikiintiöitä ei noudateta.
<P>
Ei riitä, että komissio sanoo meille valvonnan olevan jäsenvaltioiden vastuulla. Jos jäsenvaltiot eivät onnistu tehtävässään, on komission ryhdyttävä toimiin. On sietämätöntä, että Marokon tuontikiintiöitä koskevia säännöksiä rikotaan ja että asianmukaiset tullimaksut jätetään maksamatta ilman että komissio ryhtyy toimenpiteisiin.
<P>
Komissio haluaisi meidän hyväksyvän uuden sopimuksen Marokon kanssa. Ellei meille taata sitä, että hintajärjestelmää muutetaan Marokon ja Espanjan tuotteiden välisen epäterveen kilpailun estämiseksi, emme todellakaan aio kannattaa aloitetta.
<P>
Teidän velvollisuutenne on varmistaa, että sopimuksia noudatetaan, mutta teidän velvollisuutenne on myös puolustaa Kanariasaarten, Murcian, Valencian ja Andalusian viljelijöiden etuja. Tehkää se, ennen kuin on liian myöhäistä.
<SPEAKER ID="082" NAME="Josefa Andrés Barea" AFFILIATION="S&amp;D">
(ES) Arvoisa puhemies, tulohintoja koskevan asetuksen muuttamista on vaadittu jo vuodesta 2003 lähtien. Parlamentti, jäsenvaltiot, Espanja ja Ranska Italian, Kreikan ja Portugalin tuella ovat kaikki vaatineet sitä.
<P>
Syynä tähän on se, ettei asetusta sovelleta asianmukaisella tavalla vaan osa tullimaksuista jätetään maksamatta ja laskennassa käytetään puolueellista menetelmää. Tämän seurauksena tomaattiala kärsii, kilpailu on epätervettä ja jäsenvaltiot saavat vähemmän tuloja tullimaksuista.
<P>
Hedelmä- ja vihannesalan erityistarkastajien elin on vahvistanut tämän ja todennut, että asetuksen 5 artikla mahdollistaa puolueellisen soveltamisen ja, kuten täällä parlamentissa jo aiemmin todettiin, Euroopan petostentorjuntavirasto OLAF on todennut, että käytetty laskentamenettely mahdollistaa lisätullien maksamatta jättämisen.
<P>
On komission tehtävä ratkaista tämä kysymys. Ratkaisu on löydettävä sekä tuotantojärjestelmää että jäsenvaltioita varten. Tätä on jatkunut jo 16 vuotta.
<P>
Ala kärsii. Euroopan hedelmä- ja vihannesala sekä Espanjan hedelmä- ja vihannesala Valenciassa, Murciassa ja Andalusiassa kärsivät, ja ratkaisua tarvitaan. Tämä tilanne on haitallinen myös kuluttajille.
<SPEAKER ID="083" NAME="Paolo De Castro" AFFILIATION="S&amp;D">
(IT) Arvoisa puhemies, hyvät kollegat, keskustelun aiheena oleva vetoomus on esitetty samaan aikaan kuin parlamentin maatalouden ja maaseudun kehittämisen valiokunta ja kansainvälisen kaupan valiokunta keskustelevat Marokon kanssa tehtyyn sopimukseen sisältyvästä uudesta maataloutta koskevasta luvusta.
<P>
Euroopan petostentorjuntavirasto (OLAF) vahvistaa, että tomaattien tuontia koskevien tullimaksujen laskennassa on tapahtunut väärinkäytöksiä ja että tämä on aiheuttanut vahinkoa Euroopan tuottajille, juuri samoille tuottajille, jotka toteavat olevansa huolissaan siitä tomaattien ja hedelmien tuonnin kasvusta, joka on odotettavissa, mikäli sopimus allekirjoitetaan.
<P>
Ymmärrämme tietenkin sen, että kahdenväliset sopimukset, joissa maatalous usein uhrataan laajempien teollisten etujen vuoksi, aiheuttavat huolta. Tämä ei ole hyvä tapa edetä, ja aiomme toistaa tätä jatkossakin Euroopan komissiolle. Haluan kuitenkin todeta, että koko Maghreb-aluetta tällä hetkellä vaivaavan taloudellisen ja poliittisen kriisin vuoksi meidän olisi harkittava tätä sopimusta huolellisesti ja yhteisvastuullisemmin.
<SPEAKER ID="084" NAME="Iratxe García Pérez" AFFILIATION="S&amp;D">
(ES) Arvoisa puhemies, kuten Espanjan hedelmä- ja vihannesalan tuottaja- ja vientijärjestöjen liiton vetoomuksen esittäjät ovat vaatineet, komission on muutettava - ja toistan nyt Espanjan ja muiden jäsenvaltioiden esittämän vaatimuksen - tiettyjä artikloja siinä asetuksessa, johon viittaamme.
<P>
On poistettava yksi kolmesta tulohintojen vahvistamisessa tällä hetkellä käytettävästä laskentamenetelmästä, jota nimitetään deduktiiviseksi menetelmäksi. Tämä on kaikkein tärkein muutos, kun otetaan huomioon, että maahantuojat valitsevat sen menetelmän, jonka avulla he voivat milloin vain jättää lisätullit maksamatta.
<P>
Nyt kun Marokon kanssa tehtävän uuden sopimuksen voimaantulo odottaa parlamentin hyväksyntää, komissio todellakin osoittaisi kyvykkyytensä korjaamalla järjestelmän yhdellä kertaa. Pyydämme tätä jälleen kerran tänään, koska asianmukaisesti toimivat tulohinnat ovat se korvaus, jonka viljelijämme voivat odottaa saavansa, kun sopimuksen voimaantulosta päätetään.
<SPEAKER ID="085" NAME="Giovanni La Via" AFFILIATION="PPE">
(IT) Arvoisa puhemies, arvoisa komission jäsen, hyvät kollegat, Espanjan hedelmä- ja vihannesalan tuottaja- ja vientijärjestöjen liiton esittämään vetoomukseen liittyvä tämänpäiväinen keskustelumme on mielestäni osuva ja oikea-aikainen, kun otetaan huomioon, että parlamentissa käsitellään samaan aikaan Marokon kanssa tehtävää kauppasopimusta.
<P>
On selvää, että vetoomuksessa esitetään kysymys, johon komissio ei ilmeisesti ole vielä vastannut. Parlamentti vaatii voimakkaasti, että vastaus annetaan ennen kuin uusi sopimus allekirjoitetaan, koska ei ole hyväksyttävää, että Euroopan viljelijöiden olisi jatkossakin maksettava kaikkialle Euroopan unioniin leviävän vapaakaupan kaipuun hinta.
<P>
Meidän on puolustettava ja suojeltava viljelijöitämme paitsi tomaattien myös kaikkien hedelmien ja vihannesten tuotannon aloilla, sillä tämä mielivaltainen markkinoiden avaaminen vahingoittaisi näitä aloja vakavasti.
<SPEAKER ID="086" NAME="Pier Antonio Panzeri" AFFILIATION="S&amp;D">
(IT) Arvoisa puhemies, hyvät kollegat, tänä aamuna täällä kuulemamme vetoomusta koskeva kritiikki on ymmärrettävää. Mielestäni on tehtävä vielä paljon työtä ennen kuin voimme varmistaa sen, että maataloustuotteita koskeva mahdollinen yleinen sopimus Marokon kanssa hyväksytään yksimielisesti. Toisaalta sopimuksen on vastattava tasapainon tarpeeseen, eikä se saa aiheuttaa vakavia ongelmia Euroopan maataloustuottajille. Toisaalta sopimuksen on vastattava selkeiden ja avoimien kilpailusääntöjen tarpeeseen maataloustuotteiden markkinoilla. On toimittava näin, jotta voidaan varmistaa Euroopan unionin ja Marokon välisten suhteiden myönteisyys.
<P>
Tämän vuoksi kehotan komissiota etsimään sopivia ratkaisuja, joissa pidetään mielessä tuottajien edut mutta joissa pidetään mielessä myös uudistettu avokätisyyteen perustuva Marokkoa koskeva politiikka etenkin Maghreb-alueen tämänhetkisiä tapahtumia silmällä pitäen.
<P>
Tämä olisi erittäin hyvä ymmärtää, enkä halua meidän päätyvän todella siihen, että maataloustuotteiden ja tomaattien sijasta tuommekin EU:hun tomaatinpoimijoita. Sen vuoksi on tärkeää toteuttaa perusteellinen tutkimus, jotta voidaan luoda uudenlainen eurooppalainen menettelytapa.
<SPEAKER ID="087" NAME="Raül Romeva i Rueda" AFFILIATION="Verts/ALE">
(ES) Arvoisa puhemies, mielestäni rutiininomainen toimintatapa on jo aiemmin tuonut meille paljon huonoa onnea. Sen vuoksi meidän on oltava hyvin varovaisia erityisesti Pohjois-Afrikan nykytilanteen osalta. Juuri tämän vuoksi haluan yhtyä niiden sanoihin, jotka totesivat, että nykyoloissa ei liene sopivaa edetä Marokon kanssa tehtävässä kauppasopimuksessa.
<P>
Kalatalousvaliokunnan lausunnon valmistelijana tarvitsemme mielestäni perusteellista selvitystä siitä, miten tämänhetkisessä kehyksessä on edistytty. Meidän on myös vaadittava selkeästi, että kaikkiin Euroopan unioniin tuleviin tomaatteihin - tai mihin tahansa muihin tuotteisiin - sovelletaan samoja ehtoja, joita vaaditaan paikallisilta viljelijöiltä. Ennen kuin tämä voidaan taata, meidän täytyisi - todellakin täytyy - harkita uudelleen koko kehystä, ja toivon, että juuri sen parlamentti tekee.
<P>
Protektionistisen toimintatavan sijasta tarvitaan vahvaa sitoutumista reiluun kauppaan. Myös tämän kehyksen olemus on oltava meille täysin selvä, jotta voimme tietää ja toimia mahdollisimman vastuullisesti.
<SPEAKER ID="088" NAME="Cristina Gutiérrez-Cortines" AFFILIATION="PPE">
(ES) Arvoisa puhemies, minun on kiitettävä kaikkia kollegoitani, jotka ovat ymmärtäneet Välimeren alueen ongelman, espanjalaisten jäsenten valtuuskuntaa ja kaikkia niitä, jotka ymmärtävät sen, että me Kanariasaarilla, Murciassa, Valenciassa ja Almeriassa asuvat olemme paitsi turhautuneita siihen, ettei komissio ole noudattanut sopimuksiaan, olemme myös nähneet monen yrityksen joutuvan lopettamaan toimintansa, ja että lisäksi nämä alueet ovat edelleen rajanylityspaikkana Saharan eteläpuolisesta Afrikasta tuleville maahanmuuttajille, rajanylityspaikkana marokkolaisille maahanmuuttajille sekä puskureina kriisin vaikutuksille. Tämä johtuu siitä, että tuemme tänä äärimmäisen köyhyyden aikana ihmisiä, jotka tulevat tekemään työtä ja voivat lähettää rahaa kotiin perheilleen.
<P>
Näin ollen olen sitä mieltä, että myös komission on toimittava vastuullisesti perussopimuksissa sille annetun toimivallan mukaisesti. Mielestäni komissio ei ole uhrannut ajatustakaan tarpeelle puolustaa kansalaisten etuja tai tarpeelle ehkäistä umpimähkäistä politiikkaa, joka lisäksi saa meidät tuomaan EU:hun kasvinsuojelullisesti äärimmäisen epäilyttävissä oloissa kasvatettuja tuotteita.
<SPEAKER ID="089" NAME="Peter Jahr" AFFILIATION="PPE">
(DE) Arvoisa puhemies, yksi syy sisämarkkinoiden perustamiseen oli se, että Euroopan unionin kuluttajia voitaisiin suojella paremmin. Kuluttajilla on oikeus voida ostaa terveellisiä, oikeudenmukaisesti tuotettuja tuotteita kaikkialla Euroopan unionissa.
<P>
Markkinoiden avaamisen - toisin sanoen valvottujen tuontikiintiöiden - on näin ollen täytettävä vähintään kolme vaatimusta. Ensinnäkin sallittuja tuontimääriä on valvottava tarkasti. Tämä liittyy pääasiassa määrälliseen näkökohtaan. Toiseksi myös tuotteiden laatua on valvottava. Tämä liittyy myös tuotantovaatimuksiin. Kolmanneksi Euroopan unionin tuottajiin kohdistuvat vaikutukset on otettava huomioon. Kolmansia osapuolia vahingoittavaa liiketoimintaa - ja tällä tarkoitetaan yleensä liiketoimintaa, joka suosii teollisuutta maatalouden kustannuksella - on torjuttava.
<P>
Tämän vuoksi pyydän komissiota tarkastelemaan Marokon kanssa tehtävää sopimusta vielä hyvin huolellisesti ja allekirjoittamaan sen vasta sitten, kun sitä on tarkistettu.
<SPEAKER ID="090" NAME="Michel Dantin" AFFILIATION="PPE">
(FR) Arvoisa puhemies, haluan kiittää espanjalaisia tuottajia, jotka lähettivät meille tämän ajankohtaisen vetoomuksen.
<P>
Todellakin jo kuukausien ajan olemme täällä parlamentissa varoittaneet komissiota monen kahdenvälisen sopimuksen vaaroista sisämarkkinoillemme. Suhtaudumme tietenkin ymmärtäväisesti Marokon kehitykseen liittyvään kysymykseen. Tiedämme, että vakauden luominen Marokon kansalaisille heidän omassa maassaan on paras mahdollinen ratkaisu ja että tämän seurauksena meidän ei enää tulevaisuudessa tarvitse ratkoa monia maahanmuuttoon liittyviä ongelmia. Kun komissio toteaa, että uudella sopimuksella vain vahvistetaan tietty tilanne, voimme kuitenkin nähdä selvästi Euroopan petostentorjuntaviraston selonteoista, ettei se tilanne, johon komissio viittaa, ole todellinen ratkaisu ongelmaan.
<P>
Lisäksi haluan kiinnittää komission huomiota toiseen seikkaan. Meille sanotaan, että neuvotellut - uudelleen neuvotellut - sopimukset auttavat meitä tukemaan Marokon tuottajia. Mutta keitä ovat ne tuottajat, joista puhumme? Vientiyritykset ovat enimmäkseen suuria elintarvikeyrityksiä, jotka ovat perustaneet valtavia maatiloja Marokkoon. Sopimuksemme eivät hyödytä Marokon pienviljelijöitä, koska he eivät pysty viljelemään Euroopan markkinoilla hyväksyttävien ehtojen mukaisesti. Ei pidä eksyä aiheesta, mutta ei pidä myöskään johtaa parlamentin jäseniä harhaan: sitä pyydän komissiolta.
<SPEAKER ID="091" NAME="Maroš Šefčovič" LANGUAGE="EN">
Arvoisa puhemies, esitän aluksi muutamia lukuja, koska monet puhujat mainitsivat ne puheenvuorossaan. Käytän tässä Comext-tietoja.
<P>
Tomaattien tuonti EU:hun Marokosta kasvoi 185 000 tonnista kaudella 1999-2000 295 000 tonniin kaudella 2009-2010. Tämä kasvu vastasi kaikkialta maailmasta EU:hun suuntautuvan tuoreiden hedelmien ja vihannesten tuonnin normaalia kehitystä. Samaan aikaan tomaattien lisätuonti EU:hun kasvoi kaiken kaikkiaan 242 000 tonnista 493 000 tonniin. On korostettava, että Marokon osuus EU:n kokonaistuonnista itse asiassa väheni 76 prosentista 59 prosenttiin. EU:n tomaatintuotanto on noin 16-18 miljoonaa tonnia vuodessa, josta 6,5-7,5 miljoonaa tonnia on tarkoitettu tuoretuotteiden markkinoille. Mielestäni nämä luvut on todella hyvä pitää mielessä, jotta voimme pitää keskustelun ja ongelman laajuuden oikeissa mittasuhteissa.
<P>
Komissiossa pidämme uutta Marokon kanssa tehtyä sopimusta kohtuullisena ja tasapainoisena. Jos se hyväksytään, komissio aikoo tietenkin varmistaa, että kaikkia sen ehtoja ja sääntöjä noudatetaan täysimääräisesti. Tariffikiintiön mukaiset lisämäärät pidetään EU:hun suuntautuvien toimitusten tavanomaisen keskiarvon alapuolella. Tällä hetkellä vuotuinen keskiarvo on 300 000 tonnia. Kun tuontia lisätään 52 000 tonnia, tariffikiintiössä on 285 000 tonnia, joten tavanomaisen kaikkia koskevan järjestelmän puitteissa tuontia voidaan lisätä vielä 15 000 tonnia.
<P>
Toinen esiin tuotu ongelma liittyy väitteeseen, ettemme ole ryhtyneet toimiin. En voi todellakaan hyväksyä tätä, koska emme löytäneet järjestelmästä mitään vikaa. Yhdessä tapauksessa, joka esiteltiin tänään myös täällä, OLAF tutki ongelmaa ja toimitti koko aineiston ja tulokset ranskalaiselle tuomioistuimelle, joka ei täysin tukenut OLAFin tuloksia, mutta maksamattomien tullien osittainen takaisin maksaminen on aloitettu.
<P>
Kasvinsuojelua koskevien vaatimusten valvonnan osalta haluan myös vakuuttaa parlamentille, että komissio varmistaa, että kaikkia Euroopan unioniin tuotavia tuoreita hedelmiä ja vihanneksia valvotaan mahdollisimman tiukasti ja että niihin sovelletaan mahdollisimman tiukkoja vaatimuksia. On kuitenkin myös todettava, että ymmärrän Euroopan parlamentin jäsenten ja maatalousalan olevan valppaina näiden hyvin tärkeiden kysymysten osalta. Haluan vakuuttaa heille, että jos organisaatioilla on konkreettisia todisteita petoksesta, niitä pyydetään tuomaan nämä todisteet komission tietoon. Komissio analysoi nämä todisteet tarkasti ja ryhtyy tarvittaessa asianmukaisiin toimenpiteisiin.
<SPEAKER ID="092" NAME="Puhemies">
(EN) Keskustelu on päättynyt.
<P>
(Istunto keskeytettiin klo 11.35, ja sitä jatkettiin klo 12.00.)
