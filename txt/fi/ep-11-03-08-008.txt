<CHAPTER ID="008">
Kansainvälisen naistenpäivän satavuotisjuhla
<SPEAKER ID="115" NAME="Puhemies">
(PL) Olen erittäin iloinen siitä, että voin toimia parlamentissamme tänään puheenjohtajana yhdessä naiskollegoideni kanssa. Kuusi heistä on parlamentin varapuhemiehiä, kaksi on kvestoreita ja naisten oikeuksien ja sukupuolten tasa-arvon valiokunnan varapuheenjohtaja istuu vieressäni. Se on erityinen kunnia ja etuoikeus minulle.
<P>
Istunto jatkuu. Esityslistalla on seuraavana keskustelu kansainvälisen naistenpäivän satavuotisjuhlasta. Aloitamme lyhyellä elokuvalla, jossa esitetään tiivistetysti tämän merkittävän päivän historia. Olkaa hyvä ja aloittakaa esitys.
<P>
(Elokuvaesitys)
<P>
Arvoisat vieraat, hyvät parlamentin jäsenet, kahden minuutin elokuvassa ei voida näyttää kaikkea, mitä on tapahtunut 100 viime vuoden aikana. Olemme itse asiassa muuttaneet Euroopan tällä välin, ja me eurooppalaiset voimme olla ylpeitä, kun vertaamme Eurooppaa moneen muuhun paikkaan maailmassa, mutta samalla me tiedämme, että matka ei ole vielä ohi. Politiikassa on vieläkin liian vähän naisia, ja täällä Euroopan parlamentissa naisjäsenten osuus on vain 35 prosenttia kaikista jäsenistä. Myönnettäköön, että luku on hieman suurempi kuin kansallisissa parlamenteissa, mutta se ei ole vielä tarpeeksi suuri. Onneksi luku parlamenttimme tärkeimmissä päätöksentekoelimissä on reilusti yli 40 prosenttia, ja olemme siitä erittäin iloisia. Se koskee myös valiokuntien puheenjohtajia.
<P>
Kuitenkin Euroopan parlamentin kokoonpano kolmen vuoden kuluttua seuraavien vaalien jälkeen riippuu olennaisesti kansallisista parlamenteista ja siitä, miten edustajia nimitetään Euroopan parlamenttiin. Kansallisten parlamenttien on varmistettava, että naisten määrä Euroopan parlamentissa kasvaa. Pyydämme parlamentteja tekemään niin, ja pyydämme kollegoitamme kansallisissa parlamenteissa varmistamaan, että niissä löydetään asianmukaiset oikeudelliset ratkaisut ja tehdään asianmukaiset päätökset, joiden avulla naisten määrää Euroopan parlamentissa lisätään.
<P>
Voimme antaa myös esimerkin naisten työllistämisestä. Euroopan parlamentin työllistämistä henkilöistä 59 prosenttia on naisia, ja samalla yli 50 prosenttia kyseisistä naisista käsittelee sisältöasioita. Minulla on paljon kokemusta tältä alalta, ja voin olla ylpeä siitä, että kun olin vastuussa maani hallituksesta, noin 50 naista oli ministeriöiden korkeimmissa viroissa ja toimi tärkeimpien valtion virastojen johtajina. Ennätystä ei ole koskaan rikottu, ei sitä ennen eikä noin 12 vuoden aikana sen jälkeen.
<P>
Euroopan parlamentin puhemiehenä olen vaatinut lisää naisia myös Euroopan komissioon ja Euroopan unionin korkeisiin virkoihin. Voimme olla tyytyväisiä siihen, että ulkoasioiden ja turvallisuuspolitiikan korkea edustaja on nainen.
<P>
Myös tilanne eurooppalaisissa yrityksissä on muuttunut, mikä on hyödyllistä naisten lisäksi ennen kaikkea tavalle, jolla yritykset toimivat. Meidän pitäisi myös varmistaa, että naiset ja miehet, jotka toimivat samoissa töissä samalla koulutuksella, saavat samaa palkkaa. Siinä suhteessa meillä on vielä paljon tehtävää.
<P>
Tiedämme oikein hyvin, että naiset osaavat myös puolustaa demokratiaa ja ihmisoikeuksia. Annan tunnustusta kaikille naiskollegoillemme Euroopan parlamentissa, ja ajattelen nyt naisia Pohjois-Afrikassa ja Lähi-idässä, jotka osoittavat todellista rohkeutta puolustaessaan demokratiaa. Muistetaan se, että aikaisempiin Saharov-palkinnon voittajiin kuuluu loistavia naisia kuten Aung San Suu Kyi, Leyla Zana ja Naiset valkoisissa. Toistan vielä kerran sen, ettemme hyväksy ihmisarvon riistoa naisilta oikeusjärjestelmän, uskonnon tai kulttuurin nimissä. Emme hyväksy sitä, että naisilla on vähemmän oikeuksia kuin miehillä Euroopassa tai muualla maailmassa. Protestoimme, jos naisia kohdellaan epäoikeudenmukaisesti.
<P>
Hyvät kuulijat, 3. marraskuuta 1793, 218 vuotta sitten, Olympia de Gouges mestattiin Euroopassa, koska hän laati naisten ja naiskansalaisten oikeuksien julistuksen. Se oli ainoa syy. Sata vuotta myöhemmin, vuonna 1906, naisille annettiin äänioikeus. Se tapahtui ensimmäisenä Suomessa. Muistetaan se. Seuraavan sadan vuoden aikana olemme saavuttaneet valtavaa edistystä naisten ja miesten tasa-arvon alalla. Korostaisin asiaa, joka on minulle henkilökohtaisesti erittäin tärkeä, eli sitä, että 8. maaliskuuta on naisille vapaapäivä. Se on totta. Kyseisen vapaapäivän tarkoituksena on kuitenkin muistuttaa meitä tärkeimmästä asiasta Euroopassa tällä hetkellä eli naisten ja miesten tasa-arvosta vuoden 364 muuna päivänä. Periaatteita, jotka haluamme vahvistaa 8. maaliskuuta, pitäisi soveltaa vuoden 364 muuna päivänä. Se on meidän suurin haasteemme. Ei riitä, että vain vietämme maaliskuun 8. päivää; meidän on ajateltava asiaa myös vuoden kaikkina muina päivinä. Paljon kiitoksia.
<SPEAKER ID="116" NAME="Enikő Győri">
neuvoston puheenjohtaja. - (HU) Arvoisa puhemies, kun kansainvälistä naistenpäivää ruvettiin viettämään, naisten tasa-arvo oli aivan uusi ja vallankumouksellinen asia. Sen jälkeen sukupuolten tasa-arvosta on tullut yksi nykyaikaisen yhteiskunnan perusperiaatteista. Sen lähde on luovuttamattomassa ihmisarvossa, joka kuuluu yhtä paljon naisille kuin miehille. Kuten muidenkin saavutusten tapauksessa, ei riitä että vain julistamme asian. Ihmisarvoa ja naisten erityistä arvoa on loukattu eri aikoina ja eri paikoissa. Huomiomme ja vastauksemme on oltava sen mukainen.
<P>
Asiasta kertoo paljon se, että tämä juhla pidetään sellaisen keskustelun jälkeen, jonka aiheena oli "naisten köyhyys". Köyhyys ja Euroopan unioni. Jokin aika sitten se olisi vaikuttanut epätodennäköiseltä yhdistelmältä. Talouskriisi on iskenyt erityisen kovaa vähiten suojattuihin ryhmiin. Naisten yliedustus kyseisessä ryhmässä asettaa sinänsä tiettyjä tehtäviä, puhumattakaan tyypillisistä kohtaloista, jotka koettelevat lukuisia naisia, jotka antavat köyhyydelle naiselliset kasvot Euroopan ulkopuolella, maailmanlaajuisesti. Lainaan Fransiskus Assisilaisen sanoja: rouva köyhyys. Sotaa tai nälänhätää pakenevat naiset pienine lapsineen, slummissa asuvat hajonneet perheet ilman isää, naiset ja nuoret tytöt, jotka pakotetaan prostituutioon, jopa Euroopan unionissa.
<P>
Puheenjohtajavaltio Unkarin painopisteissä on monia asioita, joiden menestyksekkäällä edistämisellä voisi lisätä naisten työllisyyttä. Ensimmäisenä niiden joukossa on Eurooppa 2020 -strategia, jossa on omat poliittiset tavoitteet talouskriisistä elpymistä ja köyhyyden vähentämistä varten. Naisten työssäkäynti vahvistaa naisten ihmisarvoa. Se auttaa heitä tekemään päätöksiä ja muokkaamaan elämäänsä vapaasti.
<P>
Lippulaiva-aloitteessa "köyhyydentorjuntafoorumi" korostetaan, että köyhyyden vähentämistä koskevissa toimissa on otettava huomioon myös erot naisten ja miesten tilanteessa.
<P>
Puheenjohtajavaltio Unkari pitää EPSCO-neuvoston eilen tekemää päätöstä uudistaa naisten ja miesten tasa-arvoa koskeva sopimus vuoteen 2020 mennessä tärkeänä saavutuksena. Talouspoliittisten toimien ohella emme saa unohtaa myöskään naisten erityisroolia yhteiskunnassa. Meidän on annettava naisille mahdollisuus yhdistää uransa ja perhe-elämänsä sekä valinnan mahdollisuus. Sitä tarkoitusta varten pyrimme tarkistamaan direktiiviä toimenpiteistä raskaana olevien ja äskettäin synnyttäneiden tai imettävien työntekijöiden turvallisuuden ja terveyden parantamisen kannustamiseksi työssä; asiaa koskeva edistymiskertomus valmistellaan EPSCO-neuvoston kesäkuun kokoukseen.
<P>
Puheenjohtajavaltio Unkarin painopisteet sisältävät tiedotuksen perheiden roolista sosiaalisten, taloudellisten ja demografisten ongelmien ratkaisun yhteydessä. Sitä tarkoitusta varten järjestämme demografiaviikon, johon kansalaisjärjestöt osallistuvat ja jonka yhteydessä pidetään perheasioista vastaavien ministerien epävirallinen kokous. Tavoitteena on keskustella keinoista, joita käytetään syntyvyysasteen nostamiseksi. Kaikessa tässä naisilla ja naisten valinnoilla on luonnollisesti poikkeuksellinen rooli.
<P>
Erityishuomiota on kiinnitettävä heikossa asemassa olevien ryhmien naisten tilanteeseen jäsenvaltioiden romanistrategioita koskevassa eurooppalaisessa kehyksessä. Odotamme, että se hyväksytään Eurooppa-neuvoston kesäkuun kokouksessa. Lívia Járóka ja muut, esittelijät ja avustajat, ovat antaneet siihen merkittävän panoksen Euroopan parlamentissa. Odotamme, että julistamme myös neuvostossa, että aiomme korostaa romaninaisten roolia perheidensä koossa pitämisessä. Se olisi hyvä perusta, kun haetaan vastauksia romaniväestön ongelmiin.
<P>
Lopuksi, hyvät kuulijat, sallinette, että poikkean lyhyesti aiheesta. Historialliset kokemukset ovat osoittaneet, ettei vahvaa kansalaisyhteiskuntaa voi olla olemassa ilman naisten aktiivista sosiaalista osallistumista. Kuten myös Jerzy Buzek mainitsi, Tahrir-aukiolla Kairossa vapautta vaatineiden mielenosoittajien joukossa oli naisia. Hekin haluavat vaikuttaa käynnissä oleviin muutoksiin. Euroopan unionin on kannustettava heitä pyrkimyksissään: jalomielisesti, ilman ideologisia stereotypioita, avoimesti ja myötätuntoisesti.
<SPEAKER ID="117" NAME="José Manuel Barroso" LANGUAGE="FR">
Arvoisat puhemies ja Enikő Győri, hyvät parlamentin jäsenet, tänään me muistamme niiden naisten ääniä, jotka 19. maaliskuuta 1911 lähtivät liikkeelle Saksassa, Itävallassa, Tanskassa ja Sveitsissä, kokoontuivat joukoittain ja menivät vielä pidemmälle puolustaakseen naisten oikeutta yleiseen vaaleihin ja parempiin työoloihin.
<P>
Tänään me kunnioitamme satavuotista taistelua ja menestystä, joka on hyödyttänyt meitä kaikkia. Missä meidän demokratiamme ja erityisesti täällä Euroopan parlamentissa edustettu eurooppalainen demokratia olisivat ilman naisten täysipainoista osallistumista julkiseen elämään? Missä yhteiskuntamme ja taloutemme olisivat ilman naisten lahjoja?
<P>
Eurooppalaiset naiset ovat monella tavoin roolimalleja muulle maailmalle. Eurooppalaisten naisten yhteiskunnissamme saavuttaman asema on innoituksen lähde naisille koko maailmassa. Tässä yhteydessä mainitsen Pohjois-Afrikan naisten rohkean taistelun. Rinta rinnan miesten kanssa he tekevät kaiken voitavansa vastustaakseen diktatuuria ja perustaakseen demokratian. Aktiivinen rooli, joka eurooppalaisilla naisilla nyt on Euroopan unionin taloudellisessa ja poliittisessa elämässä, on seurausta meidän päättäväisestä sitoumuksestamme. Olemme tyytyväisiä Euroopan integraatioon, jonka yksi perusperiaate on naisten ja miesten tasa-arvo, periaate, joka tunnustetaan täysin Lissabonin sopimuksessa. Vuosien mittaan tärkeä lainsäädäntö tasa-arvoisesta kohtelusta ja tasa-arvon valtavirtaistamisesta EU:n politiikassa on antanut meille mahdollisuuden edetä kohti tasa-arvoisia työmarkkinoita ja yhteiskuntaa.
<P>
Meidän pitäisi kuitenkin olla myös raivoissamme siitä, mikä aiheuttaa edelleen pettymystä, mitä ei voida hyväksyä tai mikä on jopa sietämätöntä. Viittaan naisten keskimääräiseen työllisyysasteeseen, joka on 62,5 prosenttia, verrattuna miesten vastaavaan lukuun 80 prosenttia, naisten akateemisen menestyksen lisäämiseen, sillä se ei näy heidän uramahdollisuuksissaan. tilanne on edelleen huono ja se on korjattava. Naiset ovat yliedustettuina huonosti palkatuissa ja epävarmoissa työpaikoissa, ja aliedustettuina vastuullisissa tehtävissä. Naisten ja miesten palkkaero on edelleen 18 prosenttia, mistä aiheutuu uhka, että 22 prosenttia yli 65-vuotiaista naisista jää köyhyysrajan alapuolelle, koska heillä ei ole riittävää eläkettä: tilanne on sietämätön ja se on korjattava. Arvioiden mukaan 20-25 prosenttia naisista Euroopan unionissa on joutunut fyysisen väkivallan uhriksi vähintään kerran elämänsä aikana. Tilanne on sietämätön ja se on korjattava.
<P>
Tänään meidän on uudistettava sitoumuksemme jatkaa yhteistyötä, niin että sukupuolten tasa-arvosta tulee todella todellisuutta. Me kaikki voitamme sosiaalisen ja taloudellisen koheesion, kestävän kasvun tai kilpailukyvyn kautta.
<P>
Syyskuussa 2010 komissio hyväksyi strategian, jossa annetaan viisi painopistealaa toimille kaudella 2010-2015: tasa-arvo työmarkkinoilla, naisten ja miesten yhdenvertainen taloudellinen riippumattomuus, sama palkka, tasa-arvo johtotehtävissä ja tasa-arvon edistäminen EU:n ulkopuolella.
<P>
Komissio tukee edelleen maailman kaikkia naisia, jotka taistelevat joka päivä saadakseen käydä koulua ja tehdä työtä ja jotka taistelevat demokratian sekä vapauksien ja poliittisten oikeuksien ja kansalaisoikeuksien puolesta. Komission tekee kaikkensa varmistaakseen, että kyseisistä tavoitteista tulee totta. Emme saa kuitenkaan unohtaa, että lainsäädäntö - pannaan se täytäntöön kuinka hyvin tahansa - ei ole vastaus kaikkeen. Myös käyttäytymisen ja asenteiden on muututtava.
<P>
Arvoisat parlamentin jäsenet, tänään me muistelemme naisten taistelua tasa-arvon puolesta. Euroopassa voimme sanoa tänään, että EU ei olisi mahdollinen ilman eurooppalaisia naisia, kaikkia eurooppalaisia naisia! He antavat keskeisen panoksen arvoihin perustuvaan hankkeeseemme, mukaan luettuna sukupuolten tasa-arvoa koskevat arvot.
<SPEAKER ID="118" NAME="Eva-Britt Svensson" LANGUAGE="SV">
Arvoisa puhemies, "naiseksi ei synnytä, naiseksi tullaan". Kyseinen sitaatti osoittaa, että käsitteemme siitä, mitä naiset ja miehet ovat, muodostaa perustan kaikille elämänvalinnoillemme - valinnoille, jotka riippuvat sukupuolestamme eivätkä mielenkiinnon kohteistamme, taidoistamme, sitoumuksestamme ja niin edelleen. Sukupuolistereotypiat sijoittava miehet ja naiset eri lokeroihin, ja sadan vuoden taistelulla tasa-arvon puolesta ei ole onnistuttu murtamaan sukupuolistereotypioita.
<P>
Emme kuitenkaan suostu odottamaan toista sataa vuotta, koska juuri kyseiset sukupuolistereotypiat, kyseiset normit johtavat muun muassa siihen, että miehet johtavat 97 prosenttia suuryrityksistä, naiset kärsivät palkkasyrjinnästä ja heillä on epävarma työpaikka - jos on työpaikkaa ollenkaan - sekä siihen, että juuri naiset vastaavat palkattomasta työstä kotona. Naiset kantavat päävastuun lapsista. Naiset joutuvat väkivallan uhriksi, myös läheisissä suhteissa ja seksuaalisen väkivallan muodossa, ja naisia myydään kuin hyödykkeitä seksikaupassa. Parhaillaan näemme köyhyyden naisistumisen. Sen lähde on erilaisissa normeissa, joista yhteiskunta koostuu.
<P>
Sadan vuoden taistelun aikana on saavutettu paljon edistystä. Jos vertaan mahdollisuuksia, joita minulla on erilaisten elämänvalintojen muodossa, verrattuna äitini ja isoäitini mahdollisuuksiin, havaitsen miten paljon edistystä on saavutettu, mutta paljon on vielä tehtävää. Siten taistelu jatkuu vuoden jokaisena päivänä, ei vain 8. maaliskuuta.
<P>
(Suosionosoituksia)
<SPEAKER ID="119" NAME="Lívia Járóka" LANGUAGE="HU">
Arvoisa puhemies, hyvät parlamentin jäsenet, tänään me juhlimme sadatta kansainvälistä naistenpäivää, muistelemme niiden työläisnaisten mielenosoitusta, jotka osoittivat mieltään yhtäläisen palkan puolesta New Yorkissa 1800-luvun puolivälissä. Tavoite, jonka he asettivat yli 150 vuotta sitten vuonna 1857 ja joka oli sama palkka samasta työstä, on edelleen ajankohtainen. Euroopan unionissa naiset tienaavat 15 prosenttia vähemmän kuin miehet; kotimaassani Unkarissa kyseinen luku on 16,5 prosenttia, ja vaikka yli puolet maailman koko väestöstä on naisia, he saavat vain 10 prosenttia maailman kaikista tuloista.
<P>
Sen lisäksi että poistetaan sukupuolten välinen ero palkoista, ratkaisematta on edelleen se, miten vahvistetaan riittävästi naisten asemaa perheessä ja taataan tasaveroinen kohtelu. Emme voi sallia sitä, lapset ovat EU:ssa köyhyysriski ja naisena tai äitinä oleminen on haitta. Vaikka tarkastelisimme YK:ssa tai Euroopan unionissa käynnistettyjä aloitteita, todellinen naisten ja miesten tasa-arvo on edelleen toteutumatta useimmissa paikoissa. Emme kiinnitä juuri huomiota köyhyysrajan tuntumassa elävien naisten tilanteeseen, moninkertaisen syrjinnän ilmiöön ja kotiväkivallan ja naisiin kohdistuvan väkivallan torjuntaan.
<SPEAKER ID="120" NAME="Britta Thomsen">
S&D-ryhmän puolesta. - (DA) Arvoisa puhemies, hyvät parlamentin jäsenet, tänään on kulunut sata vuotta siitä, kun juhlimme kansainvälistä naistenpäivää ensimmäisen kerran. Sata vuotta sitten taisteltiin muun muassa naisten äänioikeuden puolesta - se on asia, jota pidämme nyt itsestään selvänä. Täydelliseen tasa-arvoon on kuitenkin vielä pitkä matka, ja korostaisin kuinka tärkeää on se, että naiset ovat edustettuina päätöksenteon kaikilla tasoilla. Naisten on osallistuttava politiikkaan, mutta heidän on osallistuttava myös liike-elämään. Meillä on oltava naisia myös pankeissa.
<P>
Emme saa sulkea toista puolta väestöstä pois tärkeiden taloudellisten päätösten tekemisestä. Se ei ole demokratiaa. Meidän on hyödynnettävä kaikkia käytettävissämme olevia kykyjä. Yksinkertaisesti sanottuna kyseessä on myös kilpailukykymme. Siksi suhtaudun myönteisesti komission jäsen Redingin aloitteeseen "Women on the Board Pledge for Europe". On oikein hyvä, että EU näyttää jälleen kerran tietä tasa-arvon alalla, mutta tarvitsemme sitovaa lainsäädäntöä, jotta hallituksen jäsenten kiintiöistä tulee enemmän kuin vain symbolista politiikkaa, ja toivon, että teillä on siihen rohkeutta. Kiitos.
<SPEAKER ID="121" NAME="Silvana Koch-Mehrin">
ALDE-ryhmän puolesta. - (DE) Arvoisa puhemies, hyvät parlamentin jäsenet, kaikkien ihmisten tasa-arvo on kirjattu Yhdistyneiden Kansakuntien yleismaailmallisen ihmisoikeuksien julistuksen kahteen ensimmäiseen artiklaan. Siinä sanotaan: "Kaikki ihmiset syntyvät vapaina ja tasavertaisina arvoltaan ja oikeuksiltaan. Heille on annettu järki ja omatunto, ja heidän on toimittava toisiaan kohtaan veljeyden hengessä." Mikä hieno lause. Sata vuotta ensimmäisen kansainvälisen naistenpäivän jälkeen emme ole kuitenkaan vielä saavuttaneet sitä: miesten ja naisten todellisesta tasa-arvosta ei ole vielä merkkiäkään.
<P>
Myönnetään, että olemme saavuttaneet paljon Euroopassa. Suurimpana huolenamme ei ole enää naisten oikeudellinen vapaus. Olemme suurelta osin saavuttaneet sen. Kiitän feministejä, miehiä ja naisia, heidän menneisyydessä tekemästään työstä. Tällä hetkellä suurimpana huolenamme on vapautemme toimia, se, että miehet ottavat työn ja perhe-elämän yhteen sovittamisen asiakseen ja että naisten näkeminen liike-elämän ja politiikan huipulla yleistyy.
<P>
On hienoa nähdä, että Pohjois-Afrikan vapautusliikkeissä katsotaan meihin, eurooppalaisiin naisiin. Siellä odotetaan meidän toimivan edelläkävijöinä. On erittäin tärkeää, ettemme kadota silmistämme tavoitettamme: vapautta elää elämäämme oman mielemme mukaan. Sitten tasa-arvosta tulee itsestäänselvyys ja kansainvälinen naistenpäivä muutetaan muistopäivästä päiväksi, jolloin juhlitaan vapautta.
<SPEAKER ID="122" NAME="Rebecca Harms">
Verts/ALE-ryhmän puolesta. - (DE) Arvoisa puhemies, hyvät parlamentin jäsenet, tilanne, jossa nyt olemme, ei tosiasiassa merkitse vapaapäivää, mutta sen pitäisi kannustaa meitä sitoutumaan uudestaan aidon tasa-arvon toteuttamiseen. Satavuotisjuhlan pitäisi olla meille naisina tilaisuus katsoa taaksepäin ja arvioida tilannetta.
<P>
Minun arvioni on seuraavanlainen: tasa-arvo on kirjattava perustuslakeihin ja ihmisoikeuksien julistuksiin perusperiaatteena. Tarvitsemme kuitenkin lakeja ja asetuksia kyseisen periaatteen toteuttamiseksi. Uskon, että siihen vaaditaan myös kiintiöitä.
<P>
Jos tarkastelemme EU:n toimielimiä, näemme, että asiat eivät ole sen paremmin kuin liike-elämän huipulla. Korkeimmissa johtotehtävissä on tuskin lainkaan naisia. Jos haluamme saavuttaa tavoitteen, Viviane Reding, José Manuel Barroso, niin me tarvitsemme aitoja, tiukkoja kiintiöitä koskevia säännöksiä. Olisin toivonut teiltä rehellistä arviointia naisten tasa-arvon puuttumisesta EU:n toimielimissä, koska sitten te olisitte havainneet kiintiöiden merkityksen.
<P>
(Suosionosoituksia)
<P>
Mielestäni on häpeällistä, ettei pöydässä ole edelleenkään paikkaa naisille riippumatta siitä miten päteviä he ovat, kun päätetään johtajista ja kun laaditaan strategista politiikkaa. Kiintiö on väline, jolla voimme päästä tavoitteeseen.
<P>
Viviane Reding, vetoamme teihin kansainvälisen naistenpäivän satavuotisjuhlassa: sitoutukaa aidosti tekemään kaikkenne edistääksenne todellisia naiskiintiöitä johtotehtävissä - kuten Norjassa, Espanjassa ja Ranskassa on tehty. En ymmärrä, miksi tätä asiaa ei käsitelty jo José Manuel Barroson puheessa.
<SPEAKER ID="123" NAME="Marina Yannakoudakis" LANGUAGE="EN">
Arvoisa puhemies, viime viikolla Yhdistyneessä kuningaskunnassa Mervyn Davies piti hallitukselle puheen siitä miten lisätä naisten osuutta johtotehtävissä. Hänen raporttinsa sisälsi vapaaehtoisia tavoitteita yrityksille. Kukaan ei voi kiistää sitä, että tarvitsemme lisää naisia johtotehtäviin. En voi hyväksyä sitä, että tarvitsemme kiintiöitä sen saavuttamiseksi. Miten holhoavaa se on? Melkein yhtä holhoavaa kuin ruusun antaminen naisille, kun he tulivat sisään tähän saliin. No, minä annoin ruusuni miehelle.
<P>
Myönteistä on se, että Yhdistynyt kuningaskunta edistyy todella sukupuolten palkkaeron poistamisessa. Viimeisimmät luvut osoittavat, että miesten ja naisten palkkaero kokopäivätyössä on supistunut 10 prosenttiin, mikä on alhaisin luku tilastoinnin aloittamisen jälkeen.
<P>
Lopuksi minun on osoitettava kansainvälisenä naistenpäivänä kunnioitusta äitiydelle. Todellista tasa-arvoa on oikeus valita ilman tuomituksi tulemista. Olipa kyseessä yritysjohtaja, sairaalan kirurgi, osa-aikainen apulaishoitaja, automekaanikko tai kotirouva ja äiti, naisella on oikeus tehdä oma valintansa.
<P>
(Suosionosoituksia)
<SPEAKER ID="124" NAME="Ilda Figueiredo" LANGUAGE="PT">
Arvoisa puhemies, suhtaudumme myönteisesti naisten taisteluun vapauden, sosiaalisen edistyksen ja rauhan puolesta aikana, jolloin juhlimme kansainvälisen naistenpäivän satavuotisjuhlaa. Naiset ovat taistelleet ja saavuttaneet paljon näiden 100 vuoden aikana, mutta se ei ole riittänyt poistamaan vallitsevaa epätasa-arvoa, syrjintää, jota edelleen esiintyy haettaessa työpaikkoja joihin liittyy oikeuksia, palkkojen epätasa-arvoa, joka heijastuu eläkkeisiin, vaikeuksia uralla etenemisessä ja ammatillisissa saavutuksissa sekä esteitä päästä johto- ja päätöksentekotehtäviin taloudellisessa, sosiaalisessa ja poliittisessa toiminnassa; suuntaus on sellainen, että tilanne pahenee taloudellisen ja sosiaalisen kriisin aikana.
<P>
Vaikka äitiys on yhteiskunnan kehityksen kannalta välttämätön sosiaalinen tehtävä, naisten syrjintä äiteinä ja työntekijöinä jatkuu, mikä on 2000-luvulla skandaali. Vahvistaisimme ryhmämme solidaarisuuden naisten ponnisteluja kohtaan. Vaadimme edelleen loppua epätasa-arvolle ja syrjinnälle, kaikelle naisiin kohdistuvalle väkivallalle sekä sukupuolistereotypioille. Se ei merkitse vain uusliberalistisen politiikan loppua vaan vakavaa sitoutumista vaihtoehtoiseen politiikkaan, jossa ihmisoikeudet ja sukupuolten tasa-arvo asetetaan päätöksenteon keskiöön EU:n politiikassa.
<SPEAKER ID="125" NAME="Mara Bizzotto" LANGUAGE="IT">
Arvoisa puhemies, hyvät parlamentin jäsenet, monta tavoitetta on saavutettu mutta toisia taisteluja ei ole vielä edes aloitettu. Tällä hetkellä kiireisen kysymyksen muodostavat Euroopassa ja muualla maailmassa asuvat muiden kulttuurien naiset, jotka elävät olosuhteissa, joissa he joutava ponnistelemaan saadakseen täytettyä edes ihmisarvon ja ihmisyyden vähimmäisehdot.
<P>
Emme voi viettää tätä juhlapäivää nostamatta esiin arabi-muslimimaailman naisten asiaa, muuten me jätämme huomiotta ongelman, joka on tänään heidän mutta josta tulee pian meidänkin ongelmamme. Emme voi jättää huomiotta lukuja, jotka liittyvät Euroopassa, kaupungeissamme ja lastemme kouluissa joka vuosi kasvavaan kriisiin.
<P>
Jo pitkän aikaa kaikenlainen omassa perheessä musliminaisiin kohdistuva väkivalta on kasvanut. Niinpä olen pyytänyt jo jonkin aikaa - ja pyydän jälleen tänään - EU:ta luomaan kohdennetun politiikan, jolla torjutaan islamilaisen radikalismin leviämistä, pakkoavioliittoja, kunniaoikeuksia, naisten sukupuolielinten silpomista ja kotiväkivaltaa.
<P>
Meidän eurooppalaisten miesten ja naisten on puolustettava niitä naisia, jotka asuvat Euroopassa ja sen ulkopuolella, joilla ei ole ääntä ja joita islamilaisen fundamentalismin hirviö vainoaa.
<SPEAKER ID="126" NAME="Nicole Sinclaire" AFFILIATION="NI">
(EN) Arvoisa puhemies, ilmaisen kunnioitukseni kaikille naisille ympäri maailmaa ja kaikille naisille, jotka ovat viimeisen reilun 100 vuoden aikana taistelleet tasa-arvon puolesta. Vuonna 1893 Uusi-Seelanti antoi naisille äänioikeuden. Jos saan osoittaa kunnioitusta kotimaalleni, niin vuonna 1970 työväenpuoluetta edustanut poliitikko Barbara Castle sai aikaan ensimmäisen samaa palkkaa koskevan säädöksen läntisessä maailmassa. Luonnollisesti Yhdistyneessä kuningaskunnassa oli Euroopan ensimmäinen naispääministeri.
<P>
Uskon kuitenkin, että Euroopan parlamentti on kadottanut kosketuksensa todellisuuteen. Vastustan kaikenlaista syrjintää, jopa positiivista, koska se johtaa väistämättä uhreihin. Naiset eivät tarvitse holhoavia kiintiöitä, vaan sen sijaan esteet heidän etenemisensä tieltä on poistettava. Jäsenvaltioiden olisi parempi keskittyä aiheisiin kuten lastenhoidon kehittäminen.
<P>
Saimme äskettäin autovakuutuksia koskevan tuomioistuimen päätöksen, jossa vastustetaan perinteisiä, kokeiltuja, testattuja ja järkeviä riskinarviointimenetelmiä. Vaikka EU kannattaakin positiivista syrjintää naisten hyväksi, kyseinen tapaus on esimerkki poliittisesti korrektista eurolöpinästä ja höperöstä päätöksestä, jolla naisten elämästä itse asiassa tehdään entistä vaikeampaa ja kalliimpaa. Terve järki on vierasta Euroopan unionille.
<SPEAKER ID="127" NAME="Puhemies">
(PL) Keskustelu on päättynyt.
