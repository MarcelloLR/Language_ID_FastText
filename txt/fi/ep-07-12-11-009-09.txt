<CHAPTER ID="009-09">
9. Hedelmäntuotantoon tarkoitettujen hedelmäkasvien ja niiden lisäysaineiston pitäminen kaupan(äänestys) 
<P>
- Mietintö:Gklavakis
<P>
- Ennen äänestystä:
<SPEAKER ID="103" NAME="Ioannis Gklavakis">
esittelijä. -(EL) Arvoisa puhemies, haluaisin kiittää kaikkia jäseniä heidän tuestaan mietinnön valmistelussa. Olen iloinen siitä, että se tuodaan yksimielisesti täysistunnon äänestykseen, mutta se ei voi estää meitä vastustamasta voimakkaasti uudelleenlaatimismenettelyä, jonka komissio on valinnut tätä ehdotettua direktiiviä varten.
<P>
Tämä mietintö on erittäin tärkeä, koska sillä pyritään tarjoamaan vakaa perusta hedelmäpuiden jakelulle, niin että ne on sertifioitu ja suojattu kasvihygienian osalta maanviljelijöiden, kuluttajien ja ympäristön suojelemiseksi. On erittäin tärkeää, että tuottajat voivat saada tervettä lisäysaineistoa uusien tautien leviämisen estämiseksi ja toimeentulonsa suojelemiseksi ja myös torjunta-aineiden käytön vähentämiseksi. Kuten kaikki tiedämme, torjunta-aineet ovat haitallisia ympäristölle. Siksi olemme jättäneet useita tarkistuksia.
<P>
Ei unohdeta sitä, että Euroopan unionin laajennuttua 27 jäsenvaltioon tavaroiden liikkumisesta on tullut helpompaa ja yksinkertaisempaa ja siihen liittyy vähemmän byrokratiaa. Siihen sisältyy vaaroja. Meidän on oltava varovaisia, koska kasvituotteiden siirtäminen ilman tarkastuksia aiheuttaa tautien leviämisen riskin, jolla voi olla katastrofaalisia seurauksia ympäristölle ja taloudelle.
<P>
Lopuksi haluaisin toistaa vastustavani uudelleenlaatimismenettelyä, joka estää meitä tekemästä parannuksia niihin kohtiin, missä pidämme tarkistuksia tarpeellisina. Katson, että tämä politiikka on vaarallista, varsinkin jos komissio valitsee sen tulevissa uudistuksissa, jotka koskevat muita ehdotettuja asetuksia ja direktiivejä.
