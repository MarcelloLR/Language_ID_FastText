<CHAPTER ID="012-01">
1. Nicaragua
<SPEAKER ID="220" NAME="Puhemies">
(CS) Esityslistalla on seuraavana kolme päätöslauselmaesitystä Nicaraguasta.
<SPEAKER ID="221" NAME="Bogusław Sonik" LANGUAGE="PL">
Arvoisa puhemies, Nicaraguan nykyisen presidentin, Daniel Ortegan, politiikka osoittaa vanhan kommunistien maksiimin pätevän yhä: kun valtaan on päästy, niin siitä ei luovuta koskaan. Sandinistit eivät 1980-luvulla kyenneet pitämään yllä aseellista diktatuuria ja joutuivat kansainvälisen painostuksen vuoksi alistumaan demokratian sääntöihin.
<P>
Ortega valittiin presidentiksi vuonna 2006 järjestetyissä vaaleissa. Sandinistit palasivat valtaan. Hän otti heti käyttöönsä vanhat tutut menetelmät, pelottelun ja eliminoimisen, kaiken mahdollisen poliittisen kilpailun kitkemiseksi vedoten erilaisiin muka-oikeudellisiin syihin. Sandinistien järjestelmä alkoi jäljitellä valtion järjestelmää noudattaen Kuuban vallankumouksen puolustuskomiteoiden (Committees for the Defence of the Revolution) esimerkkiä. Euroopan parlamentti kiinnitti joulukuussa 2008 huomion toimiin, joilla valtion viranomaiset, puolueet ja Sandinistien tukijat ahdistelevat ihmisoikeusjärjestöjä ja niiden jäseniä, toimittajia sekä tiedotusvälineiden edustajia. Amnesty International kirjoitti paikallisvaaleja seuranneista väkivaltaisuuksista. Toimittajiin kohdistuneet hyökkäykset ja väkivalta lisääntyivät moninkertaisesti.
<P>
Ortega yrittää nyt manipuloida korkeinta oikeutta saadakseen läpi perustuslaillisia muutoksia, jotka sallisivat hänen asettumisensa uudelleen ehdolle. On hyvin todennäköistä, että seuraavaksi hän julistaa itsensä elinikäiseksi presidentiksi, sillä Fidel Castro on Managuan ja Caracasin populistien malli, eikä Castron aikana ole koskaan järjestetty vapaita vaaleja.
<P>
Kehotan Euroopan komissiota tekemään johtopäätöksensä tästä tilanteesta ja tarkistamaan antavatko kansainvälisten ihmisoikeuksien loukkaukset aihetta harkita uudelleen Nicaraguan kanssa tehtyjä yhteistyösopimuksia, jotta ihmisoikeuslausekkeet eivät jäisi vain sanahelinäksi.
<SPEAKER ID="222" NAME="Adam Bielan">
laatija. - (PL) Arvoisa puhemies, kymmenet tuhannet nicaragualaiset osoittivat oppositiopoliitikkojen vetoomuksesta viime lauantaina mieltään presidentti Daniel Ortegan politiikkaa vastaan. Ortegan politiikka on tekemässä maasta diktatuuria.
<P>
Haluan muistuttaa teitä siitä, että korkein oikeus päätti 19. lokakuuta poistaa perustuslailliset esteet, joiden vuoksi presidentti Ortega ei olisi voinut asettua ehdolle uudelle kaudelle. Muutos sinällään ei ole hälyttävä, sillä monissa Euroopan valtioissa tällaista rajoitusta ei ole lainkaan. Sen sijaan tapa, jolla päätös tehtiin, antaa aihetta huoleen. Kuten me kaikki tiedämme, presidentti Ortegalla ei ole parlamentissa kahden kolmasosan enemmistöä. Sen vuoksi hän joutui turvautumaan perustuslain vastaisiin toimiin poistaakseen ehdolle asettumista koskevan kiellon. Jos me annamme Daniel Ortega pyrkiä presidentiksi uudelleen vuonna 2011, me saatamme kohta olla tilanteessa, jossa Nicaraguaa hallitsee todellinen diktaattori.
<P>
Näin ollen pyydän Euroopan komissiota kiinnittämään huomiota tähän ongelmaan EU:n ja Keski-Amerikan välistä assosiaatiosopimusta koskevissa neuvotteluissa ja käyttämään kaikki mahdolliset keinot presidentti Ortegan käännyttämiseksi pois nykyiseltä tieltä.
<SPEAKER ID="223" NAME="Johannes Cornelis van Baalen">
laatija. - (EN) Arvoisa puhemies, olen hyvin kiitollinen tuesta, jonka Euroopan parlamentti antoi johtamalleni Liberal Internationalin valtuuskunnalle Managuaan. Me saavuimme rauhanomaisin aikein parlamentin enemmistön kutsusta puhumaan perustuslaista, vaaleista, vaalikampanjasta sekä ihmisoikeuksista ja kansalaisvapauksista. Meitä kirottiin ja meitä nimiteltiin. Meidät uhattiin karkottaa maasta, meidät julistettiin ei-toivotuiksi henkilöiksi ja meitä syytettiin vallankaappauksen yrityksestä.
<P>
Mikä on vielä tärkeämpää on se, että he kiroavat minun maatani ja sortavat omaa kansaansa. Mielestäni Euroopan unionin on valvottava Nicaraguan tilannetta, sen tulisi lähettää tarkkailijoita vuoden 2011 vaaleihin sekä tukea demokraattista oppositiota. Toivon, että toimimme samoin myös Hondurasin suhteen ja tarkastelemme maan vaalituloksia objektiivisesti. Meidän on katsottava, ovatko sunnuntaina järjestettävät vaalit vapaat ja oikeudenmukaiset, ja tehtävä päätöksemme sen jälkeen. Jos me tunnustamme vaalien tuloksen, se saattaa tehdä lopun Hondurasin perustuslaillisesta kriisistä.
<SPEAKER ID="224" NAME="Tunne Kelam">
PPE-ryhmän puolesta. - (EN) Arvoisa puhemies, Latinalaisessa Amerikassa on meneillään hälyttävä trendi: populistiset hallitukset pyrkivät vakiinnuttamaan asemansa pidentämällä nykyisten presidenttiensä valtakautta - mieluiten eliniäksi. Näin Hitler nousi valtaan. Lenin pääsi valtaan välinpitämättömyyden ansiosta, mutta lopputulos oli sama.
<P>
Nämä presidentit, joiden valtaoikeuksia on jatkettu, eivät ole pystyneet parantamaan tai eivät ole halunneet parantaa alaistensa elämänlaatua. Kuuba on synkkä ja tuskallinen esimerkki siitä, miten tavallisten ihmisten elämä on tärvelty ja pilattu vuosikymmeniksi eteenpäin. Nicaragua on varoittava esimerkki siitä, että tällaiset hallitsijat eivät muutu. He palaavat valtaan vain hyväksikäyttääkseen valtaa uudelleen.
<P>
On siis meidän tehtävämme tuomita nämä Nicaraguan perustuslain loukkaukset painokkaasti ja ryhtyä tämän tilanteen vuoksi valvomaan Nicaragualle myönnettyjen kehitysapuvarojen käyttöä aiempaa tehokkaammin. Olen hyvin pettynyt siihen, että Amerikan valtioiden järjestö ei ole reagoinut näihin sen jäsenvaltiossa tapahtuneisiin perustuslain räikeisiin loukkauksiin.
<SPEAKER ID="225" NAME="Véronique De Keyser" LANGUAGE="FR">
Arvoisa puhemies, olen helpottunut siitä, että jäsen van Baalen on palannut Eurooppaan turvallisesti ja että hänet karkotettiin vasta kun hän oli jo lentokoneessa.
<P>
Haluan kuitenkin ryhmäni puolesta sanoa, että me emme todellakaan aio sekaantua tähän peliin. Euroopan kansanpuolue (kristillisdemokraatit) epäsi meiltä kiireelliset keskustelut Ugandan homoseksuaalien vastaisesta lainsäädännöstä ja Iranissa toteutetuista teloituksista. Nyt kansanpuolue kuitenkin haluaisi, että tulemme Nicaraguan mielenosoitusten vuoksi mukaan piirileikkiin joko Ortegan puolesta tai häntä vastaan.
<P>
Mutta me emme lähde siihen mukaan! Euroopan parlamentissa käytyjä kiireellisiä keskusteluita, joiden tarkoituksena on aidosti auttaa vaikeuksissa olevia ihmisiä tai aatteita, ei saa valjastaa parlamentin jäsenten henkilökohtaisten poliittisten intressien palvelukseen. Sen vuoksi ryhmäni on päättänyt olla allekirjoittamatta tätä päätöslauselmaa ja sen lisäksi pidättäytyä äänestämästä ja vastustaa tällaisia pyrkimyksiä. Tämä on häpeäksi Euroopan parlamentille.
<SPEAKER ID="226" NAME="Raül Romeva i Rueda" LANGUAGE="ES">
Arvoisa puhemies, katson edellisen puhujan tavoin olevan surullista ja jopa häpeällistä, että näin tärkeää kiireellisiä asioita koskevaa istuntoa käytetään hyväksi tällä tavoin. Olen siis yllättynyt siitä, että tämänpäiväisenä aiheena on Nicaragua, mutta myös siitä, että muissa yhteyksissä, kun meidän olisi pitänyt keskustella paljon vakavammista aiheista, näin ei ole tapahtunut. Tänään asiasta tekee vakavamman vielä se, että tämän aiheen käsittelemiseksi esityslistalta on jätetty pois muita aiheita. Tällaista käytäntöä ei voida hyväksyä, kun kyse on kiireellisiä asioita koskevista keskusteluista.
<P>
Me olisimme voineet ja meidän olisi pitänyt keskustella esimerkiksi Länsi-Saharan tilanteesta. Meidän olisi pitänyt keskustella sellaisten ihmisten kuin Aminatou Haidarin tilanteesta, jotka kärsivät tärkeimpien perusoikeuksiensa loukkauksista ja riistämisestä. Meidän pitäisi keskustella myös pakolaisleireissä tai Marokon miehitetyillä alueille asuvien lukemattomien ihmisten tilanteesta, joka todella edellyttää parlamentilta selkeän kannan muodostamista.
<P>
Me olisimme voineet keskustella kaikista näistä aiheista, mutta niiden sijaan Euroopan kansanpuolue (kristillisdemokraatit) haluaa meidän keskustelevan aiheesta, joka mielestäni ei ansaitse huomiotamme eikä ole riittävän merkittävä käsiteltäväksi tämäntyyppisessä istunnossa.
<SPEAKER ID="227" NAME="Ilda Figueiredo" LANGUAGE="PT">
Arvoisa puhemies, tämä on valitettava keskustelu kuvitellusta hätätilanteesta. Tämä keskustelu on häpeäksi Euroopan parlamentille.
<P>
Tänään olisi pitänyt keskustella kiireellisesti murhenäytelmästä, jonka hurrikaani Idan aiheutti iskiessään El Salvadoriin marraskuun alussa. Tämä hurrikaani jätti taakseen yli 200 kuolonuhria ja kadonnutta sekä tuhosi terveydenhuollon, koulutuksen, vedensaannin ja puhtaanapidon kannalta elintärkeitä infrastruktuureja ja rakennelmia pahentaen maan köyhyyttä entisestään.
<P>
Tänään olisi pitänyt keskustella kiireellisesti lisävarojen saatavuudesta ja saatavilla olevien EU:n varojen kohdentamisesta uudelleen tähän hätätilanteeseen, jälleenrakennussuunnitelman käynnistämisestä ja riskien rajoittamisesta sekä El Salvadorin kansan tukemisesta.
<P>
Euroopan parlamentin olisi pitänyt kiireellisesti tuomita Hondurasin sotilaallinen vallankaappaus ja vaatia hondurasilaisten laillisesti valitseman presidentti Zelayan paluuta valtaan.
<P>
Meidän olisi pitänyt kiireellisesti vaatia Länsi-Saharan asukkaiden perusoikeuksien kunnioittamista.
<P>
Valitettavasti mitään näistä aiheista ei voida nyt käsitellä Euroopan kansanpuolueen (kristillisdemokraattien) vastustuksen vuoksi. Näin ollen me kieltäydymme edellisten puhujien tavoin uskomasta tähän kuviteltuun hätätilanteeseen, joka on häpeäksi Euroopan parlamentille.
<SPEAKER ID="228" NAME="Jürgen Klute" AFFILIATION="GUE/NGL">
(DE) Arvoisa puhemies, yhdyn täysin edellisiin puheenvuoroihin. Haluan muistuttaa kaikkia siitä, että Kolumbian presidentti yritti myös pidentää omaa virkakauttaan vastoin Kolumbian voimassa olevaa lainsäädäntöä, joten meidän tulisi käsitellä myös Kolumbian tilannetta.
<P>
Ennen kaikkea haluan kuitenkin korostaa sitä, että saksalainen Friedrich-Naumann -säätiö, jolla on läheiset yhteydet Saksan vapaaseen demokraattipuolueeseen, osallistui Hondurasin vallankaappaukseen. Tästä keskusteltiin ainakin Saksassa. Säätiön apurahan saajat sanoutuivat irti tästä politiikasta avoimessa kirjeessä. Ei pidä unohtaa, että jäsen van Baalen on Liberal Internationalin puheenjohtaja ja että hänen kerrotaan Friedrich-Naumann -säätiön verkkosivustolla keskustelleen Nicaraguan puolustusvoimien kanssa vallankaappauksen mahdollisuudesta. Mielestäni on vain oikein, että Nicaraguan kaltaisella maalla on näissä olosuhteissa riittävästi rohkeutta karkottaa tällainen poliitikko. Tätä ei ole kiistetty. Rehellisesti sanottuna meidän täytyy myöntää, että tilanne olisi Euroopassa täysin sama.
<P>
Tässä on kyse ainoastaan avoimesta yrityksestä mustamaalata ja häpäistä julkisesti niitä Latinalaisen Amerikan maita, valtioita ja hallituksia, jotka pyrkivät omaksumaan aiempaa sosialistisempia politiikkoja. Haluan Euroopan yhtyneen vasemmiston konfederaatioryhmän / Pohjoismaiden vihreän vasemmiston puolesta sanoa vielä kerran, että me emme aio tukea tällaisia pyrkimyksiä.
<SPEAKER ID="229" NAME="Ioannis Kasoulides" AFFILIATION="PPE">
(EN) Arvoisa puhemies, en ymmärrä oikealla puolellani istuvien parlamentin jäsenten suhtautumista tänään käsiteltävään aiheeseen.
<P>
En ymmärrä, mistä syystä ei ole kiireellistä keskustella kohtelusta, jonka kohteeksi yksi parlamentin jäsenistä on joutunut ulkomaanvierailulla Liberal Internationalin puheenjohtajan ominaisuudessa. En ymmärrä, mistä syystä me emme saisi keskustella tästä asiasta ja myös Latinalaisessa Amerikassa omaksutusta uudesta suuntauksesta pyrkiä muuttamaan maan perustuslakia mielivaltaisesti ja tehdä loppu vanhasta perinteestä, jonka mukaan maan päämies voi olla virassaan korkeintaan yhden tai kaksi kautta.
<P>
Aiemmissa puheenvuoroissa on käsitelty jo neljää muuta aihetta, ja haluaisinkin tietää, milloin aiomme keskustella nyt käsiteltävänä olevasta aiheesta, sillä esityslistalla on vain kolme aihetta.
<P>
(Puhemies keskeytti puhujan.)
<SPEAKER ID="230" NAME="Justas Vincas Paleckis" AFFILIATION="S&amp;D">
(LT) Tuen täysin ryhmäni kantaa, jonka mukaan tätä asiaa ei olisi pitänyt lisätä esityslistalle, sillä meillä olisi käsiteltävänä paljon tärkeämpiä ja kiireellisimpiä ongelmia eri puolilta maailmaa. Jos meidän täytyy keskustella Nicaraguasta, meidän pitäisi ensin keskustella siitä, että kyse on maailman velkaisimmasta maasta ja yhdestä Latinalaisen Amerikan köyhimmistä maista. Kommunismikokeilu ei ollut ratkaisu maan ongelmiin, mutta ei niitä ratkaissut uusliberalistinenkaan kokeilu. Suurvallat, Yhdysvallat ja Neuvostoliitto, ovat puuttuneet Nicaraguan asioihin liian kovalla kädellä, ja sen vuoksi maa on jatkuvasti sisällissodan partaalla. Ei ole ihme, että maassa on taipuvaisuutta voimakeinojen käyttöön; niiden käyttö on tuomittava. On kuitenkin syytä muistaa, että tällaisia taipumuksia on myös Euroopassa. Sen vuoksi meidän on syytä keskittyä paljon tärkeämpiin asioihin.
<SPEAKER ID="231" NAME="Gesine Meissner" AFFILIATION="ALDE">
(DE) Arvoisa puhemies, tähän asiaan on otettu kantaa jo monin tavoin. Eräs puhuja selitti, että meidän ei pitäisi keskustella tästä aiheesta, sillä on kiireellisempiäkin aiheita, jotka koskevat merkittävämpiä ihmisoikeusloukkauksia. Se saattaa olla totta, mutta mielestäni meidän eurooppalaisina, jotka pyrkivät turvaamaan ihmisoikeuksien ja vapauksien, kuten lehdistönvapauden, kunnioittamisen kaikkialla, tulee puolustaa tätä vapautta aina, kun tiedämme sen olevan uhattuna.
<P>
Eräässä puheenvuorossa todettiin myös esimerkiksi, että Friedrich-Naumann -säätiö oli vallankaappauksessa osallisena. Saksan vapaan demokraattisen puolueen jäsenenä kumoan tämän väitteen. Nämä ovat vain huhuja, joilla ei ole minkäänlaista todellisuuspohjaa.
<P>
Kolmanneksi eräässä puheenvuorossa todettiin, että jäsen van Baalenia syytettiin vallankaappausta koskevien keskusteluiden käymisestä ja tästä syystä hänet karkotettiin maasta. Mielestämme mahdollisuus keskustella kaikista mahdollisista aiheista on osa lehdistön- ja sananvapautta; näitä kahta vapautta kunnioitetaan täällä, ja me arvostamme niitä suuresti. Onko perusteltua karkottaa joku maasta vain siitä syystä, että hän on keskustellut jostain tietystä aiheesta? Se, että tämä keskustelu oli julkinen, ei riitä perusteluksi maastakarkotukselle. Tämä on täysin väärä lähestymistapa.
<SPEAKER ID="232" NAME="Charles Tannock" AFFILIATION="ECR">
(EN) Arvoisa puhemies, Nicaragua on yhä tänä päivänä yksi Latinalaisen Amerikan köyhimmistä maista. Se, että presidentti Daniel Ortega ei ole onnistunut parantamaan maansa tilannetta huolimatta virkakauden alussa antamistaan lukuisista sosialistis-utopistisista lupauksista, antaa aihetta epäillä, että Nicaraguassa tarvitaan johtajanvaihdosta.
<P>
Maan perustuslaki sallii valtion päämiehelle vain yhden virkakauden, mikä on toisinaan tarpeellinen rajoitus tällä epävakaalla alueella. Ortega viittaa kuitenkin jälleen kerran kintaalla parlamentaariselle demokratialle ja oikeusvaltion periaatteille käyttämällä hyväkseen perustuslakituomioistuimen valtaa.
<P>
Tässä suhteessa hän ei poikkea millään tavalla venezuelalaisesta vasemmistolaistoveristaan Hugo Chávezista. Molemmat ovat luoneet maineensa arvostelemalla diktatuureja, mutta ovat nyt itse ajautumassa vasemmistolaisdiktaattoreiksi, mikä uhkaa aidosti alueen demokraattista vakautta eritoten, kun naapurimaa Honduras on jo kaaoksessa. Daniel Ortega on pettänyt kansansa ja maansa odotukset jo monta kertaa. Jos me todella uskomme demokratiaan ja vapauteen, me emme voi sulkea silmiämme Nicaraguan kansan ahdingolta.
<SPEAKER ID="233" NAME="Reinhard Bütikofer" AFFILIATION="Verts/ALE">
(DE) Arvoisa puhemies, tästä vaikeasta keskustelusta on saatu irti yksi myönteinen asia. Euroopan liberaalidemokraattien ryhmän jäsen on epäsuorasti vahvistanut, että näissä keskusteluissa todella käsiteltiin vallankaappausta. Hän puolusti kyseistä keskustelua sanoen, että kaikesta tulee olla mahdollista keskustella, myös vallankaappauksesta. Se on tämän keskustelun tärkein tulos. Tätä tieto auttoi selventämään tilannetta, olen hyvin kiitollinen siitä.
<SPEAKER ID="234" NAME="Karel De Gucht">
komission jäsen. - (EN) Arvoisa puhemies, hyvät parlamentin jäsenet, kuten tiedätte, Euroopan unioni käy Nicaraguan kanssa vaikeaa vuoropuhelua, jonka tavoitteena on ylläpitää demokratiaa ja palauttaa kansalaisten luottamus maan demokraattisiin instituutioihin.
<P>
Samalla EU pyrkii kunnioittamaan pitkäaikaista sitoumustaan tukea tämän kehittyvän maan ja myös muun Keski-Amerikan kehitystä ja vakautta.
<P>
Marraskuussa 2008 pidettyjen, vakavien petossyytösten värittämien kunnallisvaalien jälkeen kansainvälisten lahjoittajien luottamus nykyiseen hallitukseen on vajonnut ennen näkemättömän alas. Keskeisten demokraattisten periaatteiden, kuten vapaiden ja oikeudenmukaisten vaalien, laiminlyöminen sai kaikki lahjoittajat tarkistamaan yhteistyömuotojaan ja joissain tapauksissa kohdentamaan yhteistyötoimia uudelleen tai jäädyttämään ne siihen asti, kunnes olosuhteet paranevat.
<P>
Komission jäsen Ferrero-Waldner päätti jäädyttää kaikki Nicaragualle tarkoitetut budjettitukimaksut 1. tammikuuta 2009 lähtien. Tätä ennen asiasta oli keskusteltu neuvostossa jäsenvaltioiden kanssa.
<P>
Nicaraguan viranomaisiin oltiin yhteydessä useaan otteeseen, ja he tekivät vakuuttavia korjaavia toimenpiteitä koskevia sitoumuksia. Tämän seurauksena komissio suoritti Nicaragualle lokakuun alussa 10 miljoonan euron kertamaksun EU:n koulutussektorille tarkoitetusta budjettitukiohjelmasta. Tämä on vain pieni osa jäädytetyistä varoista, joiden kokonaissumma on 46 miljoonaa euroa enemmän.
<P>
Viimeviikkoisessa kehitysyhteistyöneuvostossa kritisoitiin sitä, että asiasta ei keskusteltu etukäteen jäsenvaltioiden kanssa. Menemättä yksityiskohtiin haluan sanoa, että mielestäni hyvin tärkeää, että tehdessämme tämänkaltaisia päätöksiä me noudatamme eräänlaista menettelyä, jonka avulla ainakin pyritään varmistamaan, että Euroopan komissio ja jäsenvaltiot ovat samoilla linjoilla suhteessa yksittäisiin valtioihin. Jos se ei kuitenkaan ole mahdollista, niin silloin kukin voi toki toimia niin kuin katsoo tarpeelliseksi.
<P>
Nicaraguan hallitus on ilmoittanut, että seuraavissa aluevaaleissa vuonna 2010 ja seuraavissa parlamenttivaaleissa vuonna 2011 tulee olemaan kansallisia ja kansainvälisiä tarkkailijoita. Hallitus on jo virallisesti kutsunut EU:n tarkkailijaksi. Se on lisäksi sitoutunut muun muassa kehittämään väestörekisteriään ja vaaliluetteloon kirjautumista komission hankkeen tuella sekä nimittämään ensi vuonna uskottavia ja ammattimaisia vaaliviranomaisia.
<P>
Toisaalta viimeaikaiset tapahtumat, kuten perustuslakituomioistuimen päätös, herättävät epäilyksiä Nicaraguan hallituksen aikeista pitää kiinni sitoumuksistaan. EU on useaan otteeseen ilmaissut huolensa näistä tapahtumista, viimeksi maanantaina 21. marraskuuta paikallisen troikan välityksellä.
<P>
Loppujen lopuksi näiden sitoumusten toteuttaminen on ehdoton edellytys EU:n budjettitukiohjelmien asteittaiselle uudelleen käynnistämiselle. Me aiomme jatkaa tiivistä yhteistyötä jäsenvaltioiden ja Euroopan parlamentin kanssa, kuten tämä keskustelu osoittaa. Tämän keskustelun oikeasta ajoituksesta päättää luonnollisesti parlamentti itse.
<SPEAKER ID="235" NAME="Puhemies">
(CS) Keskustelu on päättynyt.
<P>
Äänestys toimitetaan keskustelujen jälkeen.
