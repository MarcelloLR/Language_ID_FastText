<CHAPTER ID="015">
Minuutin puheenvuorot poliittisesti tärkeistä asioista
<SPEAKER ID="041" NAME="Puhemies">
(DE) Esityslistalla on seuraavana työjärjestyksen 144 artiklan mukaisesti minuutin puheenvuorot poliittisesti tärkeistä asioista.
<SPEAKER ID="042" NAME="Timothy Kirkhope" AFFILIATION="PPE-DE">
(EN) Arvoisa puhemies, arvostamme ystävällisiä sanojanne Nicholas Bethelistä. Hänen kaksi viikkoa siten tapahtunut kuolemansa on johtanut moniin kunnianosoituksiin poliittisen kirjon eri puolilta. Kun puhumme ihmisoikeuksista, joiden noudattamista meidän on aina edistettävä, meidän olisi muistettava hänen vahvat ponnistelunsa asian hyväksi. Muistamme vuonna 2003 pidetyn Schuman-mitalin jakotilaisuuden, jossa hän piti heikosta terveydestään huolimatta liikuttavan ja kauniin puheen ryhmämme jäsenille. Monille ihmisille hänen toimintansa Nelson Mandelan ja Andrei Saharovin hyväksi on unohtumatonta.
<P>
Andrei Saharovin leski Jelena Bonner kirjoitti muutama päivä sitten Nicholas Bethelin perheelle kirjeen, jossa hän tunnusti, että ilman tämän apua Saharovin ja monien muiden neuvostoliittolaisten toisinajattelijoiden asiaa - ja sortohallinnon luonnetta - ei olisi havaittu riittävästi maan ulkopuolella.
<P>
Olen ylpeä voidessani osoittaa kunnioitusta rohkealle miehelle Yhdistyneen kuningaskunnan konservatiiviedustajien puolesta. Ne meistä, jotka osallistuivat hänen hautajaisiinsa Lontoossa torstaina, näkivät ja kuulivat itse sen valtavan ylpeyden ja kiintymyksen, joita monet ystävät ja kollegat politiikan maailmasta ja sen ulkopuolelta osoittivat hänelle. Nyt ajatuksemme ja rukouksemme ovat häneen perheensä luona.
<P>
Oli etuoikeus minulle ja monille tämän parlamentin jäsenille tehdä työtä hänen kanssaan, sillä hän oli erittäin merkittävä ja humaani mies.
<P>
(Suosionosoituksia)
<SPEAKER ID="043" NAME="Marianne Mikko" AFFILIATION="PSE">
(ET) Hyvät naiset ja herrat, Venäjä on alkanut näyttää monin tavoin, missä Euroopan unionin rajojen sen mukaan pitäisi sijaita.
<P>
Elokuusta lähtien loputtomat autojonot ovat seisseet Narvan rajanylityspaikalla kotimaassani Virossa. Pahimpina päivinä rajan ylittämiseen menee yli 100 tuntia, ja kuorma-autoja on jonossa yli 400. Tilanne Venäjän ja Latvian rajalla on vielä pahempi.
<P>
Kreml on suostunut käynnistämään keskustelut asiasta Moskovassa 16. marraskuuta, mutta siihen on vielä kaksi kuukautta.
<P>
Haluan kannustaa Euroopan komissiota ja Eurooppa-neuvostoa käsittelemään kysymystä jo paljon aikaisemmin, seuraavassa huippukokouksessa kuukauden kuluttua 26. lokakuuta Portugalissa.
<P>
Olen huomannut, että ryhmillä on täällä erinomainen tilaisuus parantaa suhteita kiinnittämällä huomio käytännön kysymyksiin, kuten ongelmattomaan rajojen ylittämiseen.
<P>
Tavaroiden vapaa liikkuvuus on yksi EU:n perusvapauksista. Venäjällä, joka pyrkii WTO:n jäseneksi, ei ole varaa käyttäytyä tällä tavoin. Loppujen lopuksi se haluaa myös Euroopan unionin tuen.
<SPEAKER ID="044" NAME="Marco Pannella" AFFILIATION="ALDE">
(IT) Arvoisa puhemies, hyvät naiset ja herrat, 30. lokakuuta 1985 Altiero Spinelli pelkäsi, että kansakuntien Eurooppa, eikä Euroopan kansakunta, vesittäisi pian vuoden 1984 Euroopan parlamentin uudistuksen, ja uskoi tälle parlamentille eurooppalaisen vallankumouksen jatkamisen. Haluaisin vain siteerata sitä, mitä hän sanoi 31. joulukuuta: ”Euroopan parlamentti voi arvostella komissiota, voi saada sen eroamaan, voi hylätä talousarvion, voi äänestää talousarviosta toisin kuin neuvosto ehdottaa, mutta Euroopan parlamentin on erityisesti annettava mielipiteensä neuvostolle. Ilman näitä mielipiteitä neuvosto ei voi tehdä päätöksiä!” Spinelli, joka järjesti asiasta kymmeniä kokouksia eri Euroopan maissa, päätteli, että ”Euroopan parlamentilla olisi oltava rohkeutta lakkoilla mielipiteidensä tueksi”.
<P>
Arvoisa puhemies, toteutimme pikemminkin sotilaallisen kuin parlamentaarisen operaation saavuttaaksemme uuden rakenteen, EU:n uuden organisaation. Minusta näyttää, että kyselyt kertovat meille selvästi, mitä EU:n kansalaiset ajattelevat siitä ja byrokraattisesta kansakuntien Euroopasta eikä Euroopan kansakunnasta.
<SPEAKER ID="045" NAME="Puhemies">
(DE) Tunnemme vallankumouksellisen intonne, Marco Pannella. Mutta meidän on pidettävä kiinni myös omista säännöistämme, joissa määrätään yksi minuutti. Olette puhunut lähes kaksi minuuttia.
<SPEAKER ID="046" NAME="Jan Tadeusz Masiel" AFFILIATION="UEN">
(PL) Arvoisa puhemies, yksi puolalainen korkea-asteen koulutuksen katolinen instituutti hakee parhaillaan avustusta Euroopan unionilta. Maamme historiassa katolinen usko on ollut merkittävässä asemassa vapauden puolesta käydyssä taistelussa kommunistisella kaudella ja on yleisesti edistänyt demokratian kehittymistä. Sitä voitaisiin jopa verrata asemaan, joka sosialismilla oli Francon Espanjassa. Puolan katolilaiset eivät ole koskaan tehneet mitään vahingoittaakseen juutalaisia. Olen kuitenkin kuullut, että juutalaiset yrittävät estää avustuksen myöntämisen ja ovat lähestyneet asiassa Euroopan komission puheenjohtajaa. Se on puuttumista Puolan asioihin ja puolalaisille arkoihin asioihin, jotka koskevat Eurooppaa, Puolan kansaa ja uskontoa. Euroopan unionin olisi luotettava asiasta vastaaviin puolalaisiin, eikä taivuttava lobbaajien painostuksessa.
<SPEAKER ID="047" NAME="Milan Horáček" AFFILIATION="Verts/ALE">
(DE) Arvoisa puhemies, Angela Merkel otti eilen kanslerinvirastossa vastaan Dalai Laman. Kiinan hallitus on pyytänyt Angela Merkeliltä osana Dalai Laman kansainvälistä eristämistä koskevaa strategiaa, ettei hän tapaisi tätä. Jo aikaisemmin Kiina on monta kertaa pyytänyt Saksan liittohallitusta kieltämään Dalai Laman maahan saapumisen. Tämä hävytön sekaantuminen on sitäkin merkittävämpää, kun ajatellaan, että Kiina isännöi ensi vuonna hyväntahtoisesti olympialaisia. Tämä julkea painostus ei koske vain Tiibetin kansaa vaan kaikkia ihmisoikeuksia. Siksi tuen kiinalaisia ehdokkaita tämänvuotisen Saharov-palkinnon vastaanottajiksi. Pohdin vakavasti, mitä ensi vuonna vielä voidaan odottaa ja mitä on tapahduttava, jotta Eurooppa ei myy arvojärjestelmäänsä liian kevyesti taloudellisten etujen nimissä. Angela Merkelin eilinen teko on sitäkin rohkeampi!
<P>
(Suosionosoituksia)
<SPEAKER ID="048" NAME="Pedro Guerreiro" AFFILIATION="GUE/NGL">
(PT) - Haluaisin käyttää tämän tilaisuuden ilmaistakseni solidaarisuuteni niiden yhdistysten sotilaille ja johtajille, jotka edustavat armeijan jäseniä, joihin sovelletaan kurinpitomenettelyjä heidän toiminnastaan kyseisissä yhdistyksissä Portugalin armeijan jäsenten perusteltujen oikeuksien käyttämisestä ja ylläpitämisestä. Asia koskee erityisesti monia sosiaalisia ja ammatillisia asioita, joita kyseiset yhdistykset pyrkivät edistämään osana tarpeellista sotilaselämän arvon parantamista.
<P>
Haluaisin lopettaa muistuttamalla teitä Euroopan neuvoston parlamentaarisen yleiskokouksen 11. huhtikuuta 2006 antamasta suosituksesta armeijoiden jäsenten ihmisoikeuksista. Suosituksessa todetaan, että armeijoiden jäsenet ovat kansalaisia univormussa ja heidän on nautittava samoja perusvapauksia, mukaan luettuna ne, jotka annetaan Euroopan ihmisoikeussopimuksessa ja Euroopan sosiaalisessa peruskirjassa, sekä samaa oikeuksien ja arvon suojelua kuin kaikki muut kansalaiset.
<SPEAKER ID="049" NAME="Bernard Wojciechowski" AFFILIATION="IND/DEM">
(EN) Euroopan parlamentin puhemies osallistui elokuussa Saksan Landsmannschaft-järjestön kokoukseen. Hänen päätöksensä tukea kyseistä järjestöä on esimerkki siitä, miten puhemies ei osaa toimia puolueettomasti, kun kyseessä on hänen kotimaansa tahto kirjoittaa historiaa uudelleen.
<P>
Tällaisten järjestöjen ja niiden harhaanjohdettujen jäsenten takia Saksan kansalaiset saattavat uskoa valeen, että Puola teki jotain pahaa ottaessaan suurvalloilta vastaan Puolan historialliset Oder- ja Neissejokien varrella sijaitsevat läntiset alueet. Eräs puolalainen poliitikko on kirjoittanut, että Potsdamin sopimuksen anglosaksiset osapuolet esittivät muotoilun, että Puolan läntiset alueet on annettu korvaukseksi menetetyistä itäisistä alueista. Puolan kansa hylkäsi tämän muotoilun eikä pidä kyseisiä alueita Venäjän korvauksena isänmaansa itäisestä puoliskosta. Kansa katsoo, että läntiset alueet ovat korvaus saksalaisten suorittamista sotarikoksista ja että korvauksella ei ole mitään tekemistä Lvivin ja Vilnan kanssa.
<P>
Parlamentin puhemiehen odotetaan osoittavan riippumattomuutta ja edustavan yhteistä etua, sillä parlamentti edustaa 27:ää kansakuntaa. Jos Arvoisa puhemiehellä on ongelmia sen kanssa, hän pysyköön vaiti. Euroopassa ei tarvita yhtään enempää tunteellisia, moraalisaarnaajia, jotka puhuvat rauhasta ja yhteistyöstä.
<SPEAKER ID="050" NAME="Puhemies">
(DE) Arvoisa parlamentin jäsen, koska puhuttelitte minua henkilökohtaisesti, tahtoisin sanoa teille, että Euroopan unionin periaatteet perustuvat siihen, että keskustelemme keskenämme ja käymme vuoropuhelua. Käsittelin puheessani sovintoa, eikä kukaan puolalainen ole voinut arvostella puhettani, koska se oli sovintopuhe ja myös teidän kantanne oli siinä edustettuna. Minun on sanottava teille, etten ymmärrä sitä, että arvostelette sitä seikkaa, että ihmisille puhutaan ja heitä pyritään vakuuttamaan. Pyydän teitä olemaan reilu ja osallistumaan sovinnon edistämiseen Euroopassa!
<P>
(Suosionosoituksia)
<SPEAKER ID="051" NAME="Martin Schulz" AFFILIATION="PSE">
(DE) Arvoisa puhemies, käsittelen nimenomaan työjärjestystä. Pahoittelen, että vastasitte itse. Voin ymmärtää sen, mutta en pidä hyväksyttävänä sitä, että parlamentin puhemiehen on puolustauduttava itse noin sopimatonta hyökkäystä vastaan. Siksi totean - toivottavasti kaikkien järkevien parlamentin jäsenten nimissä: olette edustanut tässä puheessa ja muissakin puheissanne Euroopan parlamentin arvoa ensiluokkaisella tavalla ja puolustanut Euroopan unionin perusarvoja kunnioitettavasti joka suhteessa. Kiitän teitä siitä sekä Puolassa pitämästänne puheesta.
<P>
(Suosionosoituksia)
<SPEAKER ID="052" NAME="Puhemies">
(DE) Sydämelliset kiitokset, Martin Schulz. On liikuttavaa kuulla tuo suuren ryhmän puheenjohtajalta. Sydämelliset kiitokset!
<SPEAKER ID="053" NAME="Petre Popeangă" AFFILIATION="ITS">
(RO) Arvoisa puhemies, kuten tiedätte, 25. marraskuuta 2007 Romaniassa järjestetään Euroopan parlamentin vaalit, ensimmäiset laatuaan maamme historiassa.
<P>
Poliittisesti, yhteiskunnallisesti ja, kuten sanoin, historiallisesti näin merkittävän tapahtuman olisi saatava liikkeelle koko kansa, niin että se voitaisiin järjestää parhaissa mahdollisissa olosuhteissa. Valitettavasti näin ei käy, koska Romanian poliittista elämää hallitsevat loputtomat riidat. Tilanne ei mielestäni suosi vakaata ilmapiiriä, jota vaalien normaali läpivieminen vaatii.
<P>
Sen lisäksi, jos tänään, kaksi kuukautta ennen vaaleja jätetty epäluottamuslause hyväksytään, ja on hyvinkin mahdollista, että se hyväksytään ottaen huomioon, että aloitteen teki suurin oppositiopuolue, poliittinen tilanne voi pahentua entisestään. Suurin vaikutus olisi se, että väestön kiinnostus Euroopan parlamentin vaaleihin vähenisi.
<P>
Tässä tilanteessa pidän sopivana ja ehkä jopa välttämättömänä sitä, että Euroopan parlamentin poliittiset voimat liittyvät romanialaisiin, jotta olosuhteet voidaan normalisoida vaalien järjestämistä varten.
<SPEAKER ID="054" NAME="Joseph Daul" AFFILIATION="PPE-DE">
(FR) Arvoisa puhemies, haluaisin vain lisätä, että olen juuri palannut neljän päivän vierailulta Puolaan.
<P>
Katselin ympärilleni ja puhuin puolalaisten kanssa ja olen tyytyväinen voidessani kertoa, etten tavannut ketään, joka olisi puhunut samaan sävyyn kuin kollegamme täällä. Mielestäni puolalaiset olivat täysin eurooppalaisia. Laskin myös seppeleen Auschwitz-Birkenaussa. Uskon, että siellä on käynyt ihmisiä kaikista Euroopan maista, ja uskon, että kaikki meistä - varsinkin te, arvoisa puhemies - ovat päättäväisiä sen suhteen, että sellaista ei tapahdu enää koskaan!
<P>
Olen tyytyväinen voidessani sanoa, että se, mitä juuri kuulimme, ei ole Puolan eikä tavallisen puolalaisen ääni. Ääni kuului vaarallisille ihmisille, joiden vaarallinen ajattelu voi viedä meidät takaisin keskitysleirien aikaan.
<P>
En aio kaunistella sanojani täällä. Ei koskaan enää! Ennen kaikkea emme toivottavasti kuule enää tällaisia vihanilmauksia Euroopan parlamentissa.
<P>
(Suosionosoituksia)
<SPEAKER ID="055" NAME="Vladimír Maňka" AFFILIATION="PSE">
(SK) Myöhemmin saatetaan keskustella siitä, mitä haluan sanoa. Vuonna 2002 entinen Unkarin pääministeri Viktor Orbán esiintyi Euroopan parlamentin ulkoasiainvaliokunnalle. Hän totesi, että presidentti Benešin asetukset eivät olleet yhdenmukaisia EU:n lainsäädännön kanssa.
<P>
Euroopan komissio teki myöhemmin analyysin asiasta. Päätelmänä oli, että Euroopan komissio katsoi presidentti Benešin asetuksia koskevan kysymyksen olevan loppuun käsitelty. Koska asetuksia pyritään jatkuvasti ottamaan käsiteltäväksi, Slovakian tasavallan kansallisneuvosto antoi viime viikolla päätöslauselman sodan jälkeisten asiakirjojen koskemattomuudesta. Koalition ja opposition puolueet tukivat päätöslauselmaa, jossa tuomitaan kollektiivisen syyllisyyden periaate.
<P>
Historiaa ei voida peruuttaa tai muuttaa. Tilannetta, joka tapahtui poikkeuksellisissa olosuhteissa, on tarkasteltava sitä aikaa vasten, jolloin se tapahtui. Sodan jälkeisen järjestyksen haastaminen ja tarkistaminen ei ole sitä, mitä suurin osa edistyksellisesti ja myönteisesti ajattelevista eurooppalaisista odottaa meiltä. Yhteisenä tavoitteenamme ovat rauha, yhteistyö ja niiden ongelmien ratkaiseminen, joita täällä ja nyt elävät ihmiset kohtaavat.
<SPEAKER ID="056" NAME="Markus Ferber" AFFILIATION="PPE-DE">
(DE) Arvoisa puhemies, arvoisat parlamentin jäsenet, tahtoisin kiinnittää huomionne päätöslauselmaan, jonka Slovakian parlamentti hyväksyi viime torstaina. Kyseinen päätöslauselma ei ole eurooppalaisen hengen mukainen, se ei kuvasta sovintoa ja yhteisymmärrystä, vaan siinä todetaan, että asetuksia, jotka ovat tulleet voimaan toisen maailmansodan jälkeen, eli Beneš-asetuksia on sovellettava laajasti vielä nykyäänkin. Asetusten perusteluissa unkarilainen ja saksalainen vähemmistö rinnastetaan pettureihin ja vihollisiin. Haluan muistuttaa siitä, että Euroopan parlamentin - ja olen jo kirjoittanut puhemiehelle - on ilmaistava selvästi, ettei tämä ole henki, joka antaa parlamentille leimansa Euroopassa, vaan se että toimimme yhdessä EU:n hyväksi ja rakennamme yhteistä tulevaisuutta.
<P>
(Suosionosoituksia)
<SPEAKER ID="057" NAME="Martin Schulz" AFFILIATION="PSE">
(DE) Arvoisa puhemies, en puhu mielelläni tästä aiheesta, mutta minulla on pyyntö kaikille osanottajille, olipa kyseessä Markus Ferber tai Vladimir Maňka, joka kuuluu ryhmääni. Se, mitä viime viikkoina on tapahtunut eräissä Euroopan unionin jäsenvaltioissa ja niiden parlamenteissa, on huolestuttavaa.
<P>
Kaikki meistä tietävät, että vaikka Slovakian parlamentti on hyväksynyt tällaisen päätöslauselman, ei Beneš-määräyksillä ole enää oikeudellista vaikutusta. Kaikki unioniin liittyneet jäsenvaltiot ovat liittyessään sitoutuneet perusarvoihin, jotka tekevät turhiksi kaiken keskustelun Markus Ferberin esiin nostamasta kysymyksestä. Siksi meille jää vain kysymys: mitä Euroopan parlamentti tekee tilanteen rauhoittamiseksi?
<P>
Näkemykseni on, että emme harjoita sananselitystä - en ole muuten löytänyt teidän käyttämiänne muotoiluja tekstistä - vaan teemme jotain muuta: Euroopan parlamentin tehtävä voisi koostua siitä, että sen sijaan että lisäämme jännitystä riitaisalla keskustelulla, otamme toisenlaisen askelen ja käytämme tässäkin tapauksessa ratkaisutapoja, joita sovellamme itse jokapäiväisessä työskentelyssämme. Parlamentin tehtävänä ei siis ole manata vuoden 1945 henkiä kuusikymmentä vuotta sodan päättymisen jälkeen vaan edistää vuoden 2007 yhteistyötä.
<P>
Se voidaan toteuttaa esimerkiksi vuoropuhelulla, jota ei tarvitse käydä täällä täysistunnossa. Vetoan siksi kaikkiin ryhmäni ja muiden ryhmien jäseniin, että yritämme rauhoittaa tilanteen sen sijaan, että lietsomme sitä lehdistöä kiinnostavilla puheenvuoroilla - siitähän tässä on kysymys.
<SPEAKER ID="058" NAME="Puhemies">
(DE) Tämä ei ole keskustelu! Markus Ferber, tässä yhteydessä tarkoituksena ei ole vastata toisten puheenvuoroihin.
<P>
(Välihuomautuksia)
<SPEAKER ID="059" NAME="Markus Ferber" AFFILIATION="PPE-DE">
(DE) Arvoisa puhemies, pyydän kiinnittämään huomiota siihen, mitä tämä esityslistan kohta tarkoittaa. Jos Martin Schulz katsoo, että hänen on kommentoitava joka toista tai kolmatta puheenvuoroa, se on hänen ongelmansa. Jos hänen tavoitteenaan on käydä todellista vuoropuhelua, olen iloinen, jos hän tukee ryhmämme pyyntöä käydä asiasta keskustelua heti tilaisuuden tullen.
<P>
(Keskustelua mikrofonin ollessa suljettuna)
<SPEAKER ID="060" NAME="Puhemies">
(DE) Toivon, että asia ratkaistaan ystävällismielisellä tavalla.
<SPEAKER ID="061" NAME="Alojz Peterle" AFFILIATION="PPE-DE">
(SL) Paljon kiitoksia, Arvoisa puhemies.
<P>
Viime viikolla Slovenian maakuntia vaurioitti pahoin luonnonkatastrofi - pahin tulva miesmuistiin. Kuusi henkilöä menetti henkensä, ja alustavissa arvioissa aineelliset vahingot arvioidaan vähintään 200 miljoonaksi euroksi.
<P>
Ihmiset ovat aloittaneet jälleenrakennuksen tuhoalueilla. Hallitus ja monet vapaaehtoiset auttavat heitä, mutta tuhojen laajuus on niin suuri, että turvaudumme myös Euroopan unionin solidaarisuuteen.
<P>
Olen tyytyväinen siihen, että Euroopan unioni on jo ilmoittanut, että se antaa asianmukaista apua.
<P>
Paljon kiitoksia huomiostanne.
<SPEAKER ID="062" NAME="István Szent-Iványi" AFFILIATION="ALDE">
(HU) Arvoisa puhemies, viime viikolla Slovakian tasavallan kansallisneuvosto antoi päätöslauselman, jossa vahvistettiin Benešin asetusten koskemattomuus. Asetukset perustuvat kollektiivisen syyllisyyden periaatteeseen, ja niissä etnisiltä unkarilaisilta ja saksalaisilta riistetään omaisuus, mahdollisuus käyttää kansalaisoikeuksia ja usein jopa henkilökohtainen vapaus.
<P>
Se oli häpeällistä jo aikanaan, mutta erityisen häpeällistä on se, että 2000-luvulla, 60 vuotta sen jälkeen, kun asetukset annettiin, Euroopan unionin jäsenvaltio teki ehdotuksen ja hyväksyi sen. Tietenkään ei ole yllätys, että tämä tapahtuu Slovakiassa, joka on parhaillaan hyväksymässä lakia, jossa puolifasistisen Slovakian valtion johtaja Hlinka nimetään Slovakian kansakunnan isäksi. Se tapahtuu Slovakiassa, missä Ján Slota kaiken lisäksi sanoo, että ongelmana on se, että he eivät ole onnistuneet karkottamaan maasta unkarilaisia ja että se on kaikkien heidän ongelmiensa syy.
<P>
Mielestäni jokaisella demokraatilla on velvollisuus - ja sanon tämän kaikella kunnioituksella myös Schulzille - tuomita kaikki tällaiset yritykset herättää henkiin 60 vuoden takaiset kauheat ja häpeälliset tapahtumat. Kiitos.
<SPEAKER ID="063" NAME="Irena Belohorská" AFFILIATION="NI">
(SK) Tämän vuoden elokuussa Unkarin tasavallassa perustettiin äärioikeistolainen ryhmä, joka tunnetaan ”Unkarin kaartina” (Magyar Gárda). Kaartin tavoitteena on suojella Unkaria naapurimaista tulevilta hyökkäyksiltä, mutta sen edustajat toteavat, etteivät he koskaan hylkää vaatimustaan, että kaikkien unkarilaisten olisi asuttava yhdessä valtiossa.
<P>
Unkarin viranomaiset eivät ole kyseenalaistaneet tämän kansallismielisen ryhmän toimintaa ja ovat antaneet sen rekisteröityä ja ovat siten laillistaneet sen toiminnan. Ryhmän ensimmäiseen julkiseen tilaisuuteen osallistui Fidesz-puoluetta edustava Unkarin parlamentin jäsen. Kyseisen ryhmän perustaminen aiheuttaa huolta ja pelkoa naapurimaissa, ennen kaikkea Slovakiassa, Romaniassa ja Serbiassa. Koska Unkarin poliittisissa piireissä esiintyy yhä enemmän radikaaleja näkemyksiä, Slovakian parlamentti on antanut julistuksen Keski-Euroopan sodan jälkeistä järjestystä koskevien sodan jälkeisten asiakirjojen koskemattomuudesta.
<SPEAKER ID="064" NAME="Csaba Sándor Tabajdi" AFFILIATION="PSE">
(HU) Arvoisa puhemies, tämä keskustelu osoittaa jälleen, että meidän uusien jäsenvaltioiden olisi noudatettava vanhojen jäsenvaltioiden esimerkkiä siitä, miten Saksan ja Ranskan kansat ovat päässeet sovintoon, miten italialaiset ja itävaltalaiset pääsivät sopimukseen Etelä-Tirolista, miten alankomaalaiset ja saksalaiset, saksalaiset ja tanskalaiset, saksalaiset ja belgialaiset ovat ratkaisseet vuosisatoja vanhat konfliktit.
<P>
Viestini kaikille parlamentin jäsenille on, että kansallismielisyyteen ei pidä vastata lisäämällä kansallismielisyyttä vaan tuomitsemalla kansallismielisyys ja ennen kaikkea tuomitsemalla ja torjumalla oma kansallismielisyytemme.
<P>
Euroopan unionin 50-vuotinen historia on ollut sen kansojen ja etnisten ryhmien välisen sovinnon, sen kansojen sovituksen ja itsetutkistelun historiaa toisen maailmansodan jälkeen. Willy Brandtin historiallinen ele polvistua Varsovassa on saattanut olla osasyynä siihen, että Saksan kansa on voinut pitää päänsä pystyssä ja tulla jälleen suureksi ja kunnioitetuksi kansaksi Euroopassa. Anteeksipyytäminen toisilta kansoilta tai etnisiltä vähemmistöiltä, menneisyyden virheiden ja rikosten tunnustaminen ei voi koskaan vähentää kansan tai kansakunnan suuruutta, päinvastoin vain tekemällä niin kansa tai kansakunta voi tulla suureksi.
<P>
Tiedämme varsin hyvin, että kollektiivinen syyllisyys on johtanut maailmanpaloon ja kansojen tuhoamiseen ja kaatamiseen. Viestini on se, ettei slovakkienemmistöllä, Slovakian unkarilaisvähemmistöllä tai Unkarin ja Slovakian suhteissa ole vaihtoehtoa historialliselle unkarilais-slovakialaiselle sovinnolle. Kiitos huomiostanne.
<SPEAKER ID="065" NAME="Roberta Alma Anastase" AFFILIATION="PPE-DE">
(RO) Arvoisa puhemies, jätin 14. syyskuuta Euroopan parlamentin puhemiehen kabinettiin päätöslauselmaesityksen romanialaisten yhteisöjen kielioikeuksien noudattamisesta Euroopassa ja romanian kielen säilyttämisestä monikielisyyden ja kulttuurisen monimuotoisuuden edistämisen yhteydessä.
<P>
Elokuun lopussa ennen kuulumaton todiste oli keskustelu Ilaşcun ryhmän kanssa, mikä tapahtui ihmisoikeuksien alivaliokunnassa. Keskustelussa puhuttiin romaniankielisten koulujen sulkemisesta ja siitä, että romanian kielellä kirjoitettuja kirjoja poltettiin Moldovan Transnistrian alueella. Olen myös saanut parlamentin toimistooni Serbiassa sijaitsevan Valea Timoculuin romanialaisyhteisöltä lukuisia valituksia, jotka koskevat kieltoa opiskella ja rukoilla romanian kielellä. Samoja asioita voidaan sanoa Bulgarian ja Ukrainan romanialaisyhteisöistä.
<P>
Ottaen huomioon kulttuurienvälisen vuoropuhelun teemavuoden 2008 alkamisen ja Euroopan unionin kulttuuriseen monimuotoisuuteen kiinnittämän huomion sekä monikielisyydestä vastaavan komission jäsenen viran perustamisen katson, että emme voi jättää huomiotta romanialaisyhteisöjen kielioikeuksien jatkuvaa heikkenemistä. Meidän on edistettävä niiden suojelua Euroopan unionin ulkopolitiikassa ja sisäpolitiikassa ratkaisujen löytämiseksi nykytilanteeseen.
<SPEAKER ID="066" NAME="Alexandru-Ioan Morţun" AFFILIATION="ALDE">
(RO) Arvoisa puhemies, Euroopan lehdistö on kertonut väärinkäytöksistä, joihin ovat syyllistyneet Euroopan unionin jäsenvaltioiden työnantajat ja jotka ovat kohdistuneet uusista jäsenvaltioista tuleviin kausityöntekijöihin tai vakituisiin työntekijöihin. Väärinkäytökset ovat olleet vakavia työlainsäädännön rikkomisia. Tällaiset valitettavat tapaukset ovat mahdollisia, koska tulokkaat eivät tunne oikeuksiaan työmarkkinoilla, asiaankuuluvaa lainsäädäntöä eivätkä varsinkaan heidän suojelustaan vastaavia elimiä.
<P>
Siksi pyydän painokkaasti Euroopan unionia perustamaan kaikkiin jäsenvaltioihin toimistoja, joista annetaan työlainsäädäntöä koskevia ilmaisia neuvoja muista jäsenvaltioista tuleville työntekijöille. Katson myös, että tällaisten tilanteiden sääntelyä varten komission on otettava huomioon toimet, joilla kannustetaan ja helpotetaan työvoiman siirtymistä jäsenvaltiosta toiseen.
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, meille puolalaisille Gdanskin telakka ei ole vain Solidaarisuuden syntypaikka, vaan se on niiden muutosten symboli, joita on tapahtunut kansallisella ja kansainvälisellä tasolla. Se on myös vapauden ja kumppanuuden symboli.
<P>
Tällä hetkellä telakan johdon ja Euroopan komission välillä on riita, sillä komissio vaatii telakan kapasiteetin huomattavaa supistamista ja kahden vetotelakan sulkemista tai valtiotuen palauttamista. Haluaisin kertoa täällä, että Gdanskin telakka sai vähiten tukea ja oli siitä huolimatta ainoa telakka, joka oli voitollinen tämän vuoden kuuden ensimmäisen kuukauden aikana.
<P>
Jos telakka antaisi periksi ja hyväksyisi nämä ehdot niin se tietäisi käytännössä loppua tälle symboliselle telakalle, joka on tehnyt kovin paljon tuen ansaitsemiseksi. Telakan hallintoneuvosto on päättänyt lisätä alkupääomaa 300 miljoonaa Puolan zlotya, joka osoitetaan lisäinvestointeihin. Telakan pelastaminen on vielä mahdollista. Uskon, että tämän työpaikan pelastaminen olisi kunnioitettava teko puolalaisten lisäksi myös Euroopan unionille. Tänään työntekijät ja minä pyydän jäseniä allekirjoittamaan julistuksen nro 81, joka koskee Gdanskin telakan tulevaisuutta.
<P>
Arvoisa puhemies, voisinko sanoa vielä muutaman sanan yhdestä muodollisesta asiasta, nyt kun minulla on puheenvuoro? Haluaisin kysyä, kuka antoi Martin Schulzille tarkastajan tehtävän? Hän tekee työnsä ilman kohteliaisuutta, ilman tapoja, hän puuttuu keskusteluihin ja puhuu ilman puheenvuoroa. Haluaisin vielä lisätä, että hänellä ei varmasti ole enemmistöä takanaan.
<SPEAKER ID="068" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, palasimme viime viikolla Palestiinasta, missä meillä kehitysyhteistyövaliokunnan jäsenillä oli sen verran onnea, että näimme nykytilanteen sekä Länsirannalla että Gazan kaistalla.
<P>
Gazan kaista on jo kriisissä. Ennen se oli avovankila, mutta nyt se on katastrofin näyttämö, koska Israelin viranomaiset ovat päättäneet kieltää tuonnin. Esimerkiksi sairaaloilla on lääkkeitä, mutta ei varaosia laitteisiinsa.
<P>
Tiet ovat täynnä roskaa, ja vesisäiliöt saattavat tulvia viemärivettä. Lyhyesti sanottuna humanitaarinen tilanne on epätoivoinen. Gazan asukkaat elävät toimeentulominimissä. Ero Palestiinan kahden alueen välillä on käymässä ilmeiseksi.
<P>
Parlamenttina meidän on siksi toimittava Gazan vapauttamiseksi eristyksestä ja sellaisen kestävän ratkaisun löytämiseksi, joka perustuu koko kansan tarpeisiin eikä toisen puolen asukkaiden tarpeisiin.
<SPEAKER ID="069" NAME="Thomas Mann" AFFILIATION="PPE-DE">
(DE) Arvoisa puhemies, kuten kollegani ja ystäväni Milan Horáček, haluaisin käsitellä eilistä tapahtumaa. Liittokansleri Angela Merkel on ensimmäisenä Saksan liittokanslerina ottanut vastaan Dalai Laman Berliinissä. Hän on pysynyt järkähtämättömänä ja uhmannut kaikkia kiinalaisten verbaalisia hyökkäyksiä ja henkilökohtaista mustamaalausta. Hän on ilmaissut jälleen valmiutensa tukea Tiibetin kansaa tämän ponnisteluissa kulttuurisen ja uskonnollisen identiteetin hyväksi ja aidon autonomian saavuttamiseksi. Euroopan parlamentti, joka puhuu maailmanlaajuisesti ihmisoikeuksien puolesta, kannattaa myös väkivallattomuutta, jota Dalai Lama johdonmukaisesti noudattaa. Toivottavasti eilinen esimerkki valtaa alaa koko Euroopan unionissa. Sen on vahvistettava jäsenvaltioiden hallituksia niin, etteivät ne koskaan mene polvilleen Kiinan edessä, eivät edes taloudellisen ja poliittisen painostuksen takia.
<P>
(Suosionosoituksia)
<SPEAKER ID="070" NAME="Ioan Mircea Paşcu" AFFILIATION="PSE">
(EN) Arvoisa puhemies, asiani on yksinkertainen: kun energia-asioista tulee keskeinen kysymys kansainvälisessä politiikassa ja kun olemassa olevat kansalliset energiayhtiöt vastustavat yhä enemmän yhtenäisiä EU:n energiamarkkinoita, Euroopan unionin ponnistelut jäsenvaltioidensa ulkopolitiikan integroimiseksi yhtenäiseksi ulko- ja turvallisuuspolitiikaksi heikkenevät, koska jäsenvaltiot pyrkivät yhä tekemään tuontipuolella suosituimmuussopimuksia tärkeimpien toimittajien kanssa ja vientipuolella ne pyrkivät saamaan mahdollisimman suurta voittoa yksipuolisella politiikallaan. Vaikutukset ovat jo näkyvissä: unionin tason kovista puheista huolimatta totuus on se, että nykyisen energiariippuvuuden vähentämisen sijasta EU:sta on tulossa yhä riippuvaisempi Venäjästä tai Venäjän hallitsemista energian toimittajista. Merkittävä suhde Venäjän kanssa ei ole sinänsä paha asia, mutta mitä merkittävämpi siitä tulee, sitä epätasapainoisempi siitä on tapana tulla. Sellaisen maan kansalaisena, jolla on asiasta riittävästi kokemusta, tiedän kuinka vaikeaa on pitää politiikka erossa siitä, että pyritään hyödyntämään tällaista taloudellista riippuvuutta.
<SPEAKER ID="071" NAME="Ljudmila Novak" AFFILIATION="PPE-DE">
(SL) Arvoisa puhemies, olen kiinnittänyt huomiota monessa yhteydessä Italian ja Itävallan slovenialaisvähemmistöihin, mutta tällä kertaa olen tyytyväinen Italian hallituksen viime vuonna toteuttamiin toimiin, joilla pyritään panemaan täytäntöön laki slovenialaisvähemmistön suojelemiseksi. Tarkoitan 32 kunnan luettelon laatimista Friuli-Venezia Giulian alueella ja tukea slovenialaisen koulun rakentamiseksi San Pietro al Natisoneen ja Slavia Venetaan. Kyseiset toimet helpottavat slovenialaisvähemmistön elämää Italiassa ja tyydyttävät ainakin joitakin heidän oikeuksistaan ja tarpeistaan.
<P>
Vetoan kuitenkin myös Itävallan hallitukseen ja itävaltalaisiin Euroopan parlamentin jäseniin, jotta he tekevät kaikkensa sen varmistamiseksi, että myös Itävalta ryhtyy panemaan mahdollisimman varhain täytäntöön Itävallan valtiosopimuksen 7 artiklaa. Viittaan erityisesti 3 kohtaan, jossa periaatteessa taataan slovenialaisvähemmistölle oikeus kaksikielisiin kyltteihin. Se edistää yhteiseloa ja entistä parempia suhteita kyseisten maiden välillä ja myös Euroopan unionissa.
<SPEAKER ID="072" NAME="Proinsias De Rossa" AFFILIATION="PSE">
(EN) Arvoisa puhemies, nousen esittämään vastalauseen ja ehdotuksen. Haluan protestoida Puolan hallituksen toimia, joilla estetään neuvoston päätös antaa EU:n julistus kuolemanrangaistuksen poistamisesta 10. lokakuuta 2007. Uskon, että se lähettää erittäin huonon viestin monille maailman maille, jotka pitävät sitkeästi kiinni kuolemanrangaistuksesta ja joista osassa teloitetaan lapsia ja mielisairaita henkilöitä. Valtiot teloittavat noin 5 000 henkilöä joka vuosi, ja 28 000 henkilöä odottaa kuolemantuomion täytäntöönpanoa, joten on sopimatonta, että Euroopan unionin jäsenvaltio esittää mielipiteen, jolla pyritään heikentämään perusteita kuolemanrangaistuksen poistamiseksi.
<P>
Ehdotan, että teette aloitteen, jotta Euroopan parlamentti viettää 10. lokakuuta erityisellä tavalla ja että kannustatte jäsenvaltioita ja kaikkia jäsenvaltioiden parlamentteja tekemään samoin.
<SPEAKER ID="073" NAME="Neil Parish" AFFILIATION="PPE-DE">
(EN) Arvoisa puhemies, haluan käsitellä eläintautia, sinikielitautia, joka on levinnyt Euroopassa - Ranskan, Saksan, Luxemburgin ja Belgian kautta - niin, että nyt meillä on yksi tapaus Yhdistyneessä kuningaskunnassa. Tautia on vaikea havaita ja diagnosoida, ja pitkän aikavälin ratkaisuna on rokote.
<P>
Suosittelen, että Euroopan parlamentti, komissio ja neuvosto tekevät kaikkensa, jotta rokote saadaan käyttöön, koska kyseinen tauti on tappanut yli 1,8 miljoonaa nautaa ja lammasta 10 viime vuoden aikana. Siksi sille on todellakin tehtävä jotain. Kehotan painostamaan komissiota, neuvostoa ja tätä parlamenttia, jotta rokote saadaan käyttöön.
<SPEAKER ID="074" NAME="Puhemies">
(DE) Kohdan käsittely on päättynyt.
