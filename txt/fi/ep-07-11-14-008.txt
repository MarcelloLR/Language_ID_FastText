<CHAPTER ID="008">
Pakistanin tilanne (keskustelu)
<SPEAKER ID="230" NAME="Puhemies">
(ES) Esityslistalla on seuraavana keskustelu neuvoston ja komission julkilausumista Pakistanin tilanteesta.
<SPEAKER ID="231" NAME="Manuel Lobo Antunes">
neuvoston puheenjohtaja. -(PT) Arvoisa puhemies, arvoisa komission jäsen, hyvät naiset ja herrat, kuten tiedämme, Euroopan unioni on seurannut hyvin huolestuneena Pakistanin viimeaikaista kehitystä ja etenkin niitä tapahtumia, jotka johtivat marraskuun 3. päivänä poikkeustilan julistamiseen ja sen seurauksena vakaviin yhteiskunnallisiin levottomuuksiin ja lukuisiin pidätyksiin. Pidätettyjen joukossa on myös Pakistanin korkeimman oikeuden presidentti, joka on tällä hetkellä kotiarestissa.
<P>
Tämä on epäilemättä vakava takaisku Pakistanin oikeusvaltioperiaatteelle ja demokraattisille prosesseille, ja minä sanoisin, että se murskaa kaiken toivon, jota Pakistanin kansalla ja kansainvälisellä yhteisöllä on ehkä ollut Pakistanin demokraattisten instituutioiden legitiimiyden vahvistamisesta. Tästä syystä puheenjohtajavaltio antoi 6. marraskuuta Euroopan unionin puolesta julkilausuman, jossa se ilmaisi syvän huolemme poikkeustilan julistamisen sekä Pakistanin perustuslain ja perusoikeuksien lakkauttamisen johdosta.
<P>
Kaksi päivää aikaisemmin, 4. marraskuuta, EU:n Islamabadissa sijaitsevan edustuston päälliköt sekä korkea edustaja Javier Solana olivat ilmaisseet huolensa tapahtumien kehityksestä. Meidän sanamme, EU:n sanat, liittyivät näin niihin moniin muihin ääniin, jotka toistivat, kuinka tärkeää on saattaa perustuslaki uudelleen voimaan, palauttaa siviilihallinto, taata oikeuslaitoksen riippumattomuus ja tiedotusvälineiden vapaus, vapauttaa kaikki poliittiset vangit, toimittajat ja ihmisoikeuksien puolustajat sekä luoda olosuhteet, joissa parlamenttivaalit voidaan pitää suunnitellusti eli tammikuussa 2008.
<P>
On selvää, että minkä tahansa valtion vakaus ja kehitys voidaan taata vain täyden demokraattisen uskottavuuden ilmapiirissä. Olemme syvästi huolestuneita raporteista, jotka kertovat lukuisista pidätyksistä, tiedotusvapauden loukkaamisista, kansalaisten sananvapauden tukahduttamisesta ja hyökkäyksistä tuomareita, lakimiehiä, journalisteja ja ihmisoikeusaktivisteja vastaan. Samalla vetoamme kuitenkin painokkaasti kaikkiin osapuoliin, että ne harjoittaisivat äärimmäistä pidättyväisyyttä ja pyrkisivät yhteistyössä löytämään kriisiin demokraattisen ja rauhanomaisen ratkaisun, joka mahdollistaa normaalien olojen nopean palauttamisen.
<P>
Vaikka Euroopan unioni on tietoinen Pakistanin nykyisistä turvallisuushaasteista ja Pakistanin kansan uhrauksista ja ponnisteluista ääriliikkeiden ja terrorismin torjumisessa, se uskoo vakaasti, että demokraattisen prosessin keskeyttäminen ei voi olla ratkaisu näihin ongelmiin.
<P>
Emme voi kuitenkaan olla antamatta tunnustusta liittolaiselle, johon olemme tässä ääriliikkeiden ja terrorismin torjumisessa aina voineet luottaa. Siksi meidän on varmistettava, että Pakistan sitoutuu edelleen tämän maailmanlaajuisen uhan torjumiseen, jossa kansainvälinen yhteistyö on keskeinen väline.
<P>
Euroopan unioni toivoo, että tämänhetkinen epävarma tilanne saadaan ratkaistua nopeasti ja rauhanomaisesti, ja kehottaa presidentti Musharrafia noudattamaan lupaustaan luopua sotilasunivormustaan ja asemastaan armeijan ylipäällikkönä.
<SPEAKER ID="232" NAME="Benita Ferrero-Waldner">
komission jäsen.-(EN) Arvoisa puhemies, Pakistan on parlamentin täysistunnon esityslistalla jo kolmatta kertaa muutaman kuukauden sisällä. Se on osoitus siitä hyvin vaikeasta siirtymävaiheesta, jossa tämä valtio tällä hetkellä on. Presidentti Musharrafin armeijan ylipäällikön ominaisuudessa 3. marraskuuta julistama poikkeustila on lähettänyt hyvin huolestuttavan viestin Eurooppaan ja muuhun maailmaan ja vahingoittanut demokratian kehitystä Pakistanissa.
<P>
Ennen poikkeustilan julistamista olimme nähneet eräitä rohkaisevia kehitysaskelia, jotka antoivat toivoa laajempaan osallisuuteen perustuvasta poliittisesta prosessista ja demokraattisten instituutioiden vahvistumisesta, mutta nyt tämä on valitettavasti asetettu kyseenalaiseksi. Tänään me pohdimme, onko tilanne vielä käännettävissä vai onko jo liian myöhäistä palauttaa luottamus ja entiset olot ennen parlamenttivaaleja.
<P>
Marraskuun 3. päivän yönä pitämässään televisiopuheessa presidentti Musharraf sanoi, että hän lakkauttaa toistaiseksi perustuslain terroristitoiminnan ja -hyökkäysten selvän lisääntymisen kansakunnan turvallisuudelle muodostaman uhan vuoksi. Pakistanissa vallitsee kiistatta tällä hetkellä hyvin vakava uskonnollisten ääriliikkeiden ja väkivallan uhka, kuten luoteisen rajamaakunnan viimeaikaiset tapahtumat ja Benazir Bhutton saattueeseen Karachissa 18. lokakuuta kohdistettu hyökkäys ovat selvästi osoittaneet. Nyt joudumme kuitenkin todistamaan tuhansien asianajajien, toimittajien, poliittisten puolueiden työntekijöiden ja ihmisoikeusaktivistien pidätyksiä. Pidätettyjen joukossa on huomattavia henkilöitä kuten Pakistanin ihmisoikeuskomission puheenjohtaja Asma Jahangir ja korkeimman oikeuden tuomarikunnan puheenjohtaja Aitzaz Ahsan.
<P>
Nämä ihmiset kannattavat avointa ja suvaitsevaista Pakistania. He eivät ole terroristeja, ja on väärin pidättää heidät. Heidät olisi vapautettava välittömästi. Erityisen vakavina pidän jyrkkiä toimia Pakistanin oikeuslaitosta vastaan. Oikeusvaltioperiaate on kaikkien demokraattisten prosessien ydin, eikä toimivaa demokraattista järjestelmää voida ylläpitää ilman riippumatonta oikeuslaitosta.
<P>
Neuvoston puheenjohtajan juuri mainitsema puheenjohtajavaltion EU:n puolesta antama julkilausuma on tästä syystä hyvin selvä, eikä kantamme tule muuttumaan. Viime sunnuntaina pitämässään lehdistötilaisuudessa presidentti Musharraf ilmoitti toivovansa, että Pakistanissa voidaan pitää parlamenttivaalit viimeistään 9. tammikuuta 2008. Tämä olisi oikeansuuntainen askel, mutta jäljellä on vielä paljon ongelmia. Milloin voimme odottaa poikkeustilan päättyvän? Miten voidaan pitää vapaat ja oikeudenmukaiset vaalit, kun lehdistöä ja sähköisiä viestimiä sensuroidaan, muut kansalaisoikeudet ja -vapaudet on lakkautettu ja oikeuslaitoksen riippumattomuus vesitetty? Miten puolueet voivat järjestää vaalikampanjoita, kun kokoontumisvapautta on rajoitettu ja Benazir Bhutton kaltaisia puoluejohtajia pidetään kotiarestissa? Nämä kysymykset ovat tässä vaiheessa täysin selvittämättä.
<P>
Tämän epävarmuuden päättämiseksi on erittäin tärkeää ilmoittaa mahdollisimman pian varma vaalipäivä sekä selvä aikataulu poikkeustilan lopettamiselle. Jotta vaaleilla olisi mitään mahdollisuuksia olla demokraattiset ja avoimet, kaikki poliittisten oikeuksien ja perusvapauksien rajoitukset on ehdottomasti kumottava. Nyt näyttää siltä, että vaalitarkkailijavaltuuskunnan lähettäminen ei ole mahdollista. Tietyt komission tiedonannossa EU:n vaaliavusta ja vaalitarkkailutoiminnasta demokraattisten vaalien pitämiseksi asetetut ehdot eivät täyty.
<P>
Jos kuitenkin poikkeustila lakkautetaan suhteellisen nopeasti ja tilanne paranee pian merkittävästi, voisin ehkä vielä harkita asiaa uudelleen. Olen joka tapauksessa ryhtynyt tarvittaviin valmisteluihin EU:n vaalitarkkailijavaltuuskunnan lähettämiseksi Pakistaniin siltä varalta, että tilanne kohenee tuntuvasti pian. Kuten sanottu, olen kuitenkin hyvin epäileväinen sen suhteen, että näin kävisi.
<P>
On esitetty vaatimuksia Pakistanille antamamme avun keskeyttämisestä tai tarkistamisesta, ja eräät EU:n jäsenvaltiot ovat ryhtyneet tämänsuuntaisiin toimiin tai harkitsevat niitä. Muistutan kuitenkin, että Euroopan komission Pakistanille antama tuki keskittyy köyhyyden vähentämisen ja koulutuksen kaltaisiin keskeisiin kysymyksiin ja kattaa myös luoteisen rajamaakunnan ja Baluchistanin, jotka ovat Pakistanin köyhimpiä maakuntia.
<P>
Näin ollen meidän on tämän avun luonteen vuoksi mielestäni harkittava hyvin tarkkaan, miten asiassa edetään.
<SPEAKER ID="233" NAME="José Ignacio Salafranca Sánchez-Neyra">
PPE-DE-ryhmän puolesta.-(ES) Arvoisa puhemies, tilanne on todella hyvin huolestuttava: perustuslaillisten takeiden lakkauttaminen, poikkeustila, monien kansalaisyhteiskunnan edustajien, esimerkiksi korkeimman oikeuden tuomarikunnan puheenjohtajan Aitzaz Ahsanin, sekä hallituksen vastustajien pidätykset, oppositiojohtaja Benazir Bhutton kotiaresti. Mitä me teemme tässä tilanteessa?
<P>
Olemme saaneet tietää, että Yhdysvaltain varaulkoministeri John Negroponte vierailee pian Pakistanissa ja että yksi jäsenvaltio, Yhdistynyt kuningaskunta, on yhtynyt Yhdistyneiden Kansakuntien kehotukseen, jonka mukaan Pakistanin presidentin tulisi luopua armeijan ylipäällikkyydestä ja kumota poikkeustila kymmenen päivän kuluessa?
<P>
Mitä me, Euroopan unioni, voimme tehdä? Katson, että ensinnäkin meidän on toimittava erittäin varovaisesti. Nykyisen puheenjohtajavaltion edustaja totesi mielestäni aivan oikein, että Pakistan on arvokas kumppani terrorismin torjumisessa, ja se on myös ydinasevaltio.
<P>
Siksi katson, että Euroopan unionin on pyydettävä hallitusta mahdollisuuksien mukaan - sillä meidän on muistettava, että terrorismi on Pakistanissa vahva tekijä - palauttamaan jossain määrin järjestyksen ja vakaat olot sekä perustuslailliset oikeudet ja vapaudet sekä vapauttamaan laittomasti pidätetyt henkilöt. Lisäksi pyydän teitä, arvoisa komission jäsen, tekemään kaikkenne, jotta Pakistanissa voidaan pitää vapaat ja oikeudenmukaiset vaalit ja jotta Euroopan unioni on puheessanne mainitsemienne takeiden perusteella läsnä Pakistanissa ja osallistuu tähän prosessiin, joka on erittäin tärkeä tämän alueen vakauden sekä sen ja Euroopan unionin välisten suhteiden kannalta.
<P>
Tästä syystä luotamme lujasti kykyihinne, diplomaattiseen toimintaanne ja ponnisteluihinne, ja toivomme, että ne johtavat menestykselliseen tulokseen, joka mahdollistaa Euroopan unionin osallistumisen vaaliprosessiin.
<SPEAKER ID="234" NAME="Robert Evans">
PSE-ryhmän puolesta.-(EN) Arvoisa puhemies, haluan kiittää neuvostoa ja komissiota, erityisesti neuvostoa sen 8. marraskuuta antamasta tiukkasävyisestä julkilausumasta.
<P>
Kellään ei uskoakseni ole epäilyksiä siitä, että Pakistanin tilanne on hyvin vakava ja räjähdysaltis. Voi olla vaikea huomata, että kaikki tapahtumat ovat tapahtuneet suurin piirtein kymmenen viime päivän aikana, sen jälkeen, kun poikkeustila julistettiin. Useat parlamentin jäsenet tapasivat kenraali Musharrafin muutamia kuukausia sitten sekä Brysselissä ja myöhemmin Islamabadissa, ja hän antoi meille joukon lupauksia. Hän sanoi noudattavansa ehdottomasti perustuslakia ja lupasi järjestää vapaat ja oikeudenmukaiset vaalit. Olen tyytyväinen hänen ilmoitukseensa siitä, että vaalit voidaan pitää tammikuun 9. päivään mennessä, mutta suhtaudun tähän komission jäsenen lailla epäillen ja kysyn: kun otetaan huomioon viimeaikaiset tapahtumat sekä tämänhetkiset poikkeustoimet - tiettyjen televisiokanavien sulkeminen ja muiden ihmisoikeuksien lakkauttaminen - onko alle kahdeksan viikon kuluttua mahdollista pitää vapaat ja oikeudenmukaiset vaalit?
<P>
Mainitessani komission jäsenen haluaisin myös kiinnittää hänen huomionsa päätöslauselman 14 kohtaan, jossa kehotamme komissiota harkitsemaan Pakistanille koulutukseen, köyhyyden vähentämiseen, terveydenhuoltoon ja hätäapuun annettavan avun laajentamista, mutta ohjaamaan varat tässä tilanteessa tunnustuksettomien kansalaisryhmien pikemmin kuin hallituksen kautta.
<P>
Meillä ei ole erimielisyyksiä Pakistanin kansan kanssa. Me tiedostamme, että Pakistan on lännen tärkeä liittolainen, kuten José Ignacio Salafranca Sánchez-Neyra sanoi. Me tiedostamme Pakistanin tärkeän roolin hyvin monilla aloilla sekä sen, että myös se on kärsinyt terrorismista. Mutta tämä ei mielestäni merkitse, että meidän olisi suljettava silmämme siltä, mitä nyt tapahtuu. Ryhmäni halusi sisällyttää päätöslauselmaan kohdan mahdollisista seuraamuksista ja kehottaa neuvostoa...
<P>
(Puhemies pyysi puhujaa puhumaan hitaammin.)
<P>
Luulin puhuvani niin selvää englantia, että he pysyisivät mukana, mutta hidastan totta kai vauhtia.
<P>
Kehotan myös neuvostoa harkitsemaan kohdennettuja seuraamuksia, kuten sosialistiryhmä olisi halunnut tehdä saamatta kuitenkaan tälle tukea: ehkä matkustuskieltoja, varojen jäädyttämistä. Me kaikki toivomme kuitenkin, ettei tätä tarvita ja että Pakistan voi perääntyä kuilun reunalta, että poikkeustila voidaan peruuttaa ja että kenraali Musharraf luopuu asemastaan armeijan ylipäällikkönä. Arvoisa puhemies, pyydän anteeksi, että puhuin liian nopeasti.
<SPEAKER ID="235" NAME="Sajjad Karim">
ALDE-ryhmän puolesta.-(EN) Arvoisa puhemies, Pakistan on Euroopan unionin elintärkeä liittolainen. Nyt Pakistan on tienhaarassa. Uskon sen kuitenkin haluavan sitoutua meihin, ja me olemme lähihistoriassa tehneet ymmärtääkseni varsin hyvin eteneviä sitoumuksia Pakistanin suuntaan.
<P>
Mutta emme saa unohtaa sitä historiallista kontekstia, jossa nyt olemme. Tunnen Pakistanin kohtalaisen hyvin, ja sen selvästi vakavin sisäinen ongelma on tänä päivänä Afganistanin rajan takaa tuleva terrorismin uhka. Afganistan on yhteinen maailmanlaajuinen ongelma. Joitakin vuosia sitten me lännessä käänsimme selkämme Afganistanille. On tärkeää, että emme nyt käännä selkäämme Pakistanille.
<P>
Pakistan on ollut tämän taistelun etulinjassa ja kantanut välillä hyvin raskaan taakan kansainvälisen yhteisön puolesta. Tämä raskas taakka on levännyt heikoilla olkapäillä, ja sen on kantanut Pakistanin kansa, joka on kärsinyt väkivaltaa ja verenvuodatusta, joka muutoin olisi levinnyt muualle maailmaan. Tilannetta ei ratkaista eristämällä liberaalit kansalaiset ja arvot ja ottamalla nämä liberaalit arvot pois Pakistanin kansalta.
<P>
Näen, että komissio on jälleen kehottanut vapauttamaan pidätettyinä olevat vangit, ja tuen tätä kehotusta. Pidätettyihin kuuluu muun muassa Pakistanin korkeimman oikeuden tuomarikunnan puheenjohtaja Aitzaz Ahsan, joka on Pakistanin johtavia asianajajia. Pakistanin presidentin täytyy - ja tästä emme saa tinkiä - lopettaa poikkeustila välittömästi. Hänen on palautettava perustuslaki voimaan. Hänen on käynnistettävä korkeimman oikeuden toiminta uudelleen ja järjestettävä vapaat ja oikeudenmukaiset vaalit.
<P>
Presidentti Musharrafin olisi ymmärrettävä, että me emme ole kääntäneet selkäämme Pakistanille. Me pidämme kiinni sitoumuksistamme. Nyt hänen on aika perääntyä nykyisestä kannastaan, ottaa huomioon meidän keskeiset arvomme ja tehdä niistä yhteisiä arvoja. Epätoivoisesta tilanteesta huolimatta hänellä on nyt ainutkertainen tilaisuus antaa valta Pakistanin kansalle, joka on tuon vallan todellinen haltija.
<SPEAKER ID="236" NAME="Eoin Ryan">
UEN-ryhmän puolesta.-(EN) Arvoisa puhemies, minäkin ymmärrän, kuinka merkittävä Pakistan on meidän kaikkien kannalta terrorismin torjumisessa, ja se on ollut liittolaisemme tässä taistelussa. Se ei kuitenkaan millään lailla oikeuta Pakistanin viime viikkojen tapahtumia.
<P>
Poikkeamalla yleisistä demokraattisista menettelyistä ei voida ratkaista Pakistanin poliittisia ongelmia. Yksi minua todella huolestuttava seikka on syy, jonka vuoksi hän teki tämän: koska hän pelkäsi, ettei olisi saanut korkeimmalta oikeudelta odottamaansa tai haluamaansa päätöstä. Tämä on tavallaan varsin triviaali seikka, ja hän näyttää ottaneen äärimmäiset keinot käyttöön suhteissaan Pakistanin kansaan ja oikeuslaitokseen, mikä on erittäin vaarallista.
<P>
On myönteistä, että hän on luvannut pitää vaalit, mutta kansainvälinen yhteisö ei saa antaa hänen pettää tätä lupaustaan. Pakistanin poikkeustila on kumottava välittömästi, ja Pakistanin hallituksen on noudatettava maan perustuslain asettamia rajoja. Korkeimman oikeuden toiminnan lakkauttaminen aiheutti suunnatonta vahinkoa Pakistanin vallankäytön elementtien erottamiselle toisistaan. Tällä kenraali Musharraf näytti äärimmäisen huonoa esimerkkiä. Tuomitsen jyrkästi kenraalin poliittisten vastustajien joukkopidätykset, joissa on pidätetty 3 000 rauhanomaista mielenosoittajaa sekä kansalais- ja ihmisoikeusaktivisteja.
<P>
Euroopan parlamentin on tänään lähetettävä kenraali Musharrafille hyvin voimakas viesti siitä, että hänen viimeaikaiset toimensa rikkovat kaikkia kansainvälisesti tunnustettuja sopimuksia ja että hän on viemässä Pakistania erittäin kielteiseen ja vaaralliseen suuntaan.
<SPEAKER ID="237" NAME="Jean Lambert">
Verts/ALE-ryhmän puolesta.-(EN) Arvoisa puhemies, monien muiden tavoin uskon, että olemme pahoillamme ja hieman suutuksissamme, kuin joudumme jälleen kerran keskustelemaan Pakistanin tilanteesta. Olen samaa mieltä lähes kaikesta, mitä tänä iltapäivänä on sanottu. Tilanne on vakava, varsinkin kun kyseessä on ydinasevaltio, ja ydinasevaltion kaatuminen on riski, jonka pitäisi todella hermostuttaa meitä kaikkia.
<P>
Ne, jotka sanovat, että on presidentti Musharrafin ja hänen kannattajiensa vallassa perääntyä kuilun reunalta, ovat oikeassa. Ajatus vaalien häiriöttömästä pitämisestä poikkeustilan vallitessa ei ole uskottava. Vaalit eivät todellakaan ole häiriöttömät, jos muiden poliittisten puolueiden johtajat ovat kotiarestissa tai vankilassa. Jos lehdistönvapautta ei ole, jos kansalaiset eivät voi hankkia edes lautasantenneja, koska niiden tuonti on kielletty, ei vapaille ja oikeudenmukaisille vaaleille ole mitään edellytyksiä.
<P>
On selvää, että haluamme kaikkien poliittisten vankien vapauttamista, lehdistönvapautta ja riippumattomasti toimivaa oikeuslaitosta, sillä jos kaikki demokratiaan sitoutuneet heitetään telkien taakse, ketkä jäävät jäljelle? Valtioksi, joka väittää olevansa sitoutunut demokratiaan, Pakistanin hallituksen tämänhetkisten toimien lähettämä viesti on erittäin huolestuttava.
<P>
Olen samaa mieltä Robert Evansin kanssa. Meillä on oltava valmiina tiettyjä seuraamuksia, joita voimme käyttää, mikäli presidentti Musharraf ei noudata Brittiläisen kansainyhteisön ja YK:n marraskuun 22. päiväksi asettamaa määräaikaa ja luovu armeijan ylipäällikkyydestä tai lopeta poikkeustilaa.
<P>
Meidän pitäisi tukea Amnesty Internationalin huomenna järjestämää toimintapäivää Pakistanin poliittisten vankien muistamiseksi, ja meidän on todella pohdittava annettavaa apua ja sitä, miten sitä käytetään. Pakistan on saanut viiden, kuuden viime vuoden aikana Yhdysvalloilta 10 miljardia dollaria avustuksia lähinnä terrorismin torjuntaan eikä koulutusjärjestelmän ylläpitoon ja kehittämiseen.
<SPEAKER ID="238" NAME="Georgios Georgiou">
IND/DEM-ryhmän puolesta. - (EL) Arvoisa puhemies, koko läntinen maailma, Yhdysvallat etunenässä, vaatii ennenaikaisten vaalien järjestämistä Pakistanissa. Nämä tahot haluavat vaalien järjestämistä ennen kuin oppositio on vapautettu vankilasta ja korkeimman oikeuden tuomarikunnan puheenjohtaja Aitzaz Ahsan kotiarestista.
<P>
Seuraukset Pakistanissa ovat varmasti tuntuvat. Tämä aiheuttaa väistämättä poliittista epävakautta ja haittaa jo valmiiksi pahassa tilanteessa olevan maan taloutta. Kriisillä on todennäköisesti muitakin alueellisia vaikutuksia, ja sen laajempi kehitys vaikuttaa koko Aasian vakauteen. Minusta on mahdotonta erottaa Pakistanin ja Kashmirin tapahtumia Afganistanin tapahtumista.
<P>
Ehdotan, että EU vaatii Pakistanin huomattavan ydinasearsenaalin turvaamista tarvittaessa YK:n avulla ainakin siihen asti, että maassa palautetaan aiemmat poliittiset ja mahdollisuuksien mukaan demokraattiset olot.
<SPEAKER ID="239" NAME="Eija-Riitta Korhola" AFFILIATION="PPE-DE">
(FI) Arvoisa puhemies, arvoisa komission jäsen, olemme muun läntisen maailman lailla pitäneet jo vuosien ajan Pakistania tärkeänä liittolaisenamme.Terrorismin uhka ja Pakistanin hallituksen vahva retoriikka ja lupaukset tämän uhan torjumiseksi ovat vakuuttaneet myös EU:n. Liittolaisuuden ja keskinäisen solidaarisuuden varjoon on kuitenkin jäänyt liikaa epäkohtia.Nyt silmät on vihdoin avattava.
<P>
Kenraali Musharrafin kolmas päivä julistama poikkeustila, halkeama Pakistanin perustuslaillisuudessa, on vain jäävuoren huippu, josta varoitimme täällä heinäkuussa ja lokakuussa.Yhteiskuntaa on militarisoitu asteittain jo vuosia, ja ihmisoikeuksien tilan lakmus-testi, uskonnonvapaus ja vähemmistöjen oikeudet, on ollut rajoittunut.Sen sijaan, että Pakistanissa olisi tänä vuonna valmistauduttu demokratian voittokulkuun, on nähty selviä merkkejä itsevaltaisen hallitusjärjestelmän vahvistamisesta.Opposition jäsenten pidätykset, korkeimman oikeuden työn häiriköinti, maahan pääsyn evääminen yhdeltä oppositiojohtajalta ja toisen kotiaresti, YK:n edustajan vangitseminen sekä viranomaisten väkivalta rauhanomaisia mielenosoittajia vastaan kertovat kaikki siitä, että Pakistan on reunalla.
<P>
Arvoisa komission jäsen, EU:n on annettava nyt luja ja yhtenäinen viesti, että juuri demokraattisten voimien kansansuosio ja ihmisoikeuksia kunnioittava yhteiskunta, ei armeija, on vahvin este radikaaliryhmien valtaannousulle.Ymmärrämme, että maassa on sisäisiä turvallisuusuhkia ja että niihin on voitava vastata, mutta demokratia ei ole turvallisuusuhka.Se juuri on ratkaisu myös kamppailussa talebanisaatiota vastaan.EU:n on uskallettava sanoa ääneen, että näemme vakaan ja demokraattisen yhteiskunnan rakentamisen aivan kohtalon kysymykseksi liittolaisillemme.Ensimmäinen askel Pakistanin vakauteen on korkeimman oikeuden riippumattomuuden ja työrauhan takaaminen.Seuraava on tammikuiset parlamenttivaalit.Myös kansainvälisen avun tarjoaminen viranomaisille lokakuisen pommi-iskun tutkinnassa indikoisi huoltamme.Ainakin muodollisesti perustuslaillinen yhteiskunta, jolla on pitkät demokraattiset perinteet ja jossa kansalla on aito tahto demokratiaan, rauhaan ja vakauteen, ei hevillä itsekään luovuta.Pakistan on siis kuitenkin myös toivoa täynnä.
<SPEAKER ID="240" NAME="Libor Rouček" AFFILIATION="PSE">
(CS) Arvoisa puhemies, arvoisa komission jäsen, hyvät naiset ja herrat, monien valtioiden pitkäaikaiset kokemukset osoittavat, että oikeusvaltioperiaate ja demokratia ovat paras ja tehokkain tapa ehkäistä ääriliikkeitä, epävakautta ja kaaosta. Tästä näkökulmasta tarkasteltuna presidentti Musharrafin päätös julistaa poikkeustila on vakava virhe. Pakistanilta ei puutu demokraattisia perinteitä: päinvastoin, kuten pakistanilaisten tuomarien, asianajajien, toimittajien ja muiden valtiosta riippumattomien järjestöjen edustajien rohkea ja vastuullinen toiminta osoittaa, kansalaisyhteiskunnalla on Pakistanissa syvät ja vahvat juuret. Tämä kansalaisyhteiskunta tarvitsee kuitenkin apua. Tästä syystä kehotamme presidentti Musharrafia kumoamaan poikkeustilan, vapauttamaan kaikki poliittiset vangit sekä palauttamaan kaikki perustuslain takaamat oikeudet ja vapaudet, kuten liikkumisvapauden, sananvapauden sekä järjestäytymis- ja kokoontumisvapauden, jotta ensi vuoden alussa voidaan pitää todella demokraattiset, vapaat ja avoimet parlamenttivaalit.
<SPEAKER ID="241" NAME="Neena Gill" AFFILIATION="PSE">
(EN) Arvoisa puhemies, kaksi viime viikkoa ovat olleet varsinainen järkyttävien tapahtumien vuoristorata tässä myllerryksessä olevassa ja ongelmien piinaamassa maassa. Sotatilalain käyttöönotto poikkeustilaksi naamioituna on kavala yritys horjuttaa Pakistania yhden miehen henkilökohtaisten etujen vuoksi.
<P>
Presidentti Musharraf perustelee toimiaan yrityksenä estää maataan tekemästä itsemurhaa, mutta Pakistan ei ole tekemässä itsemurhaa, vaan juuri maan diktaattorin toimet ja teot ovat viemässä siltä hengen.
<P>
On täysin mahdotonta hyväksyä, että oppositiojohtaja Benazir Bhutto on pantu kotiarestiin ja häneltä on kielletty poliittinen toiminta ja että muut aktivistit, viestimet ja riippumaton oikeuslaitos on tukahdutettu.
<P>
Vaikka ääriliikkeiden uhka maassa on todellinen, uskon, että kenraali Musharrafin toimet eivät kitke vaan ainoastaan rohkaisevat niitä ja vain heikentävät maan demokraattisia ja maltillisia ääniä.
<P>
Jotkut sanovat, että Pakistan on romahduksen partaalla. Meidän on estettävä tämä reagoimalla voimakkaasti. Pakistanin maltilliset kansalaiset ovat turhautuneita ja vihaisia ja pettyneitä Euroopan pehmeään linjaan.
<P>
Tästä syystä kehotan komission jäsentä Ferrero-Waldneria ja neuvostoa antamaan Pakistanin presidentille selvän viestin siitä, että ellei perustuslain, poliitikkojen, viestimien ja oikeuslaitoksen tukahduttaminen välittömästi lopu, tällä on vakavia seurauksia.
<SPEAKER ID="242" NAME="Philip Claeys" AFFILIATION="NI">
(NL) Arvoisa puhemies, lähes kaikki aiemmat puhujat ovat korostaneet, että poikkeustilan julistamista Pakistaniin sekä tapaa, jolla se tehtiin, on täysin mahdoton hyväksyä. On täysin anteeksiantamatonta, että Musharraf osoittaa tällaista piittaamattomuutta demokratiaa kohtaan.
<P>
Lisäksi poikkeustila kärjistää edelleen erästä vakavaa ongelmaa, koska se tavallaan avaa toisen, islamistisen terrorismin vastaisen rintaman.
<P>
Kuten tiedätte, Musharrafin hallinnossa on jo ennestään paljon arvosteltavaa: esimerkiksi sen toimet talebaneja sekä Afganistanin rajan pinnassa toimivia al-Qaida-verkostoa lähellä olevia ryhmiä vastaan ovat tehottomia. Poikkeustilan julistaminen on avannut oven tällaisille terroristiorganisaatioille, ja se vain pahentaa tilannetta.
<SPEAKER ID="243" NAME="Manuel Lobo Antunes">
neuvoston puheenjohtaja. -(PT) Arvoisa puhemies, arvoisa komission jäsen, hyvät naiset ja herrat, haluan ensinnäkin kiittää Euroopan parlamenttia siitä, että se on ottanut esityslistalleen tämän keskustelun, joka Pakistanin tilanteen ja sen kanssa ääriliikkeiden ja terrorismin torjumisessa tekemämme yhteistyön huomioon ottaen on hyvin tarpeellinen.
<P>
Me emme voi emmekä aio suhtautua välinpitämättömästi Pakistanin kaltaiseen maahan. Tämä keskustelu osoittaa myös, että kaikilla kolmella toimielimellä, parlamentilla, neuvostolla ja komissiolla, on samat välittömät perustavoitteet, eli oikeusvaltioperiaatteen sekä demokraattisten vapauksien nopea ja täydellinen palauttaminen Pakistaniin sekä vapaiden ja demokraattisten vaalien pitäminen. Tämä on meitä yhdistävä päämäärä, jonka saavuttamiseksi meidän kaikkien, etenkin näiden kolmen toimielimen, on työskenneltävä omien vastuualueidemme ja toimivaltuuksiemme puitteissa.
<P>
Puheenjohtajavaltiona me ymmärrämme myös, kuten komission jäsen sanoi, että kaikkia toimia, jotka saattavat keskeyttää yhteistyön jo ennestään niukkuudesta kärsivän kansan kanssa, tulee harkita ja tutkia huolellisesti. Pakistanin kansa on kärsinyt jo tarpeeksi, eikä sille saa aiheuttaa lisää kärsimyksiä. Myös tämä on kysymys, jota on harkittava tarkoin, mikäli se nousee esiin.
<P>
Joka tapauksessa tavoitteemme ovat nyt selvät ja tarkasti määritellyt, ja vakuutan teille, että puheenjohtajavaltio ja neuvosto ryhtyvät kaikkiin tarvittaviin aloitteisiin ja toimiin vastatakseen tilanteen kehittymiseen.
<SPEAKER ID="244" NAME="Benita Ferrero-Waldner">
komission jäsen.-(EN) Arvoisa puhemies, mielestäni on käynyt erittäin selväksi, että tapahtunutta on meistä kaikista hyvin vaikea ymmärtää. Se on hyvin vakavaa. Se koskettaa meitä kaikkia, koska poikkeustilan julistaminen on vaarantanut demokraattisten instituutioiden vahvistamisen ja nykyistä osallistavamman demokraattisen prosessin aikaansaamisen. Sen vuoksi on erittäin tärkeää, että kansalaisoikeudet ja poliittiset oikeudet palautetaan täysimittaisesti, tiedotusvälineiden toiminnan rajoitukset poistetaan ja vaalien puitteita ja edellytyksiä parannetaan olennaisesti. Vakautta ja kehitystä saadaan aikaan vain demokratian ja oikeusvaltioperiaatteen vallitessa.
<P>
Siksi meidän on pohdittava edelleen kysymystä mahdollisesta vaalitarkkailijavaltuuskunnasta. Kuten sanoin, nykyisissä olosuhteissa voisi olla mahdollista lähettää pienempi neuvonantajaryhmä seuraamaan prosessia. Jos se ei ole mahdollista, poikkeustila on kumottava ja kansalaisvapaudet palautettava hyvin nopeasti.
<P>
Olemme jo lisänneet tuntuvasti Pakistanille annettavaa apua etenkin koulutuksen ja maaseudun kehityksen aloilla. Tästä syystä katson, että meidän on tässä vaiheessa pysähdyttävä hetkeksi odottamaan ja harkittava päätöksiämme tarkoin. Emme tietenkään saa asettaa Pakistanin köyhiä vaaraan, mutta meidän on edettävä oikealla tavalla.
<SPEAKER ID="245" NAME="Puhemies">
(ES) Keskustelun päätteeksi totean, että olen vastaanottanut seitsemän työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan torstaina 15. marraskuuta 2007.
<P>
Kirjalliset kannanotot (työjärjestyksen 142 artikla)
<SPEAKER ID="246" NAME="David Martin  " AFFILIATION="PSE">
kirjallinen.-(EN) Pakistan on tärkeä liittolainen terrorismin torjumisessa. Tämän seurauksena se on kohdannut valtavia sisäisiä paineita ja uhkaavaa epävakautta. Presidentti Musharaffin vastaus tähän tilanteeseen oli poikkeustilan julistaminen.
<P>
Hän väittää, että epätavallinen tilanne vaatii epätavallisia toimia. Hänen vastauksensa on osittain ymmärrettävä mutta täysin virheellinen. Demokratian vastaisia voimia torjutaan demokratialla. Hänen tulisi lopettaa poikkeustila ja ilmoittaa, milloin vaalit pidetään ja milloin hän luopuu univormustaan. Sitten hänen olisi avattava avoin ja laaja keskustelu Pakistanin tulevaisuudesta.
<P>
Olen varma siitä, että tällainen keskustelu paljastaisi pakistanilaisten suuren enemmistön vastustavan ääriliikkeitä ja fundamentalismia ja haluavan elää maassa, jolla on rauha itsensä ja naapuriensa kanssa sekä hyvät suhteet länsimaihin.
