<CHAPTER ID="016">
Haitin tilanne vuosi maanjäristyksen jälkeen: humanitaarinen apu ja jälleenrakentaminen (keskustelu) 
<SPEAKER ID="596" NAME="Puhemies">
(IT) Ennen kuin aloitamme tämänpäiväisen työmme joudun ikäväkseni ilmoittamaan, että yksi italialainen sotilas on kuollut ja toinen haavoittunut vakavasti Afganistanissa tänään sattuneessa tulitaistelussa. Esitän Euroopan parlamentin puolesta surunvalittelut uhrin, Luca Sannan, omaisille.
<P>
Esityslistalla on seuraavana komission julkilausuma Haitin tilanteesta vuosi maanjäristyksen jälkeen: humanitaarinen apu ja jälleenrakentaminen.
<SPEAKER ID="597" NAME="Kristalina Georgieva">
komission jäsen. - (EN) Arvoisa puhemies, myös minä haluan välittää osanottoni uhreille ja heidän perheilleen.
<P>
Vuosi sitten Haitilla tapahtui yksi lähihistorian tuhoisimmista luonnononnettomuuksista. Haitin tuhot saivat kuitenkin myös aikaan poikkeuksellisen yhteisvastuun aallon, johon osallistuneet ihmiset ovat osoittaneet kaiken hävityksen ja kaaoksen keskellä erimerkillistä sinnikkyyttä. Nyt, vuosi katastrofin jälkeen, me haluamme ilmaista kunnioituksemme tuhojen uhreille, mutta myös niistä selvinneille. Me olemme luvanneet auttaa heitä ja me pidämme sanamme.
<P>
EU:lla on keskeinen asema maailmanlaajuisissa toimissa Haitin auttamiseksi. Me olemme ottaneet käyttöön kaikki mahdolliset keinot tarjotaksemme Haitille humanitaarista apua ja - kuten komission jäsen Piebalgs hetken kuluttua kertoo - kehitysapua maan jälleenrakentamiseksi.
<P>
EU lupasi Haitille maanjäristyksen jälkeen puhtaana humanitaarisena tukena yli 320 miljoonaa euroa. Komissio maksoi tästä 130 miljoonaa euroa viime vuonna, vuonna 2010.
<P>
Näiden varojen avulla saatoimme auttaa yli neljää miljoonaa haitilaista tarjoamalla heille elintarvikeapua ja suojaa sekä kehittämällä jätevesihuoltoa. Lähes 1,5 miljoonalle ihmiselle on tarjottu paikka, jossa asua, ja siten perusta, jolle he voivat alkaa rakentaa elämäänsä uudelleen. EU ei tukenut ainoastaan Port-au-Princen kaupunkia, vaan myös muita maanjäristyksen runtelemia kaupunkeja: Léogânea ja Jacmelia. Lisäksi EU auttoi niitä 500 000 haitilaista, jotka lähtivät Port-au-Princesta sukulaistensa luo maaseudulle, tarjoamalla näille elintarvikkeita, vettä ja terveydenhoitoa, raivaamalla teitä ja tukemalla "käteistä rahaa työstä" ohjelmia (cash-for-work programmes).
<P>
EU:n tämänhetkiset humanitaariset toimet keskittyvät koleran torjuntaan. Olemme varanneet 22 miljoonaa euroa perusterveydenhoidon järjestämiseen, puhtaan veden ja jätevesihuollon takaamiseen, tiedotuskampanjoihin, epidemiologiseen seurantaan ja logistiikkaan. EU on rahoittanut tähän mennessä 158 000 haitilaisen hoidon. Sitäkin tärkeämpää on kuitenkin se, että me olemme turvanneet puhtaan veden puolelle miljoonalle haitilaiselle ja kehittäneet 900 000 haitilaisen jätevesihuoltoa, me olemme lisänneet miljoonan haitilaisen tietoisuutta kolerasta, sen ehkäisemisestä ja hoidosta ja me olemme jakaneet koleran koettelemilla alueilla yli 1,3 miljoonaa saippuaa ja klooritablettia.
<P>
Me toivoimme, että vuosi katastrofin jälkeen tilanne olisi parempi, mutta niin ei ole. Tästä syystä me olemme varanneet tälle vuodelle, vuodelle 2011, 33 miljoonaa euroa. Me olemme valmiina tarjoamaan enemmän apua, mikäli sitä tarvitaan.
<P>
Vuonna 2011 keskitymme erityisesti asumisen, jätevesihuollon ja terveydenhuollon kehittämiseen. Me jatkamme jätevesihuollon kehittämistä, sillä huono jätevesihuolto lisää koleran leviämisriskiä. Me jatkamme myös terveydenhoidon kehittämistä; Haitin terveydenhoitojärjestelmä on kuitenkin täysin kaoottinen. Se ei kykene tarjoamaan ihmisille näiden tarvitsemaa apua.
<P>
Me olemme tässä yhteydessä luottaneet humanitaaristen avustustyöntekijöiden panokseen. Haluankin kiittää kaikkia niitä, jotka ovat panneet henkensä alttiiksi auttaakseen Haitin kansaa.
<P>
Me tuemme myös komission jäsen Piebalgsin toimia avustustoimien liittämiseksi kunnostustoimiin ja kehitysyhteistyöhön. Esimerkiksi osa yhdeksännen kehitysrahaston B-määrärahoista kohdennetaan asumisohjelmiin tiiviissä yhteistyössä humanitaarisen apumme kanssa. Haluan korostaa, että olemme tarkastelleet Haitin tilannetta kokonaisvaltaisesti. Me emme ole tyytyneet vain vastaamaan ihmisten välittömiin tarpeisiin, vaan olemme pyrkineet myös luomaan perustaa maan pitkäaikaiselle toipumiselle.
<SPEAKER ID="598" NAME="Andris Piebalgs" LANGUAGE="EN">
Arvoisa puhemies, me olemme pitäneet lupauksemme myös jälleenrakennuksen alalla. EU kokonaisuudessaan - siis unioni ja jäsenvaltiot - on jo varannut 600 miljoonaa euroa sen New Yorkissa lupaamista 1,2 miljardista eurosta, ja se on jo maksanut 330 miljoonaa euroa.
<P>
Euroopan unioni lupasi alunperin 460 miljoonaa euroa osana EU:n kokonaistukea, ja me katsomme tarpeelliseksi nostaa tämän tuen 522 miljoonaan euroon. Me olemme jo varanneet tästä luvatusta tuesta 327 miljoonaa euroa. Käynnissä olevia ohjelmia on mukautettu tarkistettujen päätavoitteiden mukaisesti pidentämällä ohjelmien kestoa ja/tai lisäämällä niiden määrärahoja. Uusien tarpeiden täyttämiseksi on perustettu uusia ohjelmia.
<P>
Lupauksiin tiiviisti liittyvät maksut olivat 74 miljoonaa euroa vuonna 2010. Haitin tilanteen huomioon ottaen pidän tätä melko hyvänä tuloksena. On syytä muistaa, että Haitin tilanne oli jo ennen maanjäristystä varsin vaikea. Maanjäristyksen seurauksena se muuttui äärimmäisen haastavaksi ja on kärjistynyt sittemmin entisestään hurrikaani Tomaksen, koleraepidemian ja poliittisen epäjärjestyksen vuoksi. Avustustyöntekijät ja tekniset asiantuntijat ovat joutuneet työskentelemään hyvin vaikeissa olosuhteissa.
<P>
Meidän on syytä muistaa myös se, että keskipitkän ja pitkän aikavälin jälleenrakennusapu annetaan 3-5 vuoden kuluessa ja maksut jaetaan ohjelman koko keston ajaksi. Vuonna 2010 keskityttiin ensisijaisesti varojen varaamiseen ja hankkeiden valmistelujen käynnistämiseen, kuten tarvittavien teknisten tutkimusten ja tarjouskilpailujen järjestämiseen. Vuonna 2011 käynnistetään uusia käytännön toimenpiteitä ja lupauksen mukaisia maksuja tehdään tämän vuoden aikana todennäköisesti 150 miljoonan euron arvosta.
<P>
EU:n kehitysapu on tähän mennessä keskittynyt ennen kaikkea hallituksen perustoimintojen tukemiseen valtion tarjoamien peruspalveluiden, kuten opetus- ja terveydenhoitojärjestelmän sekä poliisilaitoksen, turvaamiseksi ja julkisen sektorin työvoiman takaamiseksi. Toisena päätavoitteena on ollut strategisesti merkittävän infrastruktuurin ja teiden nopea kunnostaminen ja jälleenrakentaminen. Kolmantena päätavoitteena on ollut Haitin katastrofivalmiuden sekä siviilisuojelujärjestelmien ja -rakenteiden kehittäminen.
<P>
Me olemme asettaneet itsellemme tavoitteeksi rakentaa maanjäristyksen jälkeen vahvemman Haitin, jonka perustukset ovat nykyistä vakaammat. On selvää, että Haiti tarvitsee vahvan hallituksen ja että meidän on panostettava päätavoitteisiimme. Näin ollen me noudatamme Haitin hallituksen meille osoittamia päätavoitteita. He haluaisivat kehittää hallintotapaansa - erityisesti budjettitukea ja julkisten varojen vähäisyyden huomioimista - sekä tehdä merkittäviä investointeja infrastruktuuriin ja ennen kaikkea tieinfrastruktuuriin.
<P>
Missä asioissa voisimme ottaa oppia kehittääksemme tilannetta nykyistä paremmin? Me voisimme kehittää avun koordinointia sekä lisätä komission ja jäsenvaltioiden välistä yhteistyötä. Me viimeistelemme tällä hetkellä EU:n jäsenvaltioiden kanssa toteutettavaa yhteistä ohjelmaa.
<P>
Meillä on myös hyviä kokemuksia yhteistyöstä kaikkien Haitin väliaikaiseen jälleenrakennuskomissioon kuuluvien kumppaneidemme kanssa, ja se auttaa todella nopeuttamaan toimintaamme. Uskon kuitenkin, että meidän on pidettävä kiinni vakaasta tahdostamme tuoda Haitiin vakautta sekä avustustöiden että demokraattisen järjestelmän osalta, sillä se on ehdoton edellytys EU:n ja koko kansainvälisen yhteisön toimien onnistumiselle.
<P>
Hyvät parlamentin jäsenet, me teemme parhaamme, mutta on selvää, että toimissamme on kehittämisen varaa. Me olemme ottaneet oppia aiemmista kokemuksistamme: EU pitää kiinni lupauksistaan ja sitoumuksistaan. Uskon, että vaikka tiedotusvälineiden tilanteesta toisinaan antama kuva on varsin totuudenmukainen yhdestä näkökulmasta katsottuna, me edistymme kaiken aikaa. Uskon, että vuonna 2011 tullaan näkemään merkittäviä ruohonjuuritason muutoksia, jos Haitin poliittinen tilanne saadaan vakautettua, sillä epävakaus haittaa toimiamme. Me kohdennamme toimemme Haitin jälleenrakennukseen.
<SPEAKER ID="599" NAME="Michèle Striffler" LANGUAGE="FR">
Arvoisa puhemies, arvoisat komission jäsenet, vuosi maanjäristyksen jälkeen Haitilla vallitsee yhä hätätila ja jälleenrakennustoimet ovat vielä lapsenkengissä. Tämä johtuu Haitin valtion rakenteellisista puutteista, Haitin viranomaisten poliittisen tahdon ja päätöksentekokyvyn puutteesta sekä kansainvälisen yhteisön tuen vähäisyydestä. Jos Haitin viranomaiset eivät saa tehtyä tärkeitä päätöksiä muun muassa maiden pakkolunastamiseksi, jälleenrakennustöitä haittaavat tuhansien tonnien rauniokasat jäävät raivaamatta.
<P>
Haluan esittää humanitaarisille järjestöille kiitokseni niiden tekemästä työstä. Edistystä on saatu aikaan ja miljoonia ihmishenkiä on pelastettu.
<P>
Humanitaariset järjestöt eivät voi kuitenkaan kovin pitkään paikata Haitin valtion puutteita. Tästä syystä Euroopan unionin on tehtävä kaikkensa tukeakseen vaaliprosessin oikeudenmukaisuutta ja avoimuutta, jotta jälleenrakennuksen edellyttämä vakaus ja poliittinen tahto voidaan saavuttaa. On ehdottoman tärkeää tukea Haitin tulevia viranomaisia koko jälleenrakennushankkeen ajan Haitin instituutioiden organisoinnissa, jotta kaikilla tasoilla voidaan saada aikaan uudenlainen tasapaino ja täysin toimiva demokratia.
<P>
On myös ehdottoman tärkeää, että Euroopan komissio pyrkii Haitin väliaikaisen jälleenrakennuskomission jäsenenä ja avustustöiden rahoittajana toteuttamaan toimia, joiden tarkoituksena on nopeuttaa jälleenrakennuskomission toimeksiannon toteuttamista ja valmistelemaan sen toimintaa.
<P>
Maanjäristyksen jälkeen kansainvälinen yhteisö päätti toteuttaa Haitin jälleenrakennuksen aiemmasta poikkeavalla tavalla, toistamatta menneisyyden virheitä. On tullut aika kitkeä kerralla pois Haitin köyhyyden syvälle juurtuneet syyt.
<SPEAKER ID="600" NAME="Corina Creţu" LANGUAGE="RO">
Arvoisa puhemies, kuten sanoitte, vuosi Haitin tuhonneen onnettomuuden jälkeen jälleenrakennustöiden tulokset ovat yhä kaukana väestön odotuksista, mutta myös kansainvälisen yhteisön tekemistä lupauksista. Tämän lisäksi pyrkimykset Haitin valtion jälleenrakentamiseksi ovat ajautuneet viime kuukausien takaiskuista päätellen umpikujaan. Nyt tämä maa, jota on koetellut tuhoisa maanjäristys ja huhujen mukaan YK:n rauhanturvajoukoista alkunsa saanut koleraepidemia, on ajautunut kaiken muun lisäksi vakavaan poliittisen kriisiin.
<P>
Nähdäkseni Haitin kriisissä on kolme osa-aluetta, joihin meidän on puututtava lähitulevaisuudessa. Muutoin tähän mennessä toteutetut toimet ovat vaarassa vesittyä. Koleraepidemian alkulähdettä koskevien tutkimusten tulokset on julkistettava mahdollisimman pian, jotta väestön viha paikalla olevia YK-joukkoja kohtaan saadaan lientymään. Toiseksi meidän on tehtävä kaikkemme, jotta presidentti Prévalin toimikauden päättyessä 7. helmikuuta alkava siirtymävaihe ei pitkittyisi. Tarkassa kansainvälisessä valvonnassa järjestettävät uudet vaalit ovat ainoa kestävä ja demokraattinen ratkaisu. Kolmanneksi uskon, että nyt tehdyn arvion on muodostettava käännekohta Haitin jälleenrakennustoimissa, joita ovat haitanneet tehottomuus, viivytykset ja alueen maiden väliset eturistiriidat.
<P>
Ei pidä unohtaa, että New Yorkissa maaliskuussa 2010 pidetyssä avunantajien konferenssissa luvatuista 10 miljardista Yhdysvaltain dollarista on tähän mennessä maksettu vain 1,2 miljardia dollaria; Euroopan unionin maksama tuki muodostaa tästä merkittävän osan. Miljoona haitilaista elää väliaikaisissa leireissä, joissa köyhyys, epätoivo ja seksuaalinen väkivalta ovat saavuttamassa hälyttäviä mittasuhteita. Meidän on autettava heitä, mutta ennen kaikkea meidän on pyrittävä edistämään pitkän aikavälin investointeja Haitilla ja tuettava konkreettisesti kestävän valtiorakenteen rakentamista.
<SPEAKER ID="601" NAME="Charles Goerens" LANGUAGE="FR">
Arvoisa puhemies, komission jäsenten pitämät puheenvuorot olivat varsin laadukkaita, joten tyydyn esittämään vain kaksi huomiota.
<P>
Ensinnäkin vuosi maanjäristyksen jälkeen Haiti on yhä suurelta osin raunioina. Me tiesimme, että näin vakava katastrofi ajaisi Haitin huomattaviin vaikeuksiin. Me tiesimme myös, että lukuisien siviiliuhrien lisäksi maanjäristys iski myös itse valtion sydämeen; niin mittavia tuhoja tämä luonnonkatastrofi aiheutti. Kun tähän lisätään rakenteelliset puutteet ja erityisesti hallinnolliset epäonnistumiset, ruohonjuuritasolla työskentelevien kohtaamat haasteet on helppo ymmärtää.
<P>
Kuka tästä tilanteesta on ensisijaisesti vastuussa? Lieventävistä asianhaaroista huolimatta suurimmassa vastuussa on itse Haitin valtio, jota ilman mitään ei voida saada aikaiseksi. Toinen vaihtoehto olisi maan hallinnan ottaminen ulkopuolisiin käsiin, eikä sitä kukaan halua.
<P>
Toiseksi me voimme täydentää Haitin valtion toimia ja meidän on pakko tehdä niin. Joka tapauksessa Euroopan unioni ei ole säästellyt vaivojaan tässä suhteessa. Euroopan unioni ei ole tyytynyt vain antamaan lausuntoja, vaan se on myös toiminut niiden mukaisesti. Jatkoa ajatellen me odotamme Euroopan unionilta tietenkin sitä, että se jatkaa Haitin vankkumatonta tukemista, mutta myös sitä, että se pyrkii auttamaan Haitia vapautumaan riippuvaisuudesta ulkopuolisen avun suhteen huolimatta Haitin tunnetuista puutteista. Olen tietoinen siitä, että tätä ei voida tehdä parissa kuukaudessa.
<SPEAKER ID="602" NAME="Judith Sargentini">
Verts/ALE-ryhmän puolesta. - (NL) Arvoisa puhemies, todellinen kysymys kuuluu: miten voimme jälleenrakentaa epäonnistuneen valtion? Haiti on epäonnistumassa valtiona. Voidaanko sen yhteydessä puhua jälleenrakennuksesta, kun tiedetään, että Haiti ei ollut alunperinkään demokraattinen valtio? Tämä on meidän tehtävämme. Kaikista komission pyrkimyksistä huolimatta, meillä ei ole edelleenkään vastausta tähän kysymykseen. Koleraepidemia, marraskuisten vaalitulosten peukalointi ja kansalaisten pelottelu eivät tietenkään helpota maan jälleenrakentamista. Naisten ja tyttöjen asema oli heikko jo ennen maanjäristystä; väliaikaisleireillä he ovat joutuneet seksuaalisen väkivallan uhreiksi, mitä me emme edelleenkään halua myöntää.
<P>
Kaiken lisäksi Baby Doc on palannut Haitille ja hän saattaa haluta käyttää hyväkseen kansalaistensa kurjuutta, sillä huhujen mukaan hänen rahansa ovat viimeinkin lopussa. Me emme saa sallia tätä Haitilla.
<P>
Me olemme pyrkineet kuluneen vuoden aikana auttamaan haitilaisia jälleenrakennustyössä, mutta se, mitä he eniten tarvitsisivat on organisointikyky. Sen vuoksi he ovat yhä riippuvaisia hätäavusta ja meidän on siirryttävä kehitysyhteistyöhön. Jokin on tässä pahasti pielessä. Muutoksia ei tietenkään saada aikaan yhdessä yössä, mutta meidän on kuitenkin ehdottomasti pyrittävä niitä kohti, sillä Haiti ei voi rakentaa itseään uudelleen ilman demokratiaa tai vähintäänkin ilman kunnollista johtajuutta. Toivotan tästä syystä komission jäsen Georgievalle ja komission jäsen Piebalgsille menestystä tässä tehtävässä. Toivon teille menestystä!
<SPEAKER ID="603" NAME="Nirj Deva">
ECR-ryhmän puolesta. - (EN) Arvoisa puhemies, on hyvä, että keskustelemme tästä aiheesta jälleen; me puhuimme tästä vasta hiljattain. Se osoittaa, että olemme huolissamme Haitin kansan tilanteesta - me olemme siitä selvästi enemmän kiinnostuneita kuin Haitin hallitus.
<P>
Me puhumme velvollisuudesta suojella. Me puhumme velvollisuudesta suojella kansalaisia massamurhaajilta ja kansanmurhaa hautovilta diktaattoreilta, mutta entäpä velvollisuus suojella kansalaisia tehottomalta ja korruptoituneelta hallitukselta, joka ei välitä omasta kansastaan? Haitilla on miljoona koditonta; kuolonuhreja on 230 000, loukkaantuneita 300 000. Kuitenkin vain 5 prosenttia raunioista on raivattu ja vain 15 prosenttia taloista on rakennettu uudelleen jollakin tapaa.
<P>
Jos Haitin hallitus ei välitä omasta kansastaan, niin meidän on noudatettava velvollisuutta suojella. Niin kauan kuin me emme noudata tätä velvollisuutta, meidän on turha pyytää näitä kahta erinomaista komission jäsentä pistäytymään luonamme kertomassa, mitä he voivat tai eivät voi tehdä, kun paikalliset toimintavalmiudet ovat kovin rajalliset ja hauraat.
<P>
Maanjäristyksen jälkeen ensimmäinen tehtävä on raivata rauniot. Raivaaminen edellyttää raskasta nostokalustoa, nostokurkia, helikoptereita ja puskutraktoreita sekä niiden käyttötaitoa. Jos kukaan paikallisista ei osaa käyttää näitä laitteita, niiden niiden käyttäjät on tuotava jostain muualta. Vasemmisto kuitenkin vastustaa jäsenvaltion armeijan tai ilmavoimien tai merivoimien tuloa apuun. Me emme voi odottaa, että Oxfamin tai Pelastakaa lapset -järjestön työntekijät osaisivat ajaa traktoreita ja raivata raskaita raunioita. Meidän on riisuttava perustelumme turhasta politiikasta ja omaksuttava näiden ihmisten auttamiseen käytännöllinen lähestymistapa.
<SPEAKER ID="604" NAME="Jacky Hénin">
GUE/NGL-ryhmän puolesta. - (FR) Arvoisa puhemies, Haitia ja haitilaisia kohtasi vuosi sitten järkyttävä katastrofi, joka kylvi tuhoa ja kuolemaa kaikkialle.
<P>
Haitin kansan urhoollisuus ja maailmanlaajuinen ruohonjuuritason yhteisvastuullinen toiminta uhrien auttamiseksi ansaitsevat meidän ihailumme. Puhun nimenomaan ruohonjuuritason toiminnasta, sillä Euroopassa ja muuallakin eniten antavat usein ne, joilla on vähiten.
<P>
Haluan esittää kiitokseni Kuuban valtiolle ja kansalle, jotka ovat auttaneet avun toimittamisessa tavoittelematta omaa etuaan. Kuuban toimien tulokset puhuvat puolestaan. Kuuban lääkintäosasto on tähän mennessä hoitanut yli 50 000 koleratapausta, mahdollistanut 76 terveyskeskuksen ja sairaalan jälleenrakentamisen ja antanut leikkaushoitoa useille haitilaisille. Monet asiantuntijat ovat todenneet Kuuban avun erityisen tehokkaaksi. Tästä kertoo muun muassa se, että Norjan kaltainen maa on pyytänyt Kuubaa toimimaan puolestaan.
<P>
Euroopan unionin ja Yhdysvaltojen olisi hyvä ottaa opiksi Kuuban esimerkistä. Sen sijaan ne kuitenkin tyytyvät omahyväisiin mediatempauksiin, joilla niiden apu naamioidaan hyväntekeväisyydeksi, kun todellisuudessa siinä on kyse avunantajien omien taloudellisten ja poliittisten etujen ajamisesta Haitin valtion ja talouden kestävän jälleenrakentamisen kustannuksella.
<P>
Ranska ja Yhdysvallat ovat historiallisesta vastuussa Haitin kurjuudesta; on siis niiden osalta hävytöntä väittää tietävänsä, mikä on parasta Haitin kannalta. On syystä muistaa, että Maailmanpankki ja Kansainvälinen valuuttajärjestö IMF peruuttivat Haitin velan vasta pahimmanlaatuisen katastrofin koittaessa.
<P>
Haitin tämänhetkiset tapahtumat ovat osoitus Yhdistyneiden Kansakuntien nykytoiminnan rajoituksista. Haitilla humanitaariset toimet ovat osoittaneet kyvyttömyytensä tarjota kansalle kestäviä ratkaisuja. Kaikkein pahinta on se, että keskipitkällä ja pitkällä aikavälillä humanitaariset toimet vaikeuttavat työtä sellaisen demokraattisen valtion ja talouden rakentamiseksi, joka vastaa Haitin kansan inhimilliseen kehittymisen tarpeeseen.
<P>
Kansainvälinen yhteisö on luvannut maan jälleenrakentamiseen 11,5 miljardia Yhdysvaltain dollaria. Jää nähtäväksi, mitä jälleenrakentamiselle tässä tarkoitetaan. Kuinka suuri osa tästä avusta on todellisuudessa saapunut sitä tarvitseville? Kuka päättää toteutettavista hankkeista? Joudummeko me todistamaan Kosovon tapaan näytelmää, jossa kansalaiset työnnetään syrjään ja suuret ylikansalliset yhtiöt jälleenrakentavat heidän maansa, koska ne yksin pystyvät voittamaan kansainvälisiä tarjouskilpailuja?
<P>
Euroopan unionin ei pidä tukea holhoavaa tai uuskolonialistista visiota, vaan sen sijaan edistää Haitin tasavallassa kansasta itsestään lähtevää demokratian renessanssia. Haitin kansa oli maailmassa ensimmäinen, joka vapautui Ranskan siirtomaavallasta. Sen lisäksi se joutui kärsimään sodasta, jonka seurauksena eurooppalaiset siirtomaavallat veloittivat siltä nykyrahassa 20 miljardia euroa "korvauksia".
<P>
Orjuuden ja siirtomaavallan kaltaisten ihmisyyden vastaisten rikosten vuoksi Euroopan unionilla ja Ranskalla on nyt Haitia kohtaan moraalinen, poliittinen ja taloudellinen velka. Meidän on maksettava se kunniamme vuoksi.
<SPEAKER ID="605" NAME="Bastiaan Belder" LANGUAGE="NL">
Arvoisa puhemies, vuosi Haitin tuhoisan maanjäristyksen jälkeen maan jälleenrakennus etenee edelleen piinallisen hitaasti. Edistystä on kuitenkin tapahtunut vähitellen. Haitin kansa tarvitsee apuamme kipeästi erityisesti nyt, kun sitä koettelee koleraepidemia. Meidän pitäisi keskittyä elintarviketurvaan. Paikallinen maatalous on kärsinyt kovia, minkä seurauksena maasta on tullut liian riippuvainen tuontielintarvikkeista. On tärkeää sijoittaa merkittävästi energiaa ja varoja maatalouden ja paikallisen infrastruktuurin jälleenrakentamiseen. Mikrolainoilla on tässä suhteessa valtava merkitys, sillä ne stimuloivat talouskehitystä ruohonjuuritason kautta. Onko komissio tästä yhtä mieltä?
<P>
Myös Haitin poliittinen tilanne on presidentinvaalien ensimmäisen kierroksen jälkeen edelleen hälyttävä. Tämä käy selväksi Amerikan valtioiden järjestön viime viikolla julkaisemasta arviointiraportista. Mikä on komission arvio Haitin poliittisesta nykytilanteesta ja tilanteen vaikutuksesta maan jälleenrakennukseen?
<P>
Arvoisa puhemies, viime viikolla ilmestyi alankomaalaisen toimittajan vaikuttava teos Haitista. Eräs sen kuvista on iskostunut mieleeni: kuvassa joukko haitilaisia raivaa maanjäristyksen jälkeen raunioita yllään t-paidat, joissa lukee "Haiti pap peri" (Haiti EI ole kuolemassa). Tämän pitäisi innoittaa meidät varmistamaan, että haitilaiset todella selviytyvät ja saavat apumme ansiosta toivorikkaan tulevaisuuden.
<SPEAKER ID="606" NAME="Filip Kaczmarek" AFFILIATION="PPE">
(PL) Arvoisa puhemies, Euroopan unioni ei ole unohtanut Haitia. Me olemme yhä suurin humanitaarisen avun tarjoaja. On kuitenkin masentavaa todeta, että maa on yhä sisäisen ja poliittisen kaaoksen vallassa.
<P>
Humanitaarista apua on tarjottu Haitille tavanmukaisesti kahdessa vaiheessa. Ensimmäisessä avustusvaiheessa tarjotaan hätäapua ja tuetaan niitä, jotka tarvitsevat apua kaikkein eniten. Toisessa vaiheessa panostetaan maan taloudelliseen, sosiaaliseen ja poliittiseen jälleenrakentamiseen. Humanitaarisen avun tarjoamisvaihe kestää Haitilla kuitenkin odotettua pidempään koleraepidemian, pyörremyrskyn, epävakaan yhteiskunnallisen ja poliittisen tilanteen sekä jopa uskontojen välisten jännitteiden ja väkivaltaisuuksien vuoksi. Tästä syystä me emme ole voineet siirtyä toiseen vaiheeseen niin nopeasti ja kattavasti kuin olisimme halunneet.
<P>
Kriisi on Haitilla yhä nykypäivää. Meidän apuamme tarvitaan edelleen. Me emme voi hylätä velvollisuuksiamme. Kuten komission jäsen Piebalgs totesi, Euroopan komissio on toimittanut puolet varoista, jotka se lupasi New Yorkissa pidetyssä avunantajien konferenssissa. Tältä osin suunnitelmamme etenee hyvin.
<P>
Päätöslauselmalla, jonka Euroopan parlamentti hyväksyy huomenna, pyritään saamaan jäsenvaltiot ja komissio liikkeelle toteuttamaan tekemämme lupaukset. On syytä muistaa, että sadattuhannet ihmiset elävät yhä väliaikaisissa leireissä ja yli 3 500 ihmistä on kuollut koleraan. Me olemme alusta lähtien korostaneet, että päävastuu jälleenrakentamisesta tulisi olla haitilaisilla itsellään. Haitilaisten jälleenrakennussuunnitelma perustuu hajauttamiseen sekä paikallisen maatalouden ja elintarviketurvan edistämiseen. Me kunnioitamme näitä Haitin kansan asettamia prioriteetteja. Haluan lisäksi esittää yhden suosituksen. Meidän on lisättävä humanitaarisia toimiamme, ja tiedän, että komission jäsen tekee jo töitä sen eteen.
<SPEAKER ID="607" NAME="Kriton Arsenis" AFFILIATION="S&amp;D">
(EL) Arvoisa puhemies, arvoisat komission jäsenet, Haiti on todella omanlaisensa tapaus. Meidän kaikkien on syytä ymmärtää tämä. Haitin humanitaarinen kriisi ei ole niitä, joissa voimme tyytyä vain myöntämään tietyn avustussumman ja odottamaan, että paikallinen hallitus päättää hankkeiden toteutuksesta. Haiti on maa, joka on myös hallinnollisesti täysin raunioina. Ainoa, mitä voimme nykytilanteessa odottaa, on korruption lisääntyminen ja se, että Haitin kyky hallita kriisiä ja toteuttaa tarvittavia toimenpiteitä heikkenee entisestään. Haitin tilanne edellyttää meiltä tavallista päättäväisempää ja vakaampaa toimintaa. Me joudumme monissa tilanteissa toimimaan tavallista aktiivisemmin.
<P>
Jäsen Deva mainitsi rauniot, joita ei ole vielä raivattu jälleenrakentamisen mahdollistamiseksi. Rauniot on raivattava pois kaduilta. Tämän on oltava meidän ensisijainen tavoitteemme. Nykyvauhdilla työt vievät vielä viisi vuotta. Ne on kuitenkin tehtävä viipymättä. Tehtävää on Haitilla niin paljon, että jos kaikki hoidetaan asianmukaisesti, maassa ei pitäisi olla työttömyyttä.
<P>
Meidän on puututtava aktiivisesti tilanteeseen raivaustöiden, vedenjakelun ja elintarvikkeiden saannin takaamiseksi, jotta Haiti voi nousta takaisin jaloilleen ja jotta sen kansalaiset, jotka joutuvat päivittäin pohtimaan omaa elossa säilymistään, voivat vihdoin katsoa tulevaisuuteen.
<SPEAKER ID="608" NAME="Niccolò Rinaldi" AFFILIATION="ALDE">
(IT) Arvoisa puhemies, arvoisat komission jäsenet, hyvät parlamentin jäsenet, on totta, että Haiti on todella omanlaisensa tapaus, se on erilainen. Katastrofien vuosipäivinä muistellaan yleensä uhreja ja pohditaan, mitä on tehty ja mitä voitaisiin tehdä jatkossa paremmin. Haiti poikkeaa kuitenkin tästä siinä, että pohdittavaa ei ole, sillä siellä ei ole vielä tehty mitään.
<P>
Sen sijaan, että sanomme katastrofin tapahtuneen vuosi sitten, voisimme pikemminkin puhua katastrofien vuodesta. Ensin oli luonnonkatastrofi, maanjäristys. Sitä seurasi kaoottisten avustustöiden katastrofi, sitten koleraepidemian puhjettua kansanterveydellinen katastrofi, sen jälkeen poliittinen katastrofi, joka oli seurasta huonoimpaan mahdolliseen aikaan järjestetyistä korruption värittämistä vaaleista, ja lopulta katastrofi, jossa historia jollain tavalla toistaa itseään, kun entinen diktaattori palasi maahan epäilyttävän monimiljonäärituristin valepuvussa.
<P>
Komissio tekee hyvää työtä, itse asiassa erittäin hyvää työtä. Vierailin Haitilla viime kesäkuussa kehitysyhteistyövaliokunnan kanssa ja näin, mitä siellä oli saatu aikaan. Komissio ansaitsee työstään kiitoksemme. Poliittista suojelua on kuitenkin kehitettävä nykyisestä ja kansainvälisen yhteisön asemaa on vahvistettava; kansainvälisen yhteisön on asetettava tavoitteita ja määräaikoja ja valvottava suoraan osaa jälleenrakennustöistä.
<P>
Tämä on toteutettava sopivassa tasapainossa väestön ja paikallisten kansalaisjärjestöjen kasvavan roolin kanssa; niitä ei pidä sulkea hankkeiden ulkopuolelle. Kansallisten politiikkojen ja hallituksen elinten aseman tulisi olla siis nykyistä pienempi ja sen sijaan olisi vahvistettava kansalaisten ja kansainvälisen yhteisön toistaiseksi haurasta yhteistyötä.
<SPEAKER ID="609" NAME="Michèle Rivasi" AFFILIATION="Verts/ALE">
(FR) Arvoisa puhemies, vierailin Haitilla viime syyskuussa tarkkailulautakunnan tehtävissä ja sain omin silmin nähdä maan hätätilanteen. Nyt meidän katsottava tämän välittömän hädän yli ja ryhdyttävä vihdoin kehitysyhteistyöhön. Tehtävämme ei ole vain jälleenrakentaa, vaan pikemminkin rakentaa alusta pitäen maa, jonka perusta ja hallinto eivät ole koskaan olleet vakaita.
<P>
Kuten monet parlamentin jäsenet ovat jo todenneet, yksi asia on selvä: maassa on 20 miljoonaa tonnia raunioita raivattavana ja vuoden aikana on raivattu vain 5 prosenttia, siis häviävän pieni osa. Tällä vauhdilla Port-au-Princen raunioiden raivaaminen tulee kestämään yli kuusi vuotta. Tämä on siis itsessään poliittinen hanke, ja komission on osallistuttava siihen.
<P>
Toinen keskeinen tavoite on hallinnon kehittäminen. On hyvä, että Euroopan unioni on panostanut merkittävällä tavalla Haitin budjettitukeen. Tätä taloudellista tukea on lisättävä, sillä se on ainoa keino palauttaa Haitin valtion ja kansan toimintakyky. Haitin nykyinen riippuvaisuus kansalaisjärjestöistä näkyy julkisissa peruspalveluissa, kuten terveydenhoito- ja koulutuspalveluissa. Kaikkia julkisia palveluita ei pidä kuitenkaan teettää kansalaisjärjestöillä.
<P>
Meidän on ennen kaikkea panostettava nykyistä enemmän uusien vaalien nopeaan järjestämiseen ja loppuun viemiseen, jotta korruptoitunut poliittinen eliitti voidaan poistaa vallasta. Nykyisten tietojen mukaan Haitin taloudellisen kehityksen estää 20 perheestä koostuva oligarkia, joka pitää hallussaan kauppaa, muttei kuitenkaan tee mitään maan tuotantokapasiteetin lisäämiseksi.
<P>
Meidän on myös annettava Haitille resurssit nousta riippuvaisuudesta, josta se kärsi jo ennen maanjäristystä. Tästä syystä kehotan EU:n toimielimiä asettamaan johdonmukaiset prioriteetit ja tukemaan merkittävällä tavalla julkisten palveluiden perustamista yhdessä Haitin tulevan hallituksen kanssa.
<SPEAKER ID="610" NAME="James Nicholson" AFFILIATION="ECR">
(EN) Arvoisa puhemies, minulla oli jäsen Rivasin tavoin - luullakseni - kunnia johtaa valtuuskunta AKT-maista Haitille viime syyskuussa. Sanoin tuolloin, etten ollut lähimainkaan valmis kohtaamaan Haitilla todistamaani tilaa.
<P>
Haluan nyt sanoa useita asioita. Meidän on siirryttävä välittömästi humanitaarisesta avusta jälleenrakennukseen. Tältä osin tilanne ei ole parantanut lainkaan. Tänä iltana on sanottu hienoja asioita, mutta niitä ei voida toteuttaa käytännön tasolla, ellei apua tarjota enemmän.
<P>
Meidän on painostettava tukea luvanneita tahoja nykyistä enemmän, jotta ne toteuttavat lupauksensa, ja meidän on painostettava Clintonin johtamaa jälleenrakennushanketta ja Yhdistyneitä kansakuntia toimimaan nopeammin. Tämän on tultava esiin hyvin selvästi.
<P>
Yhdyn komission jäsenen äskeisiin sanoihin. Me tarvitsemme poliittista vakautta. Toivon vilpittömästi, että poliittinen vakaus saavutetaan, mutta en ole siitä varma.
<P>
Haitilla vieraillessani totesin - haluan sanoa tämän ja tehdä sen kaikille selväksi -, että haitilaiset ovat hyvin ylpeä kansa. He ovat ihailtavia ihmisiä. Näimme Michèle Rivasin kanssa, kun he lapsineen tulivat ulos teltoistaan kello kuudelta aamulla kuin vastapestyinä. He olivat ihailtavia ja hymyileviä ihmisiä; sivullinen saattoi vain ihmetellä, mistä he saivat aiheen hymyyn.
<P>
Haluan myös ilmaista kiitokseni lukuisille eurooppalaisten kansalaisjärjestöjen työntekijöille, jotka asettavat Haitilla henkensä alttiiksi, sekä komission työntekijöille, joille esitin kiitokseni ollessamme paikalla. He tekivät erinomaista työtä. Meidän ei pidä unohtaa, että nämä ihmiset asettavat henkensä päivittäin alttiiksi auttaakseen Haitin kansaa. Meidän ei pidä unohtaa myöskään Haitin kansaa. Meidän on tehtävä työtä heidän vuokseen ja meidän on autettava heitä. Jos me palaamme tähän istuntosaliin vielä kymmenen kertaa saavuttaaksemme tämän päämäärän, niin meidän on tehtävä niin nyt ja myös jatkossa.
<SPEAKER ID="611" NAME="Cristian Dan Preda" AFFILIATION="PPE">
(RO) Arvoisa puhemies, kuten monet parlamentin jäsenet ovat jo todenneet, Haitin valtio raunioitui 12. tammikuuta 2010 tapahtuneessa maanjäristyksessä täysin. Nyt vuotta myöhemmin maa odottaa yhä jälleenrakentamistaan. Tällä välin sen ongelmat ovat vain lisääntyneet; koleraepidemia ja vaalit ovat vaikeuttaneet sen tilannetta entisestään.
<P>
Port-au-Prince on nykyään todellisuudessa valtava pakolaisleiri. Haitin väestö on selvinnyt tähän asti vain humanitaaristen järjestöjen toiminnan ansiosta. Meidän on syytä olla niille kiitollinen. Kuten YK:n Haitin erityisedustaja totesi, Haitista on tullut kansalaisjärjestöjen tasavalta. Kuinka pitkään tämä tilanne voi jatkua? On selvää, että terveystilanne on järkyttävä, koulutusjärjestelmä on jälleenrakennettava ehdottomasti ja rauniot on raivattava. Kaikki tämä edellyttää Haitin valtion jälleenrakentamista. Toimielinten puute ja hallintotavan puutteet olisivat tällä hetkellä valtava ongelma ilmankin maanjäristystä.
<P>
Meidän on siis panostettava Haitin valtion toimintakyvyn palauttamiseen ja demokratian rakentamiseen. On tehtävä hyvin selväksi, että Haitilla helmikuussa järjestettävä toinen vaalikierros on ehdottomasti toteutettava uskottavalla ja avoimella tavalla.
<P>
Lopuksi haluan vielä sanoa, että Haiti on jälleenrakennettava, jos näin voi sanoa, eri tavalla. "Erilaisella" tarkoitan sitä, että jälleenrakentaminen on toteutettava aiempaa laadukkaammin, jotta vastaavanlaiset katastrofit eivät pääse toistumaan. "Erilaisella" tarkoitan myös sitä, että meidän on otettava hankkeisiimme mukaan myös paikalliset yhteisöt. Tärkeintä osapuolta, Haitin kansaa, on kuultava jälleenrakentamisen yhteydessä.
<SPEAKER ID="612" NAME="Ricardo Cortés Lastra" AFFILIATION="S&amp;D">
(ES) Arvoisa puhemies, arvoisa komission jäsen, hyvät parlamentin jäsenet, haluan aivan ensiksi esittää kiitokseni Haitilla toimiville kansalaisjärjestöille. Ne tekevät ihailtavaa työtä ja edustavat EU:n kaikkein parhaimpia arvoja, ihmiskunnan parhaimpia arvoja.
<P>
Haitin maanjäristyksestä on kulunut vuosi ja nyt on todennäköisesti tullut aika tehostaa toimintaamme. Ratkaistavanamme on useita ongelmia, joihin on puututtava viipymättä. Siitä ei ole mitään epäselvyyttä.
<P>
Ensimmäinen ongelma on toimivan vesihuoltojärjestelmän rakentaminen. Vesihuollon puutteellisuus on tällä hetkellä uskoakseni suurin haitilaisten henkeä uhkaava tekijä. Vesihuollon jälkeen meidän on puututtava asuntokriisiin ja ratkaistava viipymättä maanomistukseen liittyvät epäselvyydet.
<P>
Tämän lisäksi tarvitaan laillisen oikeutuksen saanutta, demokraattisesti valittua hallitusta, joka kykenee neuvottelemaan. Tiedän, että tilanne ei ole helppo, mutta meidän on voitava keskustella tällaisen laillisen tahon kanssa nopeuttaaksemme Haitin tilanteen kehittymistä.
<P>
Lisäksi on eräs merkittävä ongelma, jonka monet parlamentin jäsenet ovat jo ottaneet esiin: raivaamattomat rauniot, jotka ovat jo itsessään huomattava poliittinen ongelma. Meidän on muistettava katsoa myös tulevaisuuteen ja ryhdyttävä laatimaan pitkän aikavälin koulutusstrategiaa. Haitin tapahtumat eivät todennäköisesti olisi toteutuneet, jos maassa olisi ollut julkinen opetusjärjestelmä ja jos lapsista olisi huolehdittu asianmukaisesti.
<P>
Meidän on tehtävä loppu paitsi köyhyydestä, myös riippuvaisuudesta.
<SPEAKER ID="613" NAME="Zbigniew Ziobro" AFFILIATION="ECR">
(PL) Arvoisa puhemies, Haitia koetteli vuosi sitten järkyttävä luonnonmullistus - valtava maanjäristys, jonka seurauksena 200 000 ihmistä menetti henkensä ja 1 300 000 jäi kodittomaksi. Avustus- ja jälleenrakennustoimet ovat jatkuneet nyt vuoden ajan. Tässä on epäilemättä kyse valtavasta ja hyvin haastavasta humanitaarisesta operaatiosta. Haitin saari ei kuitenkaan kaipaa ainoastaan materiaalista ja taloudellista apua, vaan myös tukea hallinnollisten elinten ja poliittisen vakauden rakentamiseen, mitä ilman se ei voi kehittyä. Lisäksi tilannetta vaikeuttaa jo 3 500 ihmishenkeä viime aikoina vaatinut koleraepidemia. Haitin tapaus osoittaa, että avokätisimmätkään lahjoitukset eivät auta, jos varoja ei kohdenneta oikein. Haitin tapauksen pitäisi antaa meille ajateltavaa. Se osoittaa selvästi, että on tarpeen luoda tehokas kansainvälinen avustusjärjestelmä tulevien luonnonmullisten varalle.
<SPEAKER ID="614" NAME="Ria Oomen-Ruijten" AFFILIATION="PPE">
(NL) Arvoisa puhemies, arvoisat komission jäsenet, hyvät parlamentin jäsenet, ajatellessani Haitia ajattelen Haitin kansalaisia, mutta myös niitä eurooppalaisia, jotka ovat tukeneet haitilaisia erittäin arvokkaalla tavalla. Ajattelen myös humanitaarisia järjestöjä, jotka ovat tehneet valtavasti töitä. Arvoisa puhemies, se on tämän tarinan valoisa puoli. Meidän on otettava Haitin tapauksesta opiksemme ja nähdäkseni meillä on parannettavaa kolmella osa-alueella.
<P>
Ensimmäinen niistä on koordinointi. Humanitaarisen avun tarjoamisvaiheen koordinointi ei ollut kovin onnistunutta; me olemme tänään saaneet sitä koskevan kertomuksen. Jälleenrakennusvaiheessa meidän on toimittava paremmin. Tässä yhteydessä voi ajatella myös avun tehokkuutta, sillä myös se on sidoksissa koordinointiin. Mitä lisätoimia ja tehokkaampia toimia voisimme toteuttaa?
<P>
Toinen osa-alue, josta haluan puhua, on korruptio. Jos me haluamme Euroopan kansalaisten tarjoavan tukea, niin heidän on voitava luottaa siihen, että tuki käytetään asianmukaisesti. Me emme halua korruptiota, emme viranomaisten edustajina emmekä tavallisina kansalaisina. Miten me voisimme kehittää koordinointia niin, että nämä järjestelmät eivät ajaudu korruption valtaan?
<P>
Kolmas osa-alue, arvoisa puhemies, on poliittinen tilanne. Ilman poliittista vakautta ja määrätietoista julkista hallintoa kestävä jälleenrakentaminen ei voi edistyä lainkaan. Vaalien ensimmäinen ja hyvin kiistanalainen kierros on pidetty. Haluan esittää teille tämän kysymyksen: millä tavoin Amerikan valtioiden järjestön ja muiden tahojen kanssa toteutettavaa koordinointia ollaan kehittämässä sen varmistamiseksi, että tulevat vaalit sujuvat asianmukaisesti? Eurooppalaisina me olemme sitoutuneet auttamaan Haitia lyhyellä aikavälillä ja mielestäni meidän on osoitettava solidaarisuuttamme Haitille myös tästä eteen päin.
<SPEAKER ID="615" NAME="Edite Estrela" AFFILIATION="S&amp;D">
(PT) Arvoisa puhemies, arvoisat komission jäsenet, hyvät parlamentin jäsenet, Haitin maanjäristys on aiheuttanut maassa äärimmäisen vakavan humanitaarisen kriisin: tuhannet ovat menettäneet henkensä tai loukkaantuneet ja miljoonat ovat jääneet kodittomaksi, aineelliset vahingot ovat valtavia. Kansainvälinen yhteisö teki suuria lupauksia, mutta on toteuttanut niistä vain pienen osan. On vaikea ymmärtää, miksi jälleenrakentaminen edistyy näin hitaasti huolimatta Euroopan unionin ja kansalaisjärjestön hyvistä pyrkimyksistä.
<P>
Tilannetta on vaikeuttanut entisestään koleraepidemia sekä poliittinen epävakaus, joka on seurausta vaaleista ja niiden jälkeisistä väkivaltaisuuksista; väkivallan uhreiksi ovat joutuneet ennen kaikkea naiset ja lapset. Euroopan unionin on jatkettava jälleenrakentamisen tukemista ja heikoimmassa asemassa olevien haitilaisten humanitaarisen tilanteen lievittämistä, mutta myös panostettava katastrofien ennaltaehkäisemiseen pitkällä aikavälillä.
<P>
Tästä syystä olen tyytyväinen komission hiljattain esittämiin ehdotuksiin, jotka koskevat eurooppalaisen katastrofivalmiusjärjestelmän luomista. Järjestelmän luominen merkitsisi jäsenvaltioiden hätäviranomaisten vapaaehtoisen yhteenliittymän perustamista, valmiussuunnitelmien laatimista sekä humanitaarisen avun kriisikeskusten ja siviilisuojelun yhdistämistä eurooppalaiseksi hätävalmiuskeskukseksi, joka vastaisi vaarallisten tilanteiden valvonnasta, ennakkovaroitusten antamisesta ja EU:n katastrofivalmiuksien koordinoinnista.
<SPEAKER ID="616" NAME="Jarosław Leszek Wałęsa" AFFILIATION="PPE">
(PL) Arvoisa puhemies, edellisestä Haitin humanitaarista apua ja jälleenrakentamista koskevasta keskustelustamme tulee pian kuluneeksi vuosi. Tänään me siis arvioimme tähänastisia toimia ja johtopäätös on hyvin selvä: katastrofista on kulunut jo vuosi mutta uhrien lukumäärä kasvaa yhä. Tässä kohtaa on syytä korostaa kahta keskenään yhtä tärkeää seikkaa, jotka ovat tärkeämpiä kuin uusien talojen ja teiden rakentaminen. Ensinnäkin Euroopan parlamentin on esitettävä selkeä ja painokas vetoomus Haitilla nopeasti leviävän seksuaalisen väkivallan lopettamiseksi. Tietojemme mukaan 250 naista ja tyttöä raiskattiin vain parin päivän kuluessa maanjäristyksestä, ja tämä tilanne on yhä menossa huonompaan suuntaan. Seksuaalinen väkivalta lisääntyy. On tullut korkea aika puhua tästä häpeällisestä ja epäinhimillisestä ilmiöstä, puuttua siihen ja ryhtyä torjumaan sitä tehokkaasti.
<P>
Toinen asia on koleraepidemia, josta on tänään jo puhuttu. Sairastuneiden lukumäärä on kasvanut, mutta se vaihtelee tietenkin vuodenajan mukaan. Tämä on yhteydessä merkilliseen ja järkyttävään trendiin: osa kolerapotilaista todellisuudessa vain teeskentelee sairastavansa. Meidän, joita tänä iltana odottaa mukava vuode, on vaikea uskoa tätä, mutta haitilaisille yö sairaalassa on paljon houkuttelevampi vaihtoehto kuin nukkuminen omassa kodissa, joka on vain alkeellinen hökkeli. On myös syytä muistaa, että koleraepidemia saa todennäköisesti uutta pontta vuodenajan vaihtuessa. Meidän on siis oltava tarkkaavaisia ja puututtava erityisesti näihin olosuhteisiin.
<SPEAKER ID="617" NAME="Seán Kelly" AFFILIATION="PPE">
(EN) Arvoisa puhemies, sanonnan mukaan Jumala auttaa niitä, jotka auttavat itseään. Euroopan unioni menee kuitenkin pidemmälle, sillä se auttaa niitäkin, jotka eivät auta itseään. Tämä on erityisen totta Haitin kohdalla. Kuten jäsen Deva ja monet muut ovat todenneet, Haitin hallitus on korruptoitunut eikä näytä välittävän omasta kansastaan. Meidän on kuitenkin tärkeää jatkaa hyvää työtämme yhteistyössä muun muassa YK:n ja kansalaisjärjestöjen kanssa. Tiedän, että yksi menestyneimmistä irlantilaisista liikemiehistä, Denis O'Brien, toimii tässä suhteessa keskeisessä roolissa.
<P>
Kaikki ponnistuksemme ovat kuitenkin vain pisara meressä siihen verrattuna, mitä voisimme saavuttaa, mikäli Haitilla olisi asianmukaisesti toimiva hallitus. Meidän on siis ilmaistava Haitin hallitukselle selvästi ja painokkaasti, että sen on joko tehtävä parannus tai - toivon mukaan - astuttava sivuun pätevämmän hallituksen tieltä; sitä kautta voisimme saada aikaan todellista kehitystä.
<SPEAKER ID="618" NAME="Monika Flašíková Beňová" AFFILIATION="S&amp;D">
(SK) Arvoisa puhemies, Haitin tuhoisan maanjäristyksen seurauksia on onnistuttu vähitellen lieventämään ja poistamaan. Siitä huolimatta haitilaisilla on yhä edessään vakavia ongelmia. Maassa on pulaa juomavedestä, elintarvikkeista ja muista perustarvikkeista. Kyse on hyvin jokapäiväisistä ongelmista ja vaikeuksista. Tilannetta vaikeuttavat lisäksi demokraattisista arvoista piittaamaton, epävakaa hallitus, koleraepidemia sekä yleistyvä rikollisuus, ryöstely, kaappaukset ja naisten ja lasten raiskaukset.
<P>
Meidän on ryhdyttävä toimiin näiden rikollisten toimien torjumiseksi. Euroopan unionin toimielinten on jatkettava toimiaan maanjäristyksen seurausten lieventämiseksi. Vuonna 2011 apu on keskitettävä suuriin haasteisiin, erityisesti asuntojen jälleenrakentamiseen, yhteisöjen perustarpeiden tyydyttämiseen ja väliaikaisten leirien tilanteen vakauttamiseen.
<P>
Samaan aikaan on pyrittävä toteuttamaan pitkän aikavälin tavoitteita, kuten kehittämään julkisia laitoksia, paikallisviranomaisia, kouluja ja sairaaloita.
<SPEAKER ID="619" NAME="Ilda Figueiredo" AFFILIATION="GUE/NGL">
(PT) Haluan ryhmäni puolesta toistaa, että tuemme Haitin asukkaita, jotka joutuivat vuosi sitten maanjäristyksen uhreiksi ja nyt koleran uhreiksi. Lisäapua tarvitaan kiireesti viimevuotisen katastrofin tuhojen korjaamiseen ja hiljattain puhjenneen koleraepidemian hillitsemiseen. On mahdotonta hyväksyä sitä, että kaikkea apua ei ole vieläkään toimitettu perille. Jo myönnetyn avun käyttöä on seurattava; Euroopan unionin on huolehdittava tästä. EU:n pitäisi myös osoittaa ansaittua arvonantoa niille Haitin naapurimaille, jotka ovat toimineet esimerkillisen yhteisvastuullisesti. Haluan korostaa tässä Kuuban esimerkkiä. Kuuban hallitus lähetti paikalle lääkäreitä ja asiantuntijoita, jotka ovat hoitaneet jo yli 50 000 koleratapausta. Haluan muistuttaa myös Latinalaisen Amerikan ALBA-maiden antamasta taloudellisesta tuesta sekä energia-, maatalous- ja elintarvikeavusta.
<P>
Mielestäni Euroopan unionin tulisi ottaa tämä huomioon ja toimia aktiivisemmin. Haitin jälleenrakentamisen nopeuttamiseksi ja sen väestön elinolosuhteiden parantamiseksi suunnitellut toimenpiteet on toteutettava nopeasti. Rohkeutensa ja suoraselkäisyytensä osoittanut Haitin kansa ansaitsee kuitenkin, että sen itsemääräämisoikeutta ja koskemattomuutta kunnioitetaan.
<SPEAKER ID="620" NAME="Elena Băsescu" AFFILIATION="PPE">
(RO) Arvoisa puhemies, Haitin tuhoisasta maanjäristyksestä on kulunut jo vuosi, mutta jälleenrakentamisen kouriintuntuvista tuloksista ei ole edelleenkään todisteita. Lukkiutunut tilanne johtuu ennen kaikkea siitä, että Haitin valtiolla ei ole kykyä tarjota julkisia peruspalveluita omilla varoillaan. Poliittista tahtoa ei ole, ja Haitin viranomaiset eivät ole panneet täytäntöön päätöksiä maan jälleenrakentamisesta.
<P>
Tämä vaikeuttaa huomattavasti kansainvälisen yhteisön myöntämien varojen tehokkaasta hallinnoinnista vastaavan pääelimen, väliaikaisen Haitin jälleenrakennuskomission, toimintaa. Tämä tilanne ei tule muuttumaan ennen kun maan poliittinen tilanne vakaantuu, valtion toimintakyky palautuu ja maalle saadaan toimiva hallitus. Tästä syystä uskon, että EU:n on tehtävä kaikkensa laillisten ja avoimien vaalien mahdollistamiseksi Haitilla. Poliittisesta kriisistä voidaan tehdä loppu vain varmistamalla, että maassa helmikuussa pidettävät vaalit sujuvat asianmukaisesti.
<SPEAKER ID="621" NAME="Janusz Władysław Zemke" AFFILIATION="S&amp;D">
(PL) Arvoisa puhemies, haluan varmistaa, että sanani ymmärretään oikein. En suhtaudu Euroopan unionin tällä hetkellä Haitille toimittamaan apuun sinällään varauksin. Euroopan unioni toimittaa Haitille valtavasti aineellista apua, ja olen yllättynyt siitä, että muut maat eivät tarjoa apuaan yhtä avokätisesti.
<P>
Haluan kuitenkin muistuttaa teitä siitä, että Euroopan unionin välittömästi katastrofin jälkeen toteuttamiin toimiin kohdistui varauksia. Euroopan unioni toimi liian hitaasti, ja humanitaarisen avun koordinointi oli selvästi puutteellista. Haluaisin tietää, mitä johtopäätöksiä Euroopan komissio on tehnyt avun toimittamisen hitaudesta heti maanjäristyksen jälkeen. Tämä on mielestäni hyvin tärkeä asia, sillä viivytykset avun toimittamisessa voivat maksaa ihmishenkiä.
<SPEAKER ID="622" NAME="Peter Jahr" AFFILIATION="PPE">
(DE) Arvoisa puhemies, arvoisa komission jäsen, Haitin on selvä osoitus siitä, että todelliset katastrofit ovat ihmisen aiheuttamia. Kansainvälinen yhteisö Euroopan unioni etunenässä ovat aivan liian innokkaita auttamaan. Haitin ongelmana ei ole kuitenkaan varojen puute, vaan poliittisten olosuhteiden epävakaus. Tällä hetkellä yksikään valtio ei ole todella valmis laittamaan rahojaan korruptoituneeseen poliittiseen järjestelmään. Haluankin esittää komissiolle seuraavan pyynnön: Meidän on toki jatkettava Haitin tukemista, mutta meidän on panostettava myös poliittiseen infrastruktuuriin. Niin kauan kun Haitilla ei ole toimivaa hallitusta ja hallintojärjestelmää, meidän on tyydyttävä avustusjärjestöjen käyttämiseen, sillä muuta vaihtoehtoa ei yksinkertaisesti ole.
<SPEAKER ID="623" NAME="Kristalina Georgieva">
komission jäsen. - (EN) Arvoisa puhemies, haluan kiittää parlamentin jäseniä vilpittömästi kaikista tämäniltaisista puheenvuoroista. Haluan esittää keskustelun päätteeksi viisi näkökohtaa.
<P>
Ensiksi haluan sanoa, että olen yhtä mieltä kaikkien niiden puhujien kanssa, jotka korostivat hallituksen epäonnistumista merkittävimpänä syynä Haitin nykyisiin ongelmiin. Tämä oli alkuperäinen käsitykseni heti maanjäristyksen jälkeen ja se on sitä edelleen; kaikista tuhoista huolimatta maanjäristys ei ole Haitin suurin ongelma. Haitin suurin ongelma on vuosikymmenien ajan harjoitettu huono hallinto. Se on tuhonnut lähes kaikki aiemmat sosiaaliset ja hallinnolliset rakenteet, joihin haitilaiset olisivat voineet nyt turvautua, ja on kylvänyt väestöön syvän epäluulon hallintoa kohtaan.
<P>
Kun vierailin Haitilla, kaikki haitilaiset, joiden kanssa keskustelin, halusivat sanoa minulle ennen kaikkea yhden asian: älkää antako rahaa hallitukselle. Humanitaarisen avun sarallahan me emme anna rahaa, vaan suoraa apua. Se herättää kuitenkin ajattelemaan, kuinka pitkään Haitin jälleenrakentaminen tulee kestämään. Se tulee kestämään todella pitkään, sillä jälleenrakentaminen ei voi toteutua ilman hallinnollista infrastruktuuria.
<P>
Toinen asiani on se, että Haitin yhteiskunnassa on myös myönteinen puoli, joka on auttanut asukkaita selviytymään: se on heidän lannistumattomuutensa ja heidän yhteisöjensä lannistumattomuus. Tapasin siellä ihmisiä, jotka elivät yhdessä. He olivat joutuneet kodittomiksi yhdessä, he olivat muuttaneet leireihin yhdessä ja he olivat järjestäneet siellä yhteisiä avunantojärjestelmiä: toiset vastasivat lastenhoidosta ja jonkinlaisen opetuksen järjestämisestä, toiset taas etsivät työtä ja jotkut - useimmiten naiset - vastasivat yhteisten aterioiden valmistuksesta. Tällainen lannistumattomuus antaa meille toivoa siitä, että Haitilla on vielä tulevaisuus.
<P>
Tästä pääsen kolmanteen asiaani: EU:n toteuttamissa Haitin tukiohjelmissa on huomioitava se, mitä Haitilla on ja mitä sillä ei ole. Tästä syystä me olemme painottaneet humanitaarisessa avussa "käteistä rahaa työstä" -ohjelmia, etuseteliohjelmia ja uusia tukimuotoja, kuten siementen ja työkalujen hankkimista yhteisöille niiden omavaraisuuden lisäämiseksi.
<P>
Neljänneksi haluan sanoa, että olen kiitollinen huomioista, jotka koskevat Haitin tapauksesta saatavia opetuksia. En katso, että olisimme reagoineet hitaasti: Euroopan unionista tulvi Haitille apua jo vuorokauden kuluttua. Olen kuitenkin yhtä mieltä siitä, että koordinointia on parannettava ja että meidän on ehdottoman tärkeää järjestäytyä ollaksemme valmiina katastrofin iskiessä. Tässä mielessä olen kiitollinen huomiosta, jonka mukaan Haitin opetukset ovat vieneet meitä lähemmäs eurooppalaisen katastrofivalmiuden luomista ja koordinoinnin tiivistämistä Euroopan katastrofivalmiuskeskuksen välityksellä.
<P>
Viimeinen asia, jonka haluan ottaa esiin, on humanitaarisen avun tulevaisuus. Mistä me tarkkaan ottaen olemme huolissamme? Suojelusta ja ennen kaikkea naisten suojelusta sekä tuen lisäämisestä leireihin jumiutuneiden, pääasiassa naisten johtamien kotitalouksien auttamiseksi. Vakuutan teille, että tänä vuonna kuin myös ensi vuoden rahoituksessa me panostamme suojeluun liittyvien ongelmien ratkaisemiseen ja siihen, että EU pitää kansan puolta.
<P>
Haluan lopuksi kiittää kaikkia puhujia heidän kommenteistaan. Aivan erityisesti haluan kiittää niitä, jotka ovat tunnustaneet humanitaaristen työntekijöiden ponnistukset Haitin kansan auttamiseksi.
<SPEAKER ID="624" NAME="Andris Piebalgs" LANGUAGE="EN">
Arvoisa puhemies, haluan ensiksi kiittää parlamentin jäseniä heidän solidaarisuudestaan ja tuestaan. Aloitan poliittisista näkökohdista. Haitin tilanne ei ole suinkaan helppo, mutta korkea edustaja seuraa sitä hyvin tiiviisti ja antaa kaiken tarpeellisen diplomaattisen tuen vakauden rakentamiseksi. Presidentinvaalien toinen kierros auttaa palauttamaan uskottavuutta, jos se voidaan pitää ilman väkivaltaisuuksia, joten me käytämme kaikki tarvittavat diplomaattiset keinot tämän mahdollistamiseksi. Diplomaattiset ponnistukset voivat toisinaan tuoda välittömiä tuloksia, mutta toisinaan tulosten aikaan saaminen vaatii kuitenkin aikaa.
<P>
Jotkut teistä mainitsivat Baby Docin vierailun. Tähän voin sanoa, että vaikka jokaisella on oikeus liikkua vapaasti, hänen käyntinsä ei ollut merkki parhaasta mahdollisesta poliittisesta suuntauksesta. Tämän ei pidä kuitenkaan johtaa meitä harhaan. Mielestäni Haitilla on terve poliittinen ydin, ja meidän pitäisi uskoa siihen. Toiveemme on, että parlamenttivaaleissa valitut henkilöt sekä presidentti omaavat tarvittavat kyvyt maan jälleenrakentamisen johtamiseksi.
<P>
Toinen asia, jota haluan korostaa, on se, että kehitysyhteistyössä on kysymys vaikeista valinnoista. Yksi vaihtoehto on toteuttaa toimenpiteitä, jotka ovat hyvin näkyviä, mikä eivät saa aikaan rakenteellisia muutoksia. Olisi helppoa rahoittaa Haitille tuhansia eurooppalaisia lääkäreitä tai rakentaa EU:n nimissä uusi yliopisto; nämä olisivat näkyviä toimenpiteitä ja kaikki olisivat niihin tyytyväisiä. Mutta entäpä yleinen turvallisuus kaduilla? Me rahoitamme turvallisuuden edistämistä hyvin vaikeissa olosuhteissa hallituksen välityksellä. Siispä, jos turvallisuus kohenee osittain, se on Euroopan unionin rahoituksen ansiota. Näkyykö se? Eipä juuri, koska siihen ei voi lyödä EU:n leimaa, mutta mielestäni on selvää, että me olemme parantaneet Haitin vakautta.
<P>
Toinen asia on se, mihin sijoitamme varoja. Myös tässä kohtaa talojen jälleenrakentaminen olisi poliittisesti helpoin vaihtoehto, mutta mitä hyötyä siitä olisi, jos maassa ei ole infrastruktuuria, kuten sähköverkkoa? Infrastruktuurin rakentaminen vaatii suuria investointeja. Karkeasti ottaen yksi kilometri tietä maksaa miljoona dollaria ja Haitilla sitäkin enemmän kunnossapidon vuoksi ja myös siksi, että meidän on tuettava paikallisyhteisöjä, joiden alueen kautta tie kulkee. Kustannukset ovat siis huomattavia. Haitilla ei ole tällaisia varoja. Kumma kyllä, EU on Haitilla ainoa tieinfrastruktuuria kehittävä taho. Tavallisesti tieinfrastruktuurin kehittämiseen osallistuvat myös monet muut maat, mutta Haitilla EU yksin on myöntänyt varoja tähän. Tämä on vaikea valinta, mutta uskon, että se auttaa Haitia saamaan aikaan rakenteellisia muutoksia.
<P>
Viimeinen seikka, jonka haluan ottaa esiin, on asia, josta ei ole puhuttu kovin paljon tänään; se on sitoutumisen ja rahoituksen toteutumisen tahti. Varoja ei pidä käyttää väärin, ja budjettituen osalta tämä vaatii aikaa. Varojen siirto ei tapahdu niin, että hallitus vain ilmoittaa meille pankkitilin ja me siirrämme sille varat. Ei. Me tarkistamme tilin, me tiedämme, minne maksut päätyvät, joten menettely voi olla varsin monimutkainen. Olisi naiivia tyytyä siirtämään heti 1,2 miljardia euroa vastaanottajan tilille ja olettamaan, että kaikki kääntyy parhain päin. Meidän on vastattava päätöksistämme eurooppalaisille veronmaksajille. Sama pätee myös teiden rakentamiseen: meidän on käynnistettävä tarjouskilpailu, meidän on toimittava avoimesti ja se vie jonkin verran aikaa. Uskon, että tämän ajan varaaminen on kuitenkin perusteltua, sillä jos käy ilmi, että Haitin avustusvaroja on käytetty väärin yhdessäkin tapauksessa, EU:n kansalaisten tuki jälleenrakennushankkeelle kärsii kovan kolauksen. Vakuutan teille, että me teemme kaiken voitavan myös tässä suhteessa.
<P>
Kiitän teitä vielä kerran tuestanne. Tämä keskustelu on ollut hyvin hyödyllinen ja rohkaiseva. Uskon, että pyrimme puuttumaan ongelmiin, jotka olette tuoneet tänään esiin.
<SPEAKER ID="625" NAME="Puhemies">
- (IT) Olen vastaanottanut kuusi työjärjestyksen 110 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan keskiviikkona 19. tammikuuta 2011.
