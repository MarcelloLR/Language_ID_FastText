<CHAPTER ID="001">
Istunnon avaaminen
<P>
(Istunto avattiin klo 9.00)
<SPEAKER ID="005" NAME="Richard Corbett" AFFILIATION="PSE">
(EN) Arvoisa puhemies, käytän työjärjestyshuomautuksen kysyäkseni työjärjestyksen 147 artiklan mahdollisesta käytöstä eilisten häpeällisten tapahtumien jälkeen, joissa eräät kollegoistamme käyttäytyivät suoraan sanoen kuin huligaanit. Kehottaisin puhemiestä ja puheenjohtajakokousta tutkimaan asiaa, paneutumaan asiaan ja hoitamaan sen asianmukaisesti. Tämä on kuitenkin varmasti tapaus, jossa 147 artiklan mukaisten seuraamusten määräämistä pitäisi vähintään harkita.
<P>
Tarkistimme tätä sääntöä viime vuonna erottaaksemme erittäin tarkasti toisistaan harkitut protestit, jotka ovat näkyviä mutta jotka eivät häiritse istuntoa, ja käytöksen, joka todella häiritsee parlamentin istuntoa. Eilen puhujat - myös vieraamme Portugalin pääministeri - vaiennettiin huudoilla niin, ettei heidän puhettaan kuultu. Se ei ole sopivaa käytöstä moniarvoisessa, demokraattisessa parlamentissa, jossa nautimme asianmukaisesta keskustelusta emmekä vaienna muita huudoilla.
<P>
Kehottaisin puhemiestä tutkimaan asiaa ja ehkä tammikuun istunnossa ilmoittamaan, mitä seuraamuksia hän aikoo määrätä. Hänen tulisi määrätä vähintään työjärjestyksen mukainen huomautus tai ehkä jokin työjärjestyksen ankarammista seuraamuksista.
<SPEAKER ID="006" NAME="Puhemies">
(IT) Arvoisa Richard Corbett, sivuutan henkilökohtaiset mielipiteeni, jotka ovat jokseenkin samanlaiset kuin teidän tunteenne ja mielipiteenne. Ongelma jätetään varmasti puhemiehistön käsiteltäväksi 147 artiklan mukaisesti, ja olen varma, että puhemies tutkii asiaa 147 artiklan säännösten mukaisesti.
<SPEAKER ID="007" NAME="Joseph Daul" AFFILIATION="PPE-DE">
(FR) Arvoisa puhemies, tässä asiassa olen täysin samaa mieltä siitä, mitä Richard Corbett meille sanoi. Haluan vain lisätä, että olin tänä aamuna täällä istunnossa kuulemassa ryhmän puheenjohtajan Jens-Peter Bonden anteeksipyyntöä siitä, mitä vahtimestareille eilen tapahtui.
<P>
Emme voi hyväksyä sitä, että parlamentin henkilöstöä vastaan hyökätään sanallisesti tai puhein, joita en sanoisi edes liian voimakkaiksi vaan suoraan sanoen roskaksi - pyydän anteeksi ilmausta, mutta käytän samaa kieltä. Henkilöstö teki vain työtään puhemiehen ja puhemiehistön pyytämällä tavalla.
<P>
Huomaan, ettei virallisia anteeksipyyntöjä esitetä, joten meidän on ryhdyttävä tarvittaviin toimenpiteisiin parlamentin henkilöstön puolustamiseksi. Siksi olen tänä aamuna täällä.
<SPEAKER ID="008" NAME="Puhemies">
(IT) Kiitos, arvoisa Joseph Daul. Päätän pyynnöt puhua tästä työjärjestystä koskevasta asiasta pyytämällä Christopher Beazleytä käyttämään puheenvuoron.
<SPEAKER ID="009" NAME="Christopher Beazley" AFFILIATION="PPE-DE">
(EN) Arvoisa puhemies, puhun erittäin lyhyesti. Haluan vain kertoa, että olen täysin samaa mieltä sekä Richard Corbettin että ryhmäni puheenjohtajan Joseph Daulin kanssa. Se, mitä eilen tapahtui, on täysin anteeksiantamatonta. Kehottaisin puheenjohtajakokousta ehkä kuitenkin muistamaan Daniel Cohn-Benditin kenties viisaan neuvon olla antamatta näille ihmisille näkyvyyttä, jota he pyrkivät saamaan käytöksellään, jota ei todellakaan voida hyväksyä.
<P>
Mietin, voisivatko parlamentin yksiköt ehkä tutkia, löytyisikö parlamentin päiväkodille lisätiloja niille, jotka sairastavat oireyhtymää, jota ilmeisesti kuvataan hyökkääväksi Faragiaksi - oireisiin kuuluu omalaatuisuus ja hävyttömyys, ja oireyhtymä voi vakavimmassa muodossaan olla tarttuva. Niille, jotka kokevat velvollisuudekseen mennä tähän päiväkotiin, jonka valvojaksi ehdotan Nigel Faragea, ainoa tunnettu hoito on kävellä edestakaisin kantaen kylttejä, joissa lukee yksittäisiä sanoja, ja huutaa toisilleen täyttä kurkkua. Kuumeen laskiessa he voivat levätä ja liittyä jälleen aikuisten seuraan. Toivotan siis hyvää joulua niille, jotka pitelivät eilen naurettavia julisteita ja jotka käyttäytyivät hirvittävästi. Jos heillä on jouluna aikaa pohtia käytöstään, he saattavat jopa miettiä, mitä haluaisivat tehdä isona.
<SPEAKER ID="010" NAME="Puhemies">
(IT) Otamme myös ehdotuksenne huomioon, vaikka minun on henkilökohtaisesti melko vaikea kuvitella kollegoita päiväkodissa, sillä eräiden osoittamien väkivaltaisten taipumusten vuoksi viattomien lasten henki olisi vaarassa. Toimimme täsmälleen työjärjestyksen 147 artiklan mukaisesti ja noudatamme sitä ehdottoman johdonmukaisesti.
