<CHAPTER ID="009">
Pohjaveden suojelu pilaantumiselta ja huononemiselta (keskustelu) 
<SPEAKER ID="045" NAME="Puhemies">
Esityslistalla on seuraavana Klaßin laatima Euroopan parlamentin sovittelukomiteavaltuuskunnan mietintö pohjaveden suojelusta pilaantumiselta ja huononemiselta
<P>
(PE-CONS 03658/2006 - C60382/2006 - 2003/0210 (COD)).
<SPEAKER ID="046" NAME="Christa Klaß " LANGUAGE="DE">
Arvoisa puhemies, arvoisa komission jäsen, arvoisat komission jäsenet, hyvät kollegat, ympäristö on laaja ala. Kaikki maanosamme inhimillinen elämä on riippuvainen ilmasta ja vedestä, ja käytössämme olevista luonnonvaroista pohjavesi on erityisen tärkeä ja haavoittuva. Menetetyt määrät palautuvat hyvin hitaasti, ja pilaantumisen jälkeen veden tila palautuu ennalleen hyvin hitaasti. Pilaantunut pohjavesi voidaan puhdistaa ainoastaan - jos ollenkaan - hyvin suurin kustannuksin ja turvautumalla mittaviin teknisiin resursseihin.
<P>
Viimeaikaiset kokemuksemme ilmasta ovat osoittaneet, että viime vuosikymmenen kuluessa toteuttamamme toimenpiteet eivät riittäneet ehkäisemään ilmastonmuutosta ja kaikkia sen vahingollisia sivuvaikutuksia. Eurooppa voi saada aikaan vain suhteellisen vähän ilman alalla, jolleivät muut teollisuusvaltiot eri puolilla maailmaa tule meitä vastaan. Euroopan pohjaveden osalta ainoastaan meillä on valta turvata tämä arvokas vara tuleville sukupolville, ja siinä yhteydessä on erittäin tärkeää, että toteutamme varotoimia ja suojelemme pohjavesiekosysteemiä.
<P>
Tämä on ollut päähuolenaiheeni, asia, jonka puolesta olen esittelijänä toiminut määrätietoisesti. Olen kiitollinen kaikille niille, jotka ovat tukeneet minua tässä asiassa, ensisijaisesti teille parlamentin jäsenille. Ilman vakuuttavia ääniänne ensimmäisessä ja toisessa käsittelyssä emme olisi voineet päästä siihen tulokseen, jonka saavutimme sovitteluneuvotteluissa neuvoston kanssa, vaikka meillä olisi ollut komission tuki. Kiitän neuvostoa ja komission edustajia heidän rakentavasta yhteistyöstään ja heidän tuestaan kompromissien löytämiseksi.
<P>
Entä mitä me olemme saavuttaneet? Pohjavesiekosysteemin suojeleminen ja ennaltaehkäisyn periaate on nimenomaisesti sisällytetty toimintaperiaatteisiin. Pohjavedestä puhuttaessa viimeksi mainitulla periaatteella tarkoitetaan, että vesi, joka on vielä puhdasta, on pidettävä hyvässä tai erittäin hyvässä tilassa. Se tarkoittaa sitä, ettei toimia toteuteta vasta sitten, kun raja-arvoissa huonoiksi määritellyt olosuhteet ovat jo toteutuneet. Muutossuuntien kääntämistä ja huononemista säännellään ottamalla huomioon sekä hyvien olosuhteiden heikkeneminen että kategorian arvojen jatkuva nousu ja toteuttamalla näiden havaintojen edellyttämät toimet. Määritettäessä raja-arvoja liitteessä 2 olevassa B osassa kuvatuille aineille jäsenvaltioiden edellytetään ottavan huomioon tiedot, jotka koskevat myrkyllisyyttä ihmisille ja ympäristölle, sekä hydrologiset olosuhteet, toisin sanoen tausta-arvot, Euroopassa alueittain vaihtelevien olosuhteiden ottamiseksi huomioon paremmin.
<P>
Näiden toimenpiteiden tehokkuuden tarkastelemiseksi tarkistuslausekkeen käyttöönotto oli erittäin tärkeää. Liitteessä 1 oleva nitraattidirektiiviä koskeva huomautus poistettiin, ja liitteessä 4 olevaa viittausta siihen on laajennettu. Nitraattidirektiivissä ja vesipuitedirektiivissä sekä tässä niiden pohjalta laaditussa pohjavesidirektiivissä esitetyt suojelua ja korjaamista koskevat tavoitteet ovat melko tiukat, ja uusi 11 artikla on tärkeä niitä koskevan arvioinnin kannalta. Pohjavettä koskevissa komission selonteoissa on esitettävä tämän direktiivin arviointi suhteessa muuhun asiaa koskevaan ympäristölainsäädäntöön - esimerkiksi nitraattidirektiiviin - ja se, kuinka hyvin direktiivi on sopusoinnussa kyseisen lainsäädännön kanssa. Direktiivin sanamuotoa on nyt selkiytetty ja täsmennetty muun muassa määrittelemällä käsitteet "taustapitoisuus", "muutossuunnan kääntökohta" ja "merkityksellinen nouseva muutossuunta". Lisäksi epäselvät ja tulkinnanvaraiset vaatimukset on poistettu. Direktiivin täytäntöön panemiseksi jäsenvaltioille annetaan aikaisempaa paremmat mahdollisuudet suunnitella omia ratkaisujaan muun muassa tekemällä sopimuksia esimerkiksi maanviljelijöiden, vedenkäsittelijöiden ja paikallisviranomaisten kanssa. Lisäksi Euroopan parlamentin vaikutusmahdollisuudet paranevat, kun direktiiviä mukautetaan tulevaisuudessa, koska parlamentti voi uuden komiteamenettelyn ansiosta esittää vastalauseita, kun pilaavien aineiden, indikaattorien ja raja-arvojen luetteloita muutetaan. Tiettyjen aineiden poistaminen luettelosta edellyttää lisäksi parlamentin hyväksyntää.
<P>
Pohjaveden suojelemiseksi asetettujen pakotteiden vuoksi tapahtuvasta maa-alueiden hoidosta koituvien kustannusten aiheuttamia tulonmenetyksiä voidaan korvata maanviljelijöille maaseudun kehittämistä koskevan asetuksen nojalla. Etsimme kompromisseja, ja meidän on onnistunut löytää niitä. Olen lujasti vakuuttunut siitä, että meidän onnistuu ylläpitää ja puolustaa tätä kaikkea. Eri kieliversioihin on jäänyt joitakin epäjohdonmukaisuuksia, ja pyydän kielipalvelua yhdenmukaistamaan ne. Uusi pohjavesidirektiivi on tehokas keino suojella pohjavesiämme, minkä vuoksi pyydän teitä kaikkia äänestämään sovittelukomitean työn tuloksen puolesta.
<SPEAKER ID="047" NAME="Stavros Dimas">
komission jäsen. (EL) Arvoisa puhemies, onnittelen ja kiitän parlamentin valtuuskuntaa, joka osallistui sovittelukomitean työhön 17. lokakuuta. Kiitän erityisesti parlamentin valtuuskunnan puheenjohtajaa Roth-Behrendtiä ja esittelijä Klaßia heidän merkittävästä työstään ja heidän saavuttamastaan tuloksesta.
<P>
Sovittelukomitean keskustelut olivat rakentavia. Kuten esittelijä Klaß totesi aikaisemmin, parlamentti saavutti myönteisiä tuloksia tietyissä tärkeissä kysymyksissä, erityisesti pohjaveden huononemisen ennaltaehkäisyä ja pohjaveden laatustandardien määrittämistä koskevissa hyvin tärkeissä kysymyksissä. Olen varma, että parlamentti hyväksyy valtuuskuntansa saavuttamat myönteiset tulokset.
<P>
Euroopan komissio tukee sovittelukomitean hyväksymää tekstiä.
<SPEAKER ID="048" NAME="Péter Olajos">
PPE-DE-ryhmän puolesta. - (HU) Myönnän, että tullessani Euroopan parlamenttiin kaksi ja puoli vuotta sitten pelkäsin, että minä ja kollegani joutuisimme baabelimaisen sekasorron keskelle ja ettemme voisi saada paljoakaan aikaan yrittäessämme tehdä päätöksiä, jotka vaikuttavat puoleen miljardiin kansalaiseen Euroopassa.
<P>
Nyt seison kuitenkin tässä, ja voin todeta, että olimme eilen saattamassa maailmaan uutta kemikaalilakia. Lisäksi voin osallistua tänään aktiivisesti toisen paljon toivoa antavan - pohjavesien suojelua koskevan - lain voimaansaattamiseen. Olen puhunut paljon esittelijä Klaßin kanssa siitä, kuinka tärkeä ja merkittävä tämä laki on. Kiitän häntä tässä yhteydessä hänen epäitsekkäistä ponnisteluistaan. Olemme puhuneet siitä, kuinka tärkeää on estää juomavetemme pilaantuminen, sillä ilman sitä elämä maapallolla ei voi jatkua.
<P>
En tarkoita, että kukaan olisi vastustanut sen periaatteita. Siirryttäessä tarkastelemaan perusasioita, jotka koskevat jäsenvaltioiden välistä yhteistyötä, nitraattien raja-arvoja ja suojavyöhykkeitä, jotkin maat alkoivat kuitenkin asettaa omat etunsa yhteisön etujen edelle.
<P>
Lopulta talonpoikaisjärki pääsi kuitenkin voitolle, ja pääsimme sopimukseen. Riippumatta siitä, kuuluvatko heidän maansa samaan pohjavesialueeseen jonkin muun maan kanssa, kaikki Euroopan kansalaiset ovat nyt menestyksekkäiden kolmikantakokousten johdosta samassa asemassa ja voivat nauttia aikaisempaa huomattavasti korkeampilaatuisesta ja turvallisemmasta vedestä.
<P>
Jäsenvaltiot joutuvat nyt päättämään, kuinka ne panevat tämän lain täytäntöön, kuinka ne sisällyttävät pohjaveden suojelun maaseudun kehittämistä koskevaan politiikkaansa ja kuinka ne kannustavat viljelykäytäntöjen mukauttamista tähän uuteen direktiiviin. Onnittelen esittelijä Klaßia, komissiota ja neuvostoa tämän Euroopalle hyvin tärkeän vedensuojelulain johdosta.
<SPEAKER ID="049" NAME="María Sornosa Martínez">
PSE-ryhmän puolesta. - (ES) Arvoisa puhemies, arvoisa komission jäsen, hyvät kollegat, onnittelen ensiksi esittelijä Klaßia ja muita jäseniä sen työn johdosta, jonka he ovat tehneet tämän mietinnön laatimiseksi. Katson saavuttamamme myönteisen tuloksen olevan parlamentin työn ja sen tekemien merkittävien parannusten, komissiolta saamamme avun ja neuvoston sovittelukomiteassa osoittaman ymmärryksen ansiota.
<P>
Noin 65 prosenttia kaikesta Euroopan juomavedestä on peräisin pohjavedestä. On erittäin myönteistä, että olemme saaneet määriteltyä huononemisen ja että varovaisuus ja ennaltaehkäisy on otettu toimintaperiaatteiksi. Voidaksemme suojella ympäristöä kokonaisuudessaan ja erityisesti ihmisten terveyttä, meidän on ennaltaehkäistävä ja vähennettävä haitallisten pilaavien aineiden vaarallista pitoisuutta pohjavedessä. Mielestäni tämä direktiivi on askel aivan oikeaan suuntaan.
<P>
Korkeat nitraattipitoisuudet, torjunta-aineet, raskasmetallit, hiilivedyt ja hyvin monet pilaavat aineet uhkaavat veden laatua ja siten ihmisten terveyttä. Olen tämän vuoksi erittäin iloinen yhteisymmärryksestä, jonka saavutimme neuvoston kanssa. Sen ansiosta voimme panna täytäntöön monia sääntöjä pilaantumisen ehkäisemiseksi ja pohjaveden suojelemiseksi.
<P>
Näillä säännöillä jäsenvaltiot velvoitetaan estämään tai rajoittamaan vaarallisten aineiden pääsyä pohjaveteen. Tällä alalla on myös erittäin tärkeää, että voimme ottaa huomioon Euroopan eri alueiden erilaiset hydrogeologiset olosuhteet. Maa, johon tulee jatkuvasti vettä, on erilaista kuin kuiva maaperä, jonka yhteydessä esiintyy muunlaisia ongelmia.
<P>
Lisäksi korostan jäsenvaltioiden mahdollisuutta perustaa niin suuria suojavyöhykkeitä kuin vesiviranomainen tai muu toimivaltainen kansallinen viranomainen katsoo tarpeelliseksi juomavesivarastojen suojelemiseksi. Pidän tätä yhtenä tärkeimmistä käyttöön otetuista toimenpiteistä.
<P>
Lopuksi kehotan jäseniä äänestämään tämän mietinnön puolesta, ja toivon, että jäsenvaltiot toteuttavat nämä toimenpiteet mahdollisimman pian ympäristön ja ihmisten terveyden suojelemiseksi, jotta pääsemme lähemmäksi sen kestävän Euroopan tavoitetta, jonka me kaikki haluamme nähdä.
<SPEAKER ID="050" NAME="Marios Matsakis">
ALDE-ryhmän puolesta. - (EN) Arvoisa puhemies, arvoisa komission jäsen, onnittelen esittelijä Klaßia, Euroopan parlamentin sovittelukomiteavaltuuskunnan puheenjohtajaa Roth-Behrendtiä, komission jäsentä Dimasia, neuvostoa ja kaikkia niitä, joiden ansiosta tämä direktiivi hyväksyttiin sovittelumenettelyn tuloksena.
<P>
Monet ovat varmasti sitä mieltä, että tämä direktiivi olisi pitänyt hyväksyä jo kauan sitten, ja he ovat varmasti oikeassa. Kuten brittikollegani viisaasti toteavat, parempi kuitenkin myöhään kuin ei milloinkaan. Monet sanovat varmaan myös, ettei tällä direktiivillä taata tarpeeksi hyvin mahdollisimman tehokasta pohjaveden suojelua, ja myös he ovat luultavasti oikeassa. Koska tarkasteltava aihe on hyvin monisäikeinen ja koska siinä yhteen kietoutuvat edut ja sidosryhmät, joita asia koskee, ovat hyvin monilukuisia ja merkittäviä, yhdessä hyväksytyn kompromissin saavuttaminen on ensiarvoisen tärkeää. Kompromisseja jouduttiin todellakin tekemään, muun muassa nitraateista ja tarkistuslausekkeen osalta sovittavasta ajanjaksosta, mutta ne olivat osa kokonaisuudessaan tasapainoista ja oikeudenmukaista sopimusta.
<P>
Toisaalta direktiivissä korostettiin jälleen perustellusti sitä, että kansanterveyden suojelemisen kaltaiset kysymykset ovat riittävä peruste sille, että torjunta-aineiden kaltaisten pilaavien aineiden raja-arvoja tiukennetaan. Lisäksi on hyvin merkittävää, että viittaus vesipuitedirektiiviin sisällytettiin perustellusti erääseen johdanto-osan kappaleeseen. Ehkä kaikkein merkittävintä on kuitenkin se, että Euroopan parlamentin valtuuskunta varmisti, että parlamentin asema tulevassa päätöksenteossa paranee ja että sillä on rooli moitteettoman ja asianmukaisen täytäntöönpanon yleisessä seurannassa. Täytäntöönpano on todellakin ala, jolla puutteita saattaa ilmetä, eikä voida korostaa liian voimakkaasti sitä, että tarkkaavaisuus ja sääntöjen ja määräysten tiukka noudattaminen ovat edellytyksiä sille, että voimme taata arvokkaiden pohjavesivarantojemme korkean laadun itsellemme ja tuleville sukupolville Euroopassa.
<P>
Lopuksi totean, että nyt tarkasteltavana oleva mietintö on tasapainoinen ja hyvin tyydyttävä kompromissi, joka ansaitsee täyden ja jakamattoman tukemme.
<SPEAKER ID="051" NAME="Hiltrud Breyer">
Verts/ALE-ryhmän puolesta. - (DE) Arvoisa puhemies, hyvät kollegat, hyvä esittelijä Klaß, arvoisa komission jäsen, se, ettei pohjavesidirektiiviä ole vesitetty, on osoitus loistavasta menestyksestä. Nyt esitetyt ehdotukset ovat todellinen askel oikeaan suuntaan, vaikka olisimme tietenkin odottaneet vieläkin enemmän.
<P>
Kuten tiedämme, 80 prosenttia kaikesta juomavedestä on peräisin pohjavedestä, mutta 40 prosenttia Euroopan pohjavedestä on jo pilaantunut. Saksassa Nordrhein-Westfalenin ja Baijerin jokien pilaantuminen fluorattujen tensidien vaikutuksesta on tehnyt täysin selväksi, millaisessa vaarassa tärkein ravintoaineemme on. Voimme pitää saavutuksena sitä, että pohjavesidirektiivissä on nyt oikeudellisesti sitova kielto päästää pohjaveteen pilaavia aineita, ja on toivottava, että tämä johtaa kestävän vesiensuojelun takaaviin tiukkoihin ja tehokkaisiin toimenpiteisiin.
<P>
Olkaamme tyytyväisiä, että parlamentti on repinyt toisesta käsittelystä peräisin olevan tehtäviä poikkeuksia koskevan toivelistan. Onneksi myös maatalouden eturyhmien huonot tekosyyt korkeammiksi nitraattirajoiksi on torjuttu; jopa maanviljelijöiden on noudatettava 50 mikrogramman/litra poikkeamarajaa, mikä ei ole itse asiassa kovin paljon vaadittu heiltä. Nitraatti yhdistetään syöpään, ja sallittujen pitoisuuksien on todettu ylittyvän Saksassa jopa seitsenkertaisesti, mikä on selkeä osoitus tilanteen huolestuttavuudesta.
<P>
Suojellaksemme tätä arvokasta luonnonvaraamme tehokkaasti voisimme itse asiassa tyytyä alle 25 mikrogramman/litra raja-arvoon. Nitraattien aiheuttama pilaantuminen on edelleen Euroopan pohjavesien suojelun suurin ja kallein ongelma, minkä vuoksi pidän vakavana laiminlyöntinä sitä, etteivät parlamentti ja neuvosto ajaneet läpi kunnianhimoisempia tavoitteita nitraateilta suojautumiseksi. Sen, että pohjavesiä sinänsä on suojeltava, vahvistaminen ja esittäminen on kuitenkin merkittävä voitto.
<P>
Tiedämme edelleen liian vähän ekosysteemimme ominaisuuksista, sillä ennalta ehkäisevä pohjaveden suojelu on kymmenen kertaa hyödyllisempää kuin toimenpiteet jo syntyneiden vahinkojen korjaamiseksi, mikä on monissa tapauksissa mahdotonta. Meidän on hyväksyttävä pohjavesidirektiivi, käännettävä muutossuunta heti ja alettava toteuttaa ympäristön suojelemisen edellyttämiä lisätoimenpiteitä. Laadittaessa tulevaa torjunta-ainelainsäädäntöä aion ympäristövaliokunnan esittelijänä kiinnittää erityistä huomiota pohjavedessä esiintyvien torjunta-aineiden enimmäismääriin, sillä on tärkeää käsitellä aihetta pohjaveden suojelemisen parantamiseksi.
<SPEAKER ID="052" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, pohjaveden suojelua pilaantumiselta ja huononemiselta koskeva direktiivi on tarpeellinen asiakirja. Se vaikuttaa myönteisesti juomaveden saatavuuteen ja maataloudessa ja teollisuudessa käytettävään veteen, josta on pulaa monilla alueilla Euroopan unionissa.
<P>
Vesi on näillä alueilla taloudellinen ja humanitaarinen kysymys. Vedenpuutteen ja käytettävissä olevan veden huonon laadun vuoksi vettä on usein toimitettava tiloille, joilla ihmiset työskentelevät ja asuvat, muutaman tai jopa yli 12 kilometrin päästä.
<P>
Direktiivillä ei rajoiteta sellaisen kansallisen politiikan täytäntöönpanoa, jossa otetaan huomioon yksittäisten maiden erityisolosuhteet. Siinä esitetään kompromissi toiveidemme ja todellisuuden välillä. Hyväksytyssä muodossaan se on asiakirja, joka kannattaa antaa. Kiitän esittelijä Klaβia hänen työstään. UEN-ryhmä tukee yhdessä hyväksyttyä direktiivitekstiä.
<SPEAKER ID="053" NAME="Johannes Blokland">
IND/DEM-ryhmän puolesta. - (NL) Arvoisa puhemies, minäkin onnittelen lämpimästi esittelijä Klaβia saavutetun tuloksen johdosta. Vaikka pohjavesitilanteet voivat olla hyvin erilaiset ja vaikka vaikutukset eivät aina ulotu rajan yli, on hyödyllistä pyrkiä asianmukaiseen pohjavesidirektiiviin. Olemme onnistuneet saamaan läpi jopa kunnianhimoisen vaatimuksen, ettei pohjaveden laatu saa heiketä. Emme siis ole täällä mittelemässä voimiamme, vaan todella ehkäisemässä pilaantumista.
<P>
Olen iloinen siitä, että direktiivissä otetaan huomioon joissakin jäsenvaltioissa jo käytössä olevat erityiset suojelutoimenpiteet. Tässä yhteydessä viittaan erityisesti Tanskaan, joka soveltaa torjunta-aineisiin tiukkoja vaatimuksia ottamalla huomioon, että pohjavettä käytetään suoraan juomavetenä.
<P>
Vaikka perustamissopimuksessa määrätään jo asiasta, on hyvä, että direktiivissä nimenomaisesti vahvistetaan jäsenvaltioiden oikeus toteuttaa lisätoimia.
<P>
Lopuksi totean, että mahdollisuutta kumota nykyinen nitraattidirektiivi olisi harkittava vakavasti. Tavoite - raja-arvo nitraateille - on jo asetettu. Myös mittausmenetelmää koskeva tehokas sääntely on otettu käyttöön. Nitraattidirektiivi on tällä hetkellä ainoastaan keino saavuttaa tämä päämäärä. Mielestäni keinojen olisi oltava toisarvoisia päämäärään nähden. Äiti voi nyt heittää kylpyveden pois turvallisin mielin, koska vauva on jo pesty. Äidillä tarkoitan tietysti vesipuitedirektiiviä, kylpyvedellä nitraattidirektiiviä ja lapsella pohjavesidirektiiviä.
<SPEAKER ID="054" NAME="James Hugh Allister" AFFILIATION="NI">
(EN) Arvoisa puhemies, sekä komissio, neuvosto että parlamentti ovat puhuneet paljon paremmasta sääntelystä ja päällekkäisyyden poistamisesta. Siitä huolimatta esillä on nyt uusi pohjavesidirektiivi, joka ei lujita tai korvaa, vaan täydentää voimassa olevia direktiivejä: vesipuitedirektiiviä ja nitraattidirektiiviä.
<P>
Ylisääntelyn kohteeksi joutuneen maanviljelijän on, sen sijaan että hänellä olisi yksi selkeä direktiivi noudatettavanaan, pyrittävä tältä osin ottamaan huomioon neljään eri direktiiviin sisältyvät näkökohdat. Sen sijaan, että lainsäädäntöä olisi lupausten mukaisesti järkiperäistetty, vaikuttaa siltä, että lait lisääntyvät edelleen. Vakuutteluista, joiden mukaan maanviljelijöille viljelykäytäntöjen rajoittamisesta aiheutuvat tulonmenetykset voidaan korvata maaseudun kehittämistä koskevan asetuksen mukaisesti, ei ole juurikaan lohtua Yhdistyneen kuningaskunnan kaltaisessa maassa. Siellä huomattava osa maaseudun kehittämiseen myönnettävästä rahoituksesta on peräisin maanviljelijöiltä itseltään, koska jäsenvaltio voi kohdentaa osan viljelijöille myönnettävistä tilatuista uudelleen soveltamalla niin sanottua - väärin nimettyä - vapaaehtoista mukauttamista.
<SPEAKER ID="055" NAME="Richard Seeber" AFFILIATION="PPE-DE">
(DE) Arvoisa puhemies, minäkin kiitän esittelijä Klaßia hänen tekemästään merkittävästä työstä. Heti alkuun herää kysymys, kuka voi vastustaa pohjaveden suojelua. Olisi tietenkin vastattava heti, että ei kukaan, mutta kuten näemme, joukossamme on jäseniä Yhdistyneestä kuningaskunnasta, jotka ovat edelleen sitä mieltä, ettemme tarvitse näitä sääntöjä ja määräyksiä.
<P>
Lienee kuitenkin selvää kaikille, että meidän on suojeltava elintärkeää luonnonvaraamme, joka on olemassaolomme edellytys enemmän kuin mikään muu. Ehkäpä myös Yhdistyneeseen kuningaskuntaan on jo kulkeutunut se uutinen, ettei pohjavesi pysähdy kansallisille rajoille, minkä vuoksi tehtävämme on antaa määräyksiä, joita sovelletaan kaikkialla Euroopassa. Nyt ollaan ottamassa ensiaskelta, ja siinä jäsen Breyer on joka tapauksessa oikeassa. Meidän on jatkettava työtämme asian parissa, mutta muistakaamme, että olemme säätäneet raja-arvot torjunta-aineille ja nitraateille, ja jäsenvaltioilla on oikeus määrittää omien kansallisten olosuhteidensa perusteella raja-arvot kymmenelle muulle pilaavalle aineelle. Tiukkojen neuvottelujen tuloksena meidän onnistui ottaa käyttöön huononemista koskeva kielto. Kaikki nämä asiat ovat virstanpylväitä kulkiessamme oikeaan suuntaan, ja olisi todella väärin väittää, ettei Eurooppa tee mitään tällä alalla.
<P>
Huomauttaisin, että EU:n varoja voidaan tässä yhteydessä käyttää niiden tulonmenetysten korvaamiseen, joista jotkut jäsenet ovat puhuneet. Saattamalla tarvittavat varat käyttöön Euroopan unioni toisin sanoen auttaa maanviljelijöitä, joista jotkut varmasti pitävät näiden asioiden toteuttamista hankalana. Lisäksi jäsenvaltioiden on otettava käyttöön vertailukelpoiset säännöt standardoitujen mittaus- ja testausmenetelmien avulla. Olemme mielestäni ottaneet merkittävän askeleen oikeaan suuntaan, mutta se on vain ensiaskel, ja meillä on vielä tehtävää. Mielestäni vaatimus "vähemmän Eurooppaa" ei sovi lainkaan tälle alalle.
<SPEAKER ID="056" NAME="Karin Scheele" AFFILIATION="PSE">
(DE) Arvoisa puhemies, minäkin onnittelen esittelijä Klaßia, sillä tämän sovittelukomitean kompromissin hyväksyminen saattaa päätökseen prosessin, jonka päämääränä on säätää tästä erittäin tärkeästä aiheesta.
<P>
Pohjavesi on haavoittuvin Euroopan unionin makeavesivaroista, ja se kuuluu julkisen vesihuollon tärkeimpiin lähteisiin sekä kotimaassani että monilla muilla Euroopan alueilla. Tärkeimpiin pilaaviin aineisiin kaikkialla Euroopassa sovellettavat yhdenmukaiset vaatimukset ovat keskeisen tärkeitä pohjaveden suojelemiseksi, sillä ainoastaan niiden avulla voidaan estää kilpailunvääristymät ja ympäristöperusteinen polkumyynti. Direktiivissä esitetään raja-arvot nitraateille ja torjunta-aineille kaikkialla Euroopassa, mutta jätetään jäsenvaltioiden tehtäväksi määrittää omat raja-arvonsa muille pilaaville aineille, esimerkiksi arsenikille, elohopealle, lyijylle ja kloorille.
<P>
Nitraattia varten asetettu raja-arvo on 50 mg. Onneksi yhteisessä kannassa esitetyt maataloustoimia koskevat poikkeukset voitiin poistaa parlamentin vaatimusten ja sen kohdistaman painostuksen johdosta, sillä maatalous on edelleen ensisijainen pohjaveden pilaaja monilla Euroopan alueilla. Pohjaveden suojelun parantaminen edellyttää maa- ja metsätalouden harjoittajien käytäntöjen muuttamista monissa osissa Eurooppaa.
<P>
Pohjaveden suojelua koskeva direktiivi velvoittaa jäsenvaltiot toteuttamaan tarvittavat toimet, joilla estetään vaarallisten aineiden joutuminen pohjaveteen. Se, että ne ovat tulevaisuudessa velvoitettuja todella toteuttamaan nämä toimet sen sijaan, että ne vain pyrkivät siihen, on sovittelumenettelyn toinen merkittävä voitto.
<P>
Vaikka jäsenvaltioiden oikeus toteuttaa tiukempia toimenpiteitä täsmennetään jo perustamissopimuksissa, olen iloinen siitä, että tämä periaate on jälleen nimenomaisesti kirjattu pohjavesidirektiiviin.
<SPEAKER ID="057" NAME="Anne Laperrouze" AFFILIATION="ALDE">
(FR) Arvoisa puhemies, arvoisa komission jäsen, hyvät kollegat, vesi lukeutuu planeettamme runsaimmin esiintyviin luonnonvaroihin: meret ja valtameret peittävät 70 prosenttia maan pinnasta ja tuottavat kolme neljännestä hengittämästämme hapesta. Ihminen voi käyttää kuitenkin ainoastaan yhtä prosenttia näistä vesivaroista, ja monista ihmisten toimista aiheutuu voimakas paine tähän luonnonvaraan. Pilaantumisen lähteestä riippumatta pilaantunut vesi palaa tavalla tai toisella luontoon ja on siten omiaan vahingoittamaan ihmisten terveyttä ja ympäristöä.
<P>
Tämä direktiiviehdotus on edistysaskel pohjaveden suojelemiseksi ja sen pilaantumisen estämiseksi, sillä siinä, erityisesti sen 6 artiklassa, säädetään ennaltaehkäisyn periaatteen noudattamisesta. Jäsenvaltioiden on tämän vuoksi toteutettava tarvittavat toimenpiteet vaarallisten aineiden päästöjen ehkäisemiseksi ja rajoittamiseksi määrittelemällä vyöhykkeet, joilla kyseisiä vesimuodostumia suojellaan. Maanviljelijät voivat saada korvauksia suojavyöhykkeisiin, erityisesti juomavedenottoalueisiin, sovellettavista velvoitteista johtuvien tulonmenetysten kattamiseksi. Parlamentti osallistuu myös laajemmin tuleviin päätöksiin, koska se voi vastustaa epäpuhtauksia koskevien luettelojen muuttamista.
<P>
Onnittelen esittelijä Klaßia, jäsen Florenzia ja puheenjohtaja Roth-Behrendtiä heidän neuvoston ja komission kanssa käytyjen neuvottelujen yhteydessä osoittamastaan määrätietoisuudesta. Euroopan parlamentin valtuuskunta on siten onnistunut tavoitteessaan tiukentaa jäsenvaltioihin pohjavesien suojelun yhteydessä kohdistettavia velvoitteita. Tätä taustaa vasten suosittelen, että yhteinen luonnos hyväksytään kolmannessa käsittelyssä.
<SPEAKER ID="058" NAME="Carl Schlyter" AFFILIATION="Verts/ALE">
(SV) Arvoisa puhemies, olemme päässeet sopimukseen, ja nyt on tärkeää panna nämä asiat asianmukaisesti täytäntöön. Olisin tietenkin halunnut, että jäsenvaltiot olisi velvoitettu toteuttamaan toimenpiteitä aina kun on havaittavissa suuntaus, jossa raja-arvot ylittyvät, eikä vasta kun olemme jo vahingoittaneet pohjavettä korjaamattomasti. Tähän kompromissiin liittyy kaikesta huolimatta etuja. Olen erittäin iloinen maille siinä annetusta tilaisuudesta suojella juomavettään kieltämällä vaaralliset kemikaalit kaikkialla alueellaan. Mielestäni tämä on hyvä lisäys.
<P>
Muistakaamme, että tulevaisuudessa ilmastonmuutos saattaa olla entistä vakavammin otettava pohjavettä tuhoava tekijä. On tärkeää, että toteutamme toimenpiteitä ilmastonmuutoksen torjumiseksi, koska esimerkiksi tehtaiden myrkkyvarastoihin ulottuvien tulvavesien mukana vesiväylillemme mahdollisesti kulkeutuvat ja sieltä pohjaveteen valuvat myrkyt muodostavat uuden ongelman. Tarvitsemme tuolloin pohjavesidirektiiviä, mutta meidän on ratkaistava ilmasto-ongelmat voidaksemme suojella pohjavettä tulevaisuudessa.
<SPEAKER ID="059" NAME="Kathy Sinnott" AFFILIATION="IND/DEM">
(EN) Arvoisa puhemies, minäkin kiitän esittelijä Klaßia ja parlamentin jäseniä. Asian käsittelyn yhteydessä on jo sanottu niin paljon, että palautan mieleen joitakin pohjaveteen liittyviä perusasioita.
<P>
On tärkeää muistaa, että pohjavesi poikkeaa merkittävästi pintavedestä, joka liikkuu ja uusiutuu jatkuvasti virratessaan, haihtuessaan, pudotessaan alas sateina ja virratessaan jälleen. Ainoastaan osa pohjavedestä on uusiutuvaa, ja saattaa kestää hyvin kauan, ennen kuin hetkessä tyhjäksi ammentamamme maanalainen lähde täyttyy uudelleen, sillä veden suodattuminen maankuoren kerrosten läpi on hidasta. Kaikki pohjavesilähteet eivät ole uusiutuvia. Poraamme kaivoja, jotka kuivuvat ammennettuamme ne tyhjiin.
<P>
Pilaantumista tapahtuu kahdella tavalla. Kaikki pohjavesi ei ole turvallista käytettäväksi. YK:n kansainvälisellä vesivuosikymmenellä eli 1980-luvulla porattiin syviä porakaivoja osaan vedenpuutteesta kärsivää Intiaa. Vuosikymmenen loppuun mennessä ihmisillä alkoi ilmetä luurangan skleroosia. Tällä hetkellä kuusi miljoonaa ihmistä kärsii vakavasta luustoskleroosista ja 66 miljoonaa vähäisemmässä määrin luonnollisesti pilaantuneesta vedestä. Etsiessämme uusia vesilähteitä on tärkeää, että pohjavesiä suojellaan pilaantumiselta, mutta on tärkeää muistaa myös, että pilaantumiselta on suojeltava kahdella eri tavalla.
<SPEAKER ID="060" NAME="Proinsias De Rossa" AFFILIATION="PSE">
(EN) Arvoisa puhemies, kiitän esittelijä Klaßia ja sovittelukomiteavaltuuskunnan puheenjohtajaa Roth-Behrendtiä tästä erinomaisesta mietinnöstä ja neuvoston kanssa saavutetusta yksimielisyydestä. Puhdas vesi on tietenkin elintärkeä asia, ja me eurooppalaiset olemme onnekkaita, koska meillä on ainakin suhteellisen riittävät vesivarat. Meidän on ylläpidettävä ja parannettava vesien laatua korjaamalla jo aiheutuneet vahingot. Mielestäni erityisesti Irlannissa on aiheutunut huomattavaa vahinkoa laittomien kaatopaikkojen sekä sen vuoksi, että maanviljelijät levittävät maahan suuret määrät sikaloiden lietettä.
<P>
Neuvostolle tehdyistä myönnytyksistä huolimatta olen edelleen sitä mieltä, että puolustamme tässä voimakkaasti ympäristöä ja vesivaroja. Tärkeimpiin kohtiin lukeutuvat vaatimus, jonka mukaan jäsenvaltioilta edellytetään "suojelua huononemiselta", vaatimus, jonka mukaan nitraatteja koskevien laatunormien on oltava vesipuitedirektiivin mukaisia, sekä kuuden vuoden välein suoritettavaa uudelleentarkastelua koskeva vaatimus.
<P>
Lopuksi mainittakoon, että parlamentin rooli uudessa komiteamenettelyssä on vahvistunut.
<SPEAKER ID="061" NAME="Puhemies">
Keskustelu on päättynyt.
<P>
Äänestys toimitetaan tänään klo 12.00.
<P>
(Istunto keskeytettiin klo 11.00 ja sitä jatkettiin klo 11.30.)
