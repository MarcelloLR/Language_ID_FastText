<CHAPTER ID="004">
Urheilua koskeva valkoinen kirja (keskustelu) 
<SPEAKER ID="049" NAME="Puhemies">
(EN) Esityslistalla on seuraavana Manolis Mavrommatisin kulttuuri- ja koulutusvaliokunnan puolesta laatima mietintö urheilua koskevasta valkoisesta kirjasta.
<SPEAKER ID="050" NAME="Manolis Mavrommatis" LANGUAGE="EL">
Arvoisat puhemies ja komission puheenjohtaja, hyvät kollegat, kiitän aluksi komissiota ja komission jäsentä Jan Figeľiä heidän aloitteestaan, joka koskee urheilun valkoisen kirjan ja ”Pierre de Coubertin” -toimintasuunnitelman laatimista. Tämä on EU:n ensimmäinen yritys käsitellä urheiluun liittyviä kysymyksiä.
<P>
Saanen myös kiittää komission jäsentä Vladimir Špidlaa, joka on tänään paikalla Euroopan ulkopuolella matkustavan komission jäsenen Jan Figeľin sijasta.
<P>
Monet kiitokset myös kollegoilleni seuraavissa valiokunnissa: kulttuuri ja koulutus, talous- ja raha-asiat, työllisyys ja sosiaaliasiat, sisämarkkinat ja kuluttajansuoja, oikeudelliset asiat, kansalaisvapaudet sekä oikeus- ja sisäasiat, aluekehitys sekä naisten oikeudet ja sukupuolten tasa-arvo. He ovat tehneet suurenmoista yhteistyötä laatiakseen urheilun valkoista kirjaa koskevan mietinnön.
<P>
Euroopan parlamentin mietinnössä valkoisen kirjan pääkohtia käsiteltiin 16 kompromissitarkistuksessa, joista kaikki poliittiset ryhmät olivat sopineet yhteisesti kulttuurivaliokunnassa. Pääkohtia käsiteltiin myös 426 tarkistuksessa, jotka jätettiin asiasta vastaavan valiokunnan ja lausuntonsa antaneiden seitsemän muun valiokunnan käsiteltäviksi.
<P>
Doping on jälleen kerran huomion keskipisteenä, koska siitä saadaan vuosittain surullisia esimerkkejä lähes jokaisessa urheilulajissa. Euroopan parlamentti pyrkii valkoisen kirjan avulla toteuttamaan toimenpiteitä, jotta urheilijoiden ei tiukkojen aikataulujensa takia olisi pakko turvautua suorituskykyä ja kestävyyttä lisääviin aineisiin.
<P>
Myös ammattilaisseuroja ja urheilujärjestöjä koskevat riippumattomat sisäiset ja ulkoiset tarkastukset sekä mies- ja naisurheilijoiden valistaminen dopingin sivuvaikutuksista voivat auttaa ongelman hillitsemisessä.
<P>
Keskusteluissa on kiinnitetty huomiota kahteen urheilun rahoituskysymyksiä koskevaan seikkaan. Ensimmäinen on urheiluun liittyvä vedonlyöntitoiminta. Kulttuurivaliokunnan jäsenet ovat kaikki yksimielisiä siitä, että rahapeli- ja arpajaismarkkinoiden sääntelyn mahdollinen purkaminen on ongelmallista amatööriurheilun rahoituksen kannalta niin kauan kuin nykyinen valtiollisten vedonlyöntitoimistojen järjestelmä tuottaa sille huomattavat tulot.
<P>
Tästä syystä valkoisessa kirjassa kehotetaan jäsenvaltioita ja komissiota antamaan säädöksiä, joissa varmistetaan, että amatööri- ja ammattilaisurheilu suojataan vedonlyöntiin liittyviltä sopimattomilta vaikutuksilta.
<P>
Samalla kun jatketaan vedonlyöntimarkkinoiden suojelua, lisätään siis avoimuutta ja turvataan valtion tuki amatööriurheilulle, kulttuurille ja muille sosiaalisille toimille.
<P>
Toinen kysymys on mediaoikeuksien myynti. Kuten tunnettua, EU:n 27 jäsenvaltiota hoitavat suurten urheilutapahtumien televisiointioikeuksien myynnin eri tavoin. Tämä pätee erityisesti Champions League -otteluihin ja UEFA Cupiin.
<P>
Oikeuksia voidaan myydä joko yksittäin tai kollektiivisesti, mutta ne ovat ammattiurheilun pääasiallinen tulonlähde Euroopassa. Samoin urheilutapahtumien lähetysoikeudet tuovat monille mediayhtiöille merkittävää ohjelmasisältöä ja tuloja.
<P>
Parlamentin mietinnössä tunnustetaan myös oikeudenmukaisen tulonjaon merkitys urheilujärjestöjen kesken, olipa kyse sitten pienistä järjestöistä tai ammattilais- ja amatööriurheilusta.
<P>
Mediaoikeuksien kollektiivinen myynti, jonka komissio katsoo rikkovan kilpailulainsäädäntöä, on näin ollen tärkeää tulonjaon takia. Sen avulla voidaan lisätä keskinäistä yhteisvastuuta urheilualalla.
<P>
Näin ollen kehotamme komissiota tunnustamaan kollektiivisen myynnin ja hyväksymään tällaisen lainmukaisen käytännön yhteisvastuun pienten urheiluseurojen kesken.
<P>
Huomautan lopuksi, että kuten ammattilaisjalkapalloilua koskevassa Ivo Belet'n mietinnössä totesimme, UEFA:n ja FIFA:n olisi päästävä yhteisymmärrykseen ja työskenneltävä yhdessä komission virastojen kanssa. Niiden on varmistettava, että jalkapallo hyväksytään yleisesti EU:n kansalaisten ja jäsenvaltioiden keskuudessa sen menettämättä silti riippumattomuuttaan. Se ei saa ylittää sille yhtiösäännöissä annettuja valtuuksia.
<P>
Kaikille on tärkeää, että UEFA ja FIFA tunnustavat yhtiösäännöissään oikeuden vedota tavallisiin tuomioistuimiin. Meidän on tietenkin hyväksyttävä itsesääntelyn periaate ja urheilutapahtumien järjestämistä koskevan eurooppalaisen urheilumallin rakenteet.
<P>
Lopuksi vakuutan kaikkien olevan tyytyväisiä siihen, että jäsenvaltiot ovat virallisesti tunnustaneet urheilun aseman uudistetussa Lissabonin sopimuksessa. Tunnustamme tietenkin urheilun erityisluonteen ja kunnioitamme sitä. Jäsenvaltioiden ja yleensäkin urheiluelämän kannalta on suuri merkitys sillä, että EU pystyy tulevaisuudessa panostamaan huomattavasti eurooppalaiseen urheilupolitiikkaan ja sen edistämiseen.
<SPEAKER ID="052" NAME="Vladimír Špidla" LANGUAGE="CS">
Aluksi esitän anteeksipyynnön kollegani, komission jäsenen Jan Figeľin puolesta. Hän ei voi osallistua tähän istuntoon, koska on Egyptissä jo kauan sitten sovitulla työvierailulla. Suostuin ilomielin ehdotukseen toimia hänen sijaisenaan muun muassa siksi, että suuri osa toimivaltaani kuuluvista kysymyksistä liittyy läheisesti urheiluun.
<P>
Kiitän esittelijää erinomaisesta mietinnöstä, jota hän ja hänen kollegansa parlamentissa ovat valmistelleet kuusi kuukautta. Olen vakuuttunut siitä, että mietintö on tasapuolinen asiakirja, jossa käsitellään kaikkia keskeisiä aiheita. Kiitän Euroopan parlamenttia sen tuesta valkoiselle kirjalle ja sen tiiviistä yhteistyöstä Euroopan komission kanssa.
<P>
Kuten Euroopan parlamentti korosti, on tärkeää pitää mielessä periaate, joka koskee yhteisön lainsäädännön soveltamista Euroopan urheilualaan ja samalla kunnioittaa urheilun erityispiirteitä. Siksi Euroopan komissio käsittelee edelleen aktiivisesti urheilua ja soveltaa vastedes urheilun alalla yhteisön lainsäädäntöä ja kilpailusääntöjä. Valkoinen kirja liitteineen on urheilujärjestöille ja jäsenvaltioille hyödyllinen apuväline, kun ne soveltavat käytännössä yhteisön säännöstöä kilpailun alaa koskeviin päätöksiin ja Euroopan yhteisöjen tuomioistuimen tuomioihin.
<P>
Käsitelläkseen urheilun erityispiirteitä Euroopan komissio aikoo johtaa ja tukea avointa vuoropuhelua urheilujärjestöjen, jäsenvaltioiden ja Euroopan parlamentin kanssa urheilualaa koskevan jäsennellyn vuoropuhelun yhteydessä. Vuoropuhelua käydään käsittelemällä käytännönläheisesti urheilun erityispiirteisiin liittyviä kysymyksiä.
<P>
Euroopan komissiolla ei ole mitään yleistä huomautettavaa tässä täysistunnossa käsiteltävistä tarkistuksista varsinkaan, jos niiden tarkoituksena on turvata edustusrakenteiden asianmukainen ja yhtäläinen osallistuminen urheilun valvontaan. Komissio ei kuitenkaan voi hyväksyä nuorten pelaajien ehdotonta velvollisuutta allekirjoittaa ensimmäinen ammattilaissopimus heitä valmentaneen seuran kanssa, sillä tämä rikkoo työntekijöiden perusoikeutta vapaaseen liikkuvuuteen.
<P>
Kuten tiedätte, valkoisen kirjan täytäntöönpano jatkuu samanaikaisesti suunnitelmien mukaan. Pierre de Coubertin -toimintasuunnitelman 53 toimesta on toteutettu jo 26. Tänä vuonna esimerkiksi käynnistetään kolme tutkimusta (tulokset saadaan vuonna 2009) seuraavista aiheista: urheilun rahoitus, pelaaja-agentit ja urheiluun liittyvä vapaaehtoistyö.
<P>
Viime vuoden syksyllä järjestettiin kollegojeni, komission jäsenten Franco Frattinin ja Jan Figeľin johdolla konferenssi urheiluun yleisesti liittyvästä väkivallasta, ja sen yhteydessä määriteltiin käytännön menetelmiä, joilla voitaisiin paremmin torjua tätä ilmiötä. Myös urheilun vaikutusta talouteen onnistuttiin arvioimaan erittäin hyvin.
<P>
”Kasvattipelaajia” koskevasta kysymyksestä voidaan todeta, että jokin aika sitten Euroopan komissio sai UEFA:n sääntöjä koskevan riippumattoman asiantuntijaselvityksen tulokset. Euroopan komissio tutkii parhaillaan näiden sääntöjen yhteensopivuutta yhteisön lainsäädännön kanssa.
<P>
Urheilun ja liikunnan uusia rahoitusmahdollisuuksia on lisätty myös useilla EU:n ohjelmilla, etenkin elinikäisen oppimisen ohjelmiin kuuluvilla nuorisotoimintaohjelmalla ja Kansalaisten Eurooppa -ohjelmalla. Toivomme, että Lissabonin sopimus tulee pian voimaan, ja olemme iloisia Euroopan parlamentin tuesta urheilualan valmistelutoimille, joilla edistetään EU:n uuden toimivallan täytäntöönpanoa tällä alalla.
<P>
Haluan kiittää parlamenttia vielä kerran sen panoksesta, tuesta ja suurenmoisesta yhteistyöstä tällä merkittävällä, herkällä ja hyvin suositulla alalla.
<SPEAKER ID="053" NAME="Emine Bozkurt" LANGUAGE="NL">
Komission jäsenen Vladimir Špidlan puheenvuoro oli tyhjentävä. Urheilualalla työllisyys ja sosiaaliasiat ovat tärkeässä asemassa. Urheilulla on tosiaankin tärkeä yhteiskunnallinen tehtävä esimerkiksi rasismin kaltaisten ongelmien torjumisessa. Urheilussa ilmenevä rasismi kertoo yhteiskunnan rasistisuudesta.
<P>
Olen äärimmäisen iloinen siitä, että valkoisessa kirjassa kiinnitetään huomiota rasismin ja syrjinnän torjumiseen sekä ammatti- että amatööriurheilussa.
<P>
Urheilu edistää monin tavoin myös esimerkiksi sosiaalista osallisuutta, maahanmuuttajien kotouttamista tai työmarkkinoille uudelleen integroitumista. Tästä syystä kannatan komission suositusta määrätä jäsenvaltiot hyödyntämään EU:n nykyisiä määrärahoja.
<P>
Lisäksi urheilusta on tulossa yhä ammattimaisempaa, ja urheilijat tarvitsevat hyvää koulutusta palatakseen uransa jälkeen yhteiskuntaan.
<P>
Huomautan vielä lopuksi, että on myös tärkeää kehittää urheilumanagereiden ammattipätevyyttä, ja tästä syystä kannatamme eurooppalaista lisenssijärjestelmää.
<SPEAKER ID="054" NAME="Toine Manders" LANGUAGE="NL">
Kiitän parlamentin jäseniä erittäin miellyttävästä yhteistyöstä tämän mietinnön parissa. Arvelisin kuitenkin, että tämän ehdotuksen laatiminen on vienyt runsaasti aikaa.
<P>
Valitettavasti ehdotus ei mielestäni ole riittävän perusteellinen joissakin asioissa. Nähdäkseni on erittäin tärkeää laatia suuntaviivat, joihin urheilujärjestöt voivat sitoutua. Valtiontukea koskevissa asioissa etenkin ammattiurheilujärjestöjä olisi pyrittävä kohtelemaan samalla tavoin kaikkialla Euroopassa.
<P>
Mielestäni myös urheilun erityispiirteet ja urheiluun yleisesti liittyvä taloudellinen toiminta on erotettu toisistaan hieman liian jyrkästi, sillä vakaa käsitykseni on, että perustamissopimuksessa ei voida tehdä taloudellista toimintaa koskevia poikkeuksia myöskään urheilun hyväksi. Tätä ei onneksi mainitakaan mietinnössä, ja tästä syystä kannatan sitä varauksetta. Mielestäni on hyvä, että urheilujärjestöt ovat alkaneet puhua tästä aiheesta aiempaa enemmän, mikä on merkittävä edistysaskel.
<SPEAKER ID="055" NAME="Gerardo Galeote">
aluekehitysvaliokunnan lausunnon valmistelija. - (ES) Arvoisa puhemies, olen vakuuttunut siitä, että Lissabonin sopimuksen 149 artiklan lainsäädännöllisen kehittämisen jatkaminen vaikuttaa myönteisesti urheiluun Euroopan unionissa.
<P>
Olen kuitenkin sitä mieltä, että aluetasolla - toisin sanoen itse paikalla - Euroopan komission on lainsäädäntöaloitteidensa yhteydessä otettava toiminnassaan tarkoin huomioon erilaiset paikalliset olosuhteet ja urheilualojen väliset erot.
<P>
Sen pitäisi antaa yleisluonteinen panos vastatakseen eurooppalaiseen kokonaistarpeeseen, eikä vain sääntelynhalunsa tyydyttämiseksi. Siksi sen on noudatettava toissijaisuusperiaatetta.
<P>
Tämä on aluekehitysvaliokunnan näkemys. Näin ollen kannatan tarkistuksia, joita useat parlamenttiryhmät ovat esittäneet samasta asiasta, ja toivon, että parlamentti hyväksyy ne tänä aamuna äänestämällä niiden puolesta.
<SPEAKER ID="056" NAME="Neena Gill" LANGUAGE="EN">
Arvoisa puhemies, olen tyytyväinen urheilua koskevaan valkoiseen kirjaan ja kannatan erityisesti oikeusvarmuuden lisäämistä, jota on painotettu, sillä tuomioistuinten turvautuminen tapauskohtaiseen toimintamalliin on johtanut urheilua koskevien määräysten epäyhtenäiseen soveltamiseen. Panen merkille toimet, jotka komissio on tänä aamuna esitellyt pääpiirteissään, mutta pyytäisin arvoisaa komission jäsentä tuomaan julki, aikooko komissio antaa selventäviä ohjeita siitä, mihin urheilualan näkökohtiin sovelletaan EU:n lainsäädäntöä ja mitkä asiat käsitellään poikkeuksellisesti urheiluelimissä.
<P>
Toinen kysymys, joka komission on mielestäni ratkaistava kiireesti, on etenkin Länsi-Afrikasta Euroopan unioniin suuntautuva laiton lapsikauppa, joka johtuu lahjakkaiden afrikkalaisten pelaajien kysynnästä Euroopassa. Tämä on johtanut laittomien jalkapalloakatemioiden lisääntymiseen joissakin Afrikan maissa, ja olen syvästi huolissani siitä, että häikäilemättömät agentit käyttävät hyväkseen nuoria, jotka sen jälkeen myydään seuroille kuin he olisivat kauppatavaraa. Toiset jätetään heitteille Euroopassa heidän uhrattuaan perheensä kaikki säästöt unelmansa toteuttamiseen. Jäsenvaltioiden, eurooppalaisten seurojen ja Afrikan hallitusten olisi toteutettava tehokkaampia toimia varmistaakseen, etteivät ne osallistu tähän.
<P>
Lopuksi kysyisin komissiolta, mihin urheilua ja teollis- ja tekijänoikeuksia koskeviin neuvotteluihin se on osallistunut, etenkin kun urheilukuvamateriaalia on Internetissä yhä enemmän saatavilla.
<SPEAKER ID="057" NAME="Esther de Lange" LANGUAGE="NL">
Aluksi kiitän esittelijää erinomaisesta mietinnöstä. Lisäksi kiitän häntä kansalaisvapauksien sekä oikeus- ja sisäasioiden valiokunnan puolesta erityisesti siitä, että hän kiinnittää huomiota kansalaisvapauksiin sekä oikeus- ja sisäasioihin urheilualalla. Vaadin myös poliisivoimia tiivistämään erityisesti keskinäistä rajatylittävää yhteistyötään, joka perustuu tietojenvaihtoon, ja samalla tietenkin edelleen kunnioittamaan tietosuojaa.
<P>
Toiseksi katsomme, että lisenssijärjestelmien kehittämisessä on kiinnitettävä huomiota nimenomaan alaikäisten suojeluun sekä syrjinnän, rasismin ja väkivallan torjumiseen.
<P>
Kolmanneksi - mikä onkin jo todettu - on kyse ihmiskaupan vähentämisestä. Tarkoitan etupäässä lapsikauppaa ja useimmiten kehitysmaista tulevien lahjakkaiden nuorten hyväksikäyttöä mutta myös naiskauppaa suuriin urheilutapahtumiin liittyvän pakkoprostituution yhteydessä.
<P>
Arvoisa puhemies, uuden perustamissopimuksen valmistelun yhteydessä on tullut aika toteuttaa määrätietoisesti tässä mietinnössä mainittuja toimia. Haluankin lopuksi esittää Euroopan komissiolle vetoomuksen, ja hyödynnän tässä tietoisesti Feyenoord-seuran laulua ”sanoista tekoihin”: vetoan valkoisen kirjan puolesta ja sen puolesta, että Manolis Mavrommatisin merkittävistä sanoista siirryttäisiin tekoihin. Arvoisa komission jäsen, kuten FC Groningenissa sanotaan: ”huutakaamme jälleen kerran riemusta”.
<SPEAKER ID="058" NAME="Pál Schmitt">
PPE-DE-ryhmän puolesta. - (HU) Arvoisa puhemies, vain harvat tietävät, että urheilun osuus Euroopan unionin bruttokansantuotteesta on neljä prosenttia ja että se työllistää noin 15 miljoonaa ihmistä. Jos tämä väite pitää paikkansa, on todennäköistä, että yksittäisten jäsenvaltioiden tilastolliset tulo- ja työllisyysindikaattorit urheilun alalla ovat samankaltaisia. Tämä on kuitenkin jyrkästi ristiriidassa sen kanssa, että jotkut maat, valitettavasti myös kotimaani Unkari, käyttävät vain murto-osan talousarviostaan - suunnilleen noin puoli prosenttia - urheilun ja terveellisten elämäntapojen edistämiseen. Voidaankin hyvällä syyllä kysyä, kuka tarkalleen ottaen tukee ketäkin? Jos urheilulle halutaan antaa vakavasti otettava asema, se ei saisi olla vain voittoa tuottava ala. Olisi pyrittävä varmistamaan, että hallitukset asettuvat tukemaan urheilua sekä moraalisella painoarvollaan että huomattavilla lisämäärärahoilla aiempaan verrattuna. Mielestäni tulevan sukupolven terveys, heidän fyysinen terveytensä, mielenterveytensä ja työkykynsä - sanottakoon vaikkapa heidän hyvinvointinsa - on ratkaisevan tärkeä kysymys, ja siksi kannatan urheilun valkoista kirjaa ja olen tyytyväinen siihen, että Lissabonin sopimuksessa käsitellään tämän kysymyksen sisältöä. Muistettakoon, että urheilu on merkittävä opetusväline. Sillä on merkitystä sosiaaliselle yhteenkuuluvuudelle ja terveyden ylläpitämiselle ja se parantaa elämänlaatua. Tässä tapauksessa kuitenkin urheiluun käytetyt varat - joissakin maissa vain vaivaiset puoli prosenttia - eivät ole missään suhteessa urheilun yhteiskunnalliseen merkitykseen. Toivon vilpittömästi, että valkoiseen kirjaan kuuluva Pierre de Coubertin -toimintasuunnitelma otetaan jäsenvaltioissa vakavasti ja että komissio antaa tarvittavat ohjeet ja tarpeen vaatiessa taloudellista tukea käytössään olevista kehitysrahastovaroista. Toivon myös, että vastedes kukaan EU:ssa ei voi sanoa, ettei oikeastaan tiedä, mitä tarkoitamme puhuessamme urheilusta, sillä valkoisessa kirjassa annetaan tässä suhteessa erinomaista opastusta kaikille hallituksille ja urheilusta vastaaville ministereille. Koska toimin itse urheiluohjaajana, olen iloinen siitä, että asiakirjassa mainitaan myös urheilujärjestöjen itsehallinto, itsesäätelyvalmius ja erityisluonne. Kiitän arvoisaa ystävääni Manolis Mavrommatisia.
<SPEAKER ID="059" NAME="Hannu Takkula">
ALDE-ryhmän puolesta. - (FI) Arvoisa puhemies, ensinnäkin haluan kiittää esittelijä Manolis Mavrommatista tästä loistavasta työstä ja hänen sitoutumisestaan tähän mietintöön.
<P>
Aluksi haluan todeta pitäväni erittäin tärkeänä sitä, että valkoisen kirjan toteutumisvaiheessa linjaukset yleishyödyllisestä ja aatteelliseen vapaaehtoisuuteen perustuvasta urheilutoiminnasta Euroopassa säilyvät prioriteetteina. On myös erittäin tärkeää, että tämän asiakirjan kautta me ilmaisemme kunnioittavamme urheilun erityispiirteitä, itsesäätelyä ja jäsenneltyä vuoropuhelua, ja haluamme sitä kautta luoda suuntaviivat Euroopan unionin säädösten soveltamiselle urheilussa.
<P>
Myös urheilun, liikunnan ja kansanterveyden välinen yhteys on erittäin tärkeä. Tällä hetkellä Euroopassa yhtenä ongelmana, jota me pyrimme torjumaan, ovat metabolinen oireyhtymä, toisen asteen diabetes ja liikalihavuus. Terveysliikunnan avulla me voimme parhaalla mahdollisella tavalla torjua kyseistä ongelmaa.
<P>
Toiseksi on tarpeen ottaa huomioon, että eurooppalaisen urheilun kansanliikkeelle on tärkeää säilyttää kansalliset rahapelijärjestelmät. Niistä on huolehdittava, koska ne ovat luoneet ainutlaatuisen mahdollisuuden rahoittaa amatööriurheilua ja lisäksi myös kulttuuria, tiedettä ja tutkimusta. Urheilun kautta myös muut yhteiskuntasektorit ovat siis saaneet hyötyä. Tämä seikka on otettava huomioon jatkossakin.
<P>
Kolmanneksi haluan todeta, että urheilu saa Lissabonin sopimuksen myötä lisää oikeusperustaa. Tähän uuteen tilanteeseen on valmistauduttava myös siten, että jo nyt suunnitellaan pilottiohjelma ja budjettikohtia vuodelle 2009. On ryhdyttävä sanoista tekoihin, myös urheilun alalla.
<P>
Kaiken kaikkiaan käsiteltävänä olevan asiakirjan avulla voidaan saada paljon aikaan. Haluan vielä kiittää komissaari Jan Figel'iä ja erityisesti urheilun suurta miestä Manolis Mavrommatista, joka on tehnyt uraauurtavan työn urheilun uutta esiinmarssia varten eurooppalaisessa kulttuurissa ja yhteiskunnassa.
<SPEAKER ID="060" NAME="Zdzisław Zbigniew Podkański" LANGUAGE="PL">
Arvoisa puhemies, urheilun kehittämistä ja sen monipuolista tukemista pidetään oikeutetusti yhtenä Euroopan yhteisön strategisista tavoitteista.
<P>
Mietinnössä käsitellään joitakin erittäin tärkeitä kysymyksiä, jotka liittyvät urheiluorganisaatioiden sääntelyyn, ja korostetaan urheilun taloudellista ulottuvuutta. Panen myös hyvin tyytyväisenä merkille niin kutsutulle ”kansanliikunnalle” annetun näkyvän aseman. Tämän ajatuksen tukeminen on erityisen tärkeää, koska suuri osa seura- ja yhdistystoiminnassa toteutetuista urheiluhankkeista on voittoa tavoittelemattomia. Tästä syystä ne ovat itse asiassa vaarassa hävitä markkinoiden kaupallistumisen takia. Amatööriurheilun merkityksen tunnustaminen noudattaa näin ollen ajatusta urheilun tuomisesta lähemmäs kansalaisia.
<P>
Mietinnössä kiinnitetään oikeutetusti huomiota urheilualan kielteisiin ilmiöihin. Tarkoitan vaikkapa dopingia ja urheilijoiden hyväksikäyttöä. Jopa uransa alkuvaiheessa olevat nuoret urheilijat ovat vaarassa, ja heidän suojelunsa on ensiarvoisen tärkeää. Tästä syystä on annettu nuorten urheilijoiden siirtoa rajoittavat säännökset ja hyväksytty periaatteet, jotka koskevat nuorta urheilijaa valmentaneen seuran kanssa allekirjoitettavaa ensimmäistä sopimusta. Tämä on oikeansuuntainen toimenpide, aivan kuten dopingin yhteiset torjuntatoimet ja toiminnan kansainvälinen koordinointi. On myös tärkeää turvata ammattiurheilijoille samat oikeudet kuin sopimussuhteisille työntekijöille. Lopuksi kiitän Manolis Mavrommatisia hyvän mietinnön laatimisesta.
<SPEAKER ID="061" NAME="Jean-Luc Bennahmias" LANGUAGE="FR">
Arvoisa puhemies, urheilun valkoinen kirja, joka on jatkoa ammattilaisjalkapalloilun tulevaisuutta koskevalle valiokunta-aloitteiselle Ivo Belet'n mietinnölle, on merkittävä ja tarpeellinen asiakirja. Euroopan parlamentin ja Euroopan komission oli korkea aika käsitellä urheiluun liittyviä kysymyksiä. Hyvät aikomukset eivät kuitenkaan riitä ratkaisemaan urheilua vaivaavia vitsauksia ja ongelmia. Toimia tarvitaan, kun vastassa on sellaisia vitsauksia kuin rasismi, mafian kaltaiset ryhmät, väkivalta urheilutiloissa ja niiden ulkopuolella, doping ja nuorten vapaiden pelaajien ostaminen Afrikasta ja muualta!
<P>
Kun otetaan huomioon ongelmat, joita liittyy valtavien rahamäärien hallinnointiin - etenkin jalkapallossa mutta muissakin urheilulajeissa - pelaajien, seurojen ja valmentajien erilaisiin agentteihin, luokitusta koskeviin määräyksiin ja rahapelien vapauttamiseen, tarvitaan selkeät ohjeet, joilla taataan eurooppalaisten urheiluliittojen ja -liigojen jatkuvuus ja kehittäminen sekä amatööri- että ammattitasolla.
<P>
Urheilu, talous, rahoitus, työllisyys ja diplomatia liittyvät kaikki nykyisin tiiviisti yhteen. Urheilijoiden ei pitäisi joutua kärsimään tästä, vaikka heidän on muiden kansalaisten tavoin toimittava vilpittömästi. Poliitikkojen on kannettava vastuunsa. Euroopan unionin on tehtävä näin Kiinan olympialaisissa vakuuttaakseen, että kulttuurien, paikallisen uskonnollisen vakaumuksen ja demokratian kunnioittaminen ovat perusasioita, joista pidetään tinkimättömästi kiinni.
<P>
Äänestämme urheilun valkoista kirjaa koskevan Manolis Mavrommatisin mietinnön puolesta, sillä se on erinomainen.
<SPEAKER ID="062" NAME="Věra Flasarová" LANGUAGE="CS">
Olympiatuli matkaa parhaillaan kaikkien maanosien halki muistuttaen meitä urheilun sanomasta, josta saamme kiittää kreikkalaisia. He selvästikin ymmärsivät ensimmäisinä urheilun puhdistavan vaikutuksen inhimilliseen kulttuuriin. Urheilusta opimme, että ihmiset voivat kilpailla keskenään aiheuttamatta vahinkoa, vammoja tai jopa kuolemantapauksia. Urheilu opettaa reilua peliä ja tarjoaa kaikille samat mahdollisuudet ja oikeudet. Nykyään urheilusta on kuitenkin tullut liiketoimintaa, ja sen ympärillä kukoistavat lähes kaikkialle levinneet kielteiset vaikutukset: raha, korruptio, lobbaus, rotuennakkoluulot ja uutena ilmiönä myös suoritusta parantavat aineet. Nämä seikat pilaavat rehellisen urheilun ja vähentävät urheilun myönteisiä mahdollisuuksia kasvattaa nuoria rikkomaan kansojen ja rotujen välisiä raja-aitoja.
<P>
Näin ollen kannatan komission laatimaa urheilun valkoista kirjaa ja arvostan Manolis Mavrommatisin mietintöä. Molemmissa asiakirjoissa muistutetaan, että urheilun kulttuuriarvoja on vaalittava. Henkilökohtaisesti korostaisin vieläkin enemmän myös tarvetta tukea amatööriurheilua ja luoda ihmisille välttämättömät edellytykset osallistua vapaa-ajan urheilutoimintaan, mikä ei ole helppoa etenkään suurissa taajamissa. Lisäksi tähän on annettava taloudelliset mahdollisuudet, jotka usein rajoittavat yhteiskunnallisesti heikommassa asemassa olevia ryhmiä. Urheilu tarjoaa lapsille ja nuorille vaihtoehtoisen vapaa-ajanvietto- ja toimintatavan. Saman periaatteen mukaisesti se voi hyödyttää kaikkia sukupolvia, joten emme saa unohtaa iäkkäämpiä kansalaisia, ja olisikin pohdittava lisäkeinoja, jotka mahdollistavat heidän osallistumisensa urheilutoimintaan. Urheilun avulla voidaan parantaa fyysistä kuntoa, mutta se vaikuttaa selvästi myös ihmismieleen. Ammattiurheilu on vain jäävuoren huippu, ja sille on luotava perusta urheilutoiminnalla, johon osallistuu mahdollisimman suuri osa maapallon väestöstä.
<SPEAKER ID="063" NAME="Thomas Wise" LANGUAGE="EN">
Arvoisa puhemies, ei ole yllätys, että en kannata tämän mietinnön päätelmiä. Mietinnön toteamus ”tällä hetkellä urheiluun sovellettavasta yhteisön säännöstöstä” on vastoin kaikkia nykyisiä todisteita. Siinä ei oteta huomioon urheiluelinten yleisintä valitusvirttä kaikkialla Euroopassa: asioissa Bosman ja Kolpak annettujen tuomioiden takia ne eivät pysty tukemaan lahjakkaita oman seuran kasvatteja. Tämä on välitön syy siihen, että kansallisten joukkueiden suoritustaso jää heikoksi kansainvälisellä tasolla.
<P>
Jopa FIFA:n puheenjohtajan Sepp Blatterin mielestä sääntöjä on muutettava. Jos nykyinen tilanne on urheiluelinten mielestä paha, Lissabonin sopimus vain pahentaa asioita, kun komissio voi tarvittavan perustamissopimuksen otsakkeen avulla alkaa puuttua urheilualaan - pyydän anteeksi, alkaa säännellä sitä - suoraan.
<P>
Yhdistyneen kuningaskunnan hallituksen peruttua lupauksensa perustamissopimusta koskevan kansanäänestyksen järjestämisestä urheilua ei pystytä Yhdistyneessä kuningaskunnassa säästämään sitä uhkaavilta komission toimilta. Kenties Irlannissa toimitettava äänestys pelastaa meidät kaikki.
<SPEAKER ID="064" NAME="Slavi Binev" AFFILIATION="NI">
(BG) Arvoisa puhemies, hyvät kollegat, tuttavani voivat varmasti sanoa, että urheilu ja kaikki liikuntaan liittyvä on minulle elämäntapa. Kannatan urheilun valkoisen kirjan julkaisemista siinä toivossa, että se tarjoaa perustan tulevalle johdonmukaiselle toiminnalle. Vakaa käsitykseni on, että käsitellessämme tämän alan eurooppalaista politiikkaa meidän on ajateltava ennen kaikkea lapsiamme, heidän terveyttään, tulevaisuuttaan ja sosiaalista integraatiotaan.
<P>
Urheilun edistäminen koulutusvaatimusten yhteydessä on merkittävä tekijä lastemme psyykkisen ja fyysisen kehityksen kannalta ja tärkeä väline heidän terveytensä suojelemiseksi. Valkoisen kirjan hyväksyminen ja EU:n laajuisten yhtenäisten rakenteiden perustaminen kutakin erityyppistä urheilumuotoa koskevan yhteisen toimintalinjan kehittämiseksi, tukemiseksi ja täytäntöön panemiseksi alkaen pikkulapsille tarkoitetusta urheilusta aina ammattiurheiluun asti, tietenkään vammaisia unohtamatta, tarjoaa kaikille kansalaisille mahdollisuuden osallistua ja olla omakohtaisesti mukana yhteisössä ja antaa panoksensa kulttuurien välisen vuoropuhelun edistämiseen.
<SPEAKER ID="065" NAME="Ivo Belet" AFFILIATION="PPE-DE">
(NL) Belgialaisen huippujalkapalloilijan kuolema varjostaa tämänaamuista mieliinpainuvaksi tarkoitettua hetkeä eli valkoista kirjaa koskevan mietinnön hyväksymistä. Jalkapalloilija François Sterckele joutui tänä aamuna liikenneonnettomuuteen. Hän oli yksi Belgian lahjakkaimmista jalkapalloilijoista. Esitän vilpittömän osanottoni François Sterckelen perheelle ja ystäville sekä Club Bruggen kannattajille.
<P>
Hyvät kollegat, nuorena ja lahjakkaana jalkapalloilijana Sterckelellä oli kaikki mahdollisuudet Belgian eri seuroissa, ja siellä hänestä lopulta kehittyi Belgian liigan paras maalintekijä. Hän on erinomainen esimerkki siitä, että sijoittaminen nuoriin lahjakkuuksiin, omiin kykyihimme, todella kannattaa. Hyvät kollegat, juuri tätä haluamme tämän mietinnön avulla tukea. Tästä syystä kannatamme myös ”kasvattipelaajia” koskevia sääntöjä, joita esimerkiksi UEFA soveltaa. Arvostamme myös sitä, että Euroopan komissio on valmis tukemaan nuorten pelaajien valmennusta.
<P>
Lisäksi kehotan teitä lukemaan Deutsche Bundesligan vuosikertomuksen, joka on juuri julkaistu. Saksan liiga on omasta mielestäni ja monien muidenkin mielestä roolimalli Euroopalle. Kerron tästä pari esimerkkiä: sillä on erittäin tiukat lisenssejä koskevat säännöt, se investoi paljon omiin lahjakkuuksiinsa ja sillä on selkeät säännöt, jotka estävät saksalaisten seurojen myynnin sijoittajille, joilla ei ole mitään suhteita seuraan tai sen kannattajiin.
<P>
Kahden neuvoston edustajan eli Ranskan ja Alankomaiden urheilusta vastaavien ministereiden yhteinen aloite on täydellinen ratkaisu. Odotammekin, että puheenjohtajavaltio Ranska pyrkii ottamaan käyttöön toimenpiteitä, joilla turvataan ammatti- ja amatööriurheilun tulevaisuus Euroopassa.
<SPEAKER ID="066" NAME="Emine Bozkurt" AFFILIATION="PSE">
(NL) Kiitän aluksi Manolis Mavrommatisia hänen merkittävästä mietinnöstään ja erinomaisesta yhteistyöstään. Käytin hetki sitten työllisyys- ja sosiaaliasioiden valiokunnan lausunnon valmistelijan puheenvuoron, ja nyt puhun lehdistön varjoesittelijän ominaisuudessa.
<P>
Korostan kolmea seikkaa, nimittäin selkeiden direktiivien merkitystä, vedonlyönnin merkitystä ja kasvattipelaajia. Ensinnäkin haluan tarkastella urheiluun ja urheilujärjestöihin liittyviä erityisnäkökohtia, jotka edellyttävät selkeitä suuntaviivoja, kun sovelletaan EU:n lainsäädäntöä. Mielestäni meidän on tämän jälkeen löydettävä ratkaisu tähän asti vallalla olleen tapauskohtaisen lähestymistavan tilalle.
<P>
Käsittelen seuraavaksi kasvattipelaajia. On huolehdittava nuorten ammattipelaajien suojelusta ja valmentamisesta vakaissa olosuhteissa. Tästä syystä kannatamme niin kutsuttuja kasvattipelaajia koskevia sääntöjä, jotta nuoria valmennetaan seurassa ja jotta he tekevät ensimmäisen sopimuksensa samassa seurassa. Tällä tavoin monet kansalliset pelaajat pääsevät tietenkin pelaamaan seuroissa, emmekä syrji ketään kansallisuuden perusteella, mikä ei ole tarkoitus. On kunnioitettava pelaajien vapaata liikkuvuutta, mikä on meille tärkeä periaate. Tästä syystä emme vastusta FIFA:n niin kutsuttua ”6+5”-sääntöä.
<P>
Käsittelen viimeiseksi vedonlyöntiä. Kansallisilla vedonlyöntiorganisaatioilla on tärkeä tehtävä. Voitaisiin sanoa, että ne tarjoavat julkista palvelua tukiessaan monia sosiaalisia organisaatioita, kuten urheilualan rakenteita. Markkinoiden vapauttamisella on myönteinen vaikutus, ja siksi tätä vaikutusta ja kannattavia vaihtoehtoja on tarkasteltava huolella ennen toimien toteuttamista.
<SPEAKER ID="067" NAME="Ramona Nicole Mănescu" AFFILIATION="ALDE">
(RO) Arvoisa puhemies, kiitän Manolis Mavrommatisia hänen mietinnöstään.
<P>
Urheilun valkoista kirjaa koskeva aloite on sekä ajankohtainen että tarpeellinen. Kun otetaan huomioon urheilualan työntekijöiden suuri määrä sekä urheilusta saatavat tulot, olisi kiinnitettävä enemmän huomiota työlainsäädännön täytäntöönpanotapaan tällä alalla. Usein tuloksia saavutetaan nuorena, mutta tämä johtaa helposti alaikäisten hyväksikäyttöön.
<P>
On huolehdittava siitä, että urheilutoiminnan tulot on saatu laillisesti ja että niitä verotetaan lainmukaisesti.
<P>
Urheiluun liittyvä väkivalta on toinen ongelma. Joka vuosi kannattajien välisissä yhteenotoissa menetetään ihmishenkiä. Toisaalta poliisivoimien ja seurojen pitäisi tehdä yhteistyötä varmistaakseen miellyttävät ja turvalliset olosuhteet urheilutapahtumien aikana ja toisaalta oikeusjärjestelmän pitäisi langettaa urheilutapahtumiin liittyvistä väkivaltaisuuksista ankarampia rangaistuksia.
<P>
Arvoisa puhemies, totean lopuksi, että mielestäni Manolis Mavrommatisin mietintö osoittaa, että EU:ssa tarvitaan johdonmukainen toimintalinja ja käytännön tekoja urheilun hyödyntämiseksi tehokkaammin, ja toivon, että tästä asiasta tehdään lisää aloitteita.
<SPEAKER ID="068" NAME="Sebastiano" AFFILIATION="Nello) Musumeci  (UEN">
(IT) Arvoisa puhemies, hyvät kollegat, lisäämällä uusi 149 artikla Lissabonin sopimukseen tunnustetaan urheilun tärkeä taloudellinen ja yhteiskunnallinen merkitys. Manolis Mavrommatisin seikkaperäisessä mietinnössä korostetaan lukuisia elämänaloja, joihin urheilu vaikuttaa, ja käsittelen niistä vain muutamia.
<P>
Ensimmäinen niistä on urheilun ja terveyden välinen suhde: vaikka liikunnan keskeinen merkitys hyvän kunnon ylläpitämisessä on nykyisin yleisesti tiedossa, joissakin EU:n jäsenvaltioissa pyritään huolestuttavasti vähentämään urheiluun käytetyn ajan määrää kouluissa. Tämä suuntaus yhdistettynä huonoihin ruokailutottumuksiin lisää valtavasti nuorten liikalihavuutta ja sen kielteisiä jälkiseurauksia heidän fyysiselle kunnolleen.
<P>
Urheilu on omaperäinen ja hauska tapa oppia kieltä. Taannoin 1970-luvun alussa sain tietää erittäin hyvin järjestetystä ja laajalle levinneestä lomaopintojärjestelmästä Yhdistyneessä kuningaskunnassa. Sen tarkoituksena oli oppia Shakespearen kieltä harrastamalla erilaisia urheilumuotoja. Urheilun pitäisi tukea kansankuntien keskinäistä veljeyttä, mutta valitettavasti näin ei aina ole: stadionien sisä- ja ulkopuolella tapahtuu säännöllisesti sanoin kuvaamattomia väkivallantekoja etenkin kun on kyse jalkapallosta.
<P>
Amatööri- ja ammattiurheilu, puhdas ja vilpitön urheilu, urheilu itsensä kehittämisen välineenä, yhteenkuuluvuuden ja ihmisten välisen yhteisvastuun välikappaleena: arvoisa puhemies, Euroopassa ollaan vielä hyvin kaukana tyydyttävästä tasosta, ja vastuu tästä on kokonaan poliitikoilla. Voimme vain toivoa, että urheilun valkoinen kirja avaa silmämme ja saa aikaan lopullisen suunnanmuutoksen, jotta voidaan hyvittää suunnaton välinpitämättömyys ja liian monet laiminlyönnit.
<SPEAKER ID="069" NAME="Doris Pack" AFFILIATION="PPE-DE">
(DE) Arvoisa puhemies, hyvät kollegat, kiitän aluksi Manolis Mavrommatisia hänen hyvästä mietinnöstään ja erinomaisesta yhteistyöstään kaikkien tästä asiasta kiinnostuneiden kollegojen kanssa - heitä oli paljon. Urheilulla on suurempi merkitys kuin komissiossa ja neuvostossa on aikaisemmin tunnustettu.
<P>
Mielestäni valkoinen kirja ja mietintö ovat hyvä perusta kaikkien tulevien toimien ja politiikan alojen kehittämiselle urheilualalla, etenkin kun Lissabonin sopimuksessa vahvistetaan vihdoinkin urheilulle sen ansaitsema oikeusperusta. Valkoisessa kirjassa ja mietinnössä pyritään löytämään tasapaino kilpailevien etujen, eri urheilumuotojen, amatööri- ja ammattiurheilun, urheilun erityispiirteiden ja EU:n lainsäädännön vaatimusten, yhteiskunnallisten ja kulttuuriin liittyvien kysymysten, taloudellisten ja julkistaloudellisten etujen sekä voittojen ja vapaaehtoistoiminnan välille näillä aloilla.
<P>
Siksi katson, että tämä pyrkimys todella ansaitsee tunnustuksen. Se tarjoaa mahdollisuuden tukea ja kehittää eurooppalaista urheilumallia. Näin ollen siinä vaalitaan urheilujärjestöjemme erityispiirteitä. Järjestöthän toimivat enimmäkseen itsenäisesti ja haluavat jatkossakin tehdä niin, etenkin kun ne ovat yleensä hyvin riippuvaisia vapaaehtoisten panoksesta.
<P>
Toiseksi meidän on yritettävä tukea ja edistää kansallisia ja EU:n laajuisia itsesääntelymekanismeja. Saanen palauttaa mieliin 16 kohdan, joka on mielestäni erittäin tärkeä.
<P>
Kolmanneksi mietintö lisää urheiluun sovellettavan EU:n lainsäädännön oikeusvarmuutta. Neljänneksi kysymys urheilun asemasta koulutuksessa on mainittu useasti, ja muistuttaisin teitä tätä aihetta koskevasta mietinnöstäni vuodelta 2004.
<P>
Viidenneksi mietinnössä käsitellään taloudellisia näkökohtia, kuten tarvittavia rahoitussitoumuksia, joita saadaan etenkin arpajaisista. Ne eivät ole poissuljettu vaihtoehto mietinnössä mainittujen erilaisten urheilumuotojen osalta.
<P>
Mietinnössä, jonka laadin kymmenen vuotta sitten Euroopan unionin asemasta urheilun alalla, vaadimme valkoista kirjaa, ja olen tyytyväinen, että voimme tänään äänestää siitä.
<SPEAKER ID="070" NAME="Christa Prets" AFFILIATION="PSE">
(DE) Arvoisa puhemies, jo pitkään urheilujärjestöt ovat vaatineet urheilun aseman vahvistamista ja etenkin sen tähänastisen näkyvyyden lisäämistä, ja tänään noudatamme tätä vaatimusta. Tähän kiinnitetään entistä enemmän huomiota Lissabonin sopimuksessa.
<P>
Urheilun monia eri puolia on jo korostettu: muun muassa sen yhteiskunnallista panosta, sen merkitystä itsensä kehittämisessä ja toteuttamisessa sekä yhteiskuntaan integroitumisen edistämisessä. Urheilu on myös erittäin tärkeä tekijä terveyden edistämisessä, ja siksi urheiluun ja etenkin koululiikuntaan kannattaa investoida kattavasti. Nämä sijoitukset todella tuottaisivat tulosta.
<P>
Näin ollen kehotamme kaikkien jäsenvaltioiden opetusministereitä vaatimaan kouluihin vähintään kolme viikkotuntia liikuntaa. Tämä on vähimmäismäärä, sillä muutoin asialla ei ole juurikaan merkitystä. Yhteensä 700 000 seuran ja yhdistyksen yhteiskunnallinen panos on korvaamaton, ja siksi vastustan rahapelien ja arpajaisten mahdollista vapauttamista, sillä nykyisin noin 10 prosenttia tältä alalta kertyneistä maksuista käytetään urheiluun, taiteeseen ja sosiaaliseen infrastruktuuriin, ja ilman tätä rahoitusta kyseiset järjestöt eivät selviäisi. Pyytäisin kaikkia muistamaan tämän.
<P>
Tilastot vahvistavat urheilun tärkeän taloudellisen ulottuvuuden: urheilu tuottama lisäarvo oli 407 miljardia euroa vuonna 2004, ja alalle muodostui 15 miljoonaa työpaikkaa, ja voin esittää kantani tueksi muitakin lukuja. Näin ollen säännöt ovat tarpeen. Urheilun taloudellisten näkökohtien, avoimuuden, seurojen myynnin ja lisenssien välille on löydettävä tarkka tasapaino, kuten Ivo Belet juuri korosti. Tähän tarvitaan oikeudenmukaisia sääntöjä, jotta ”reilulla pelillä” olisi todella käytännön merkitystä.
<P>
Seuraavan urheilijasukupolven kehittämiseksi on varmistettava asianmukainen tulonjako pienten ja suurten seurojen kesken. Mielestäni tiedotusvälineissä saisi vallita suurempi tasapuolisuus. Urheiluun kuuluu tosiaan muutakin kuin jalkapallo. Tästä huolimatta haluan toivottaa kaikki lämpimästi tervetulleiksi nauttimaan jalkapallon vuoden 2008 Euroopan mestaruusotteluista Wienissä. Tämä on merkittävä urheilutapahtuma, jota odotan tietenkin innokkaasti.
<SPEAKER ID="071" NAME="Sharon Bowles" AFFILIATION="ALDE">
(EN) Arvoisa puhemies, hyvät aikomukset eivät saa urheilun alalla johtaa epätoivottuihin seurauksiin. Taloudellisen kilpailun sääntöjä ei aina voida noudattaa. Televisiointioikeuksien kollektiivinen myynti on taloudellinen elinehto monille seuroille, jotka muuten jäisivät kuuluisuuksien jalkoihin. Kuvitteellisessa maailmassa olisi mahdollista katsoa kaikkea ilmaiseksi, mutta todellisuudessa tämä johtaisi siihen, ettei jäljelle jäisi juurikaan laadukasta katsottavaa.
<P>
Korkealaatuisten tapahtumien tukemiseen tarvittavat tulot turvataan ottamalla tekijänoikeudet huomioon. Väijytysmarkkinoinnin lisääntyminen ja laittomien highlight-koosteiden levitys ovat aivan yhtä haitallisia kuin muukin piratismi. Ei myöskään ole syytä rajoittaa joustavia tulonlisäyskeinoja, pelaajien liikkumista tai heidän mahdollisuuttaan valita, missä he allekirjoittavat ensimmäisen sopimuksensa. Lopuksi totean, että toissijaisuusperiaatetta on ehdottomasti noudatettava ja päätökset on tehtävä alan sisällä sekä lähellä kannattajia.
<SPEAKER ID="072" NAME="Ryszard Czarnecki" AFFILIATION="UEN">
(PL) Arvoisa puhemies, valkoisessa kirjassa viitataan pitkäaikaisiin ongelmiin, kuten dopingiin ja kysymyksiin, jotka koskevat televisioyhtiöiden välisiä taloudellisia riitoja lähetysoikeuksista. On selvää, että niillä on kielteisiä seurauksia sekä kannattajille että katsojille. Lisäksi valkoisessa kirjassa käsitellään paljon vakavampaa ongelmaa, joka on yhä suurempi uhka jalkapallon kaltaiselle rehelliselle urheilulajille. Tarkoitan vedonlyöntialaa. Se saattaa hyvinkin olla nykyajan urheilun suurin ongelma. Esimerkkinä voisin mainita kansallista jalkapalloliigaa koskevan uusimman skandaalin valtiossa, jossa tällä hetkellä olemme. Kiinan mafian sanotaan sopineen etukäteen Belgian jalkapallo-otteluiden tulokset. Rahapelimarkkinoiden tuleva vapauttaminen myös urheilun alalla aiheuttaa lisää houkutuksia rikkoa reilun pelin sääntöjä.
<P>
Todettakoon lopuksi, että en ole samaa mieltä Euroopan parlamentin ehdotuksesta, jossa vastustetaan FIFA:n periaatteellista kantaa siitä, että kuuden pelaajan on oltava tietyn valtion kansalaisia. FIFA:n ehdotus on järkevä. Se on kansallisen urheilun pelastus.
<SPEAKER ID="073" NAME="Tadeusz Zwiefka" AFFILIATION="PPE-DE">
(PL) Arvoisa puhemies, yksi perusongelmista, jota haluan korostaa, on oikeusvarmuuden puute. Komissio ei ole vahvistanut selvästi, mitkä urheilualan organisoitumista koskevat näkökohdat kuuluvat yhteisön lainsäädännön soveltamisalaan ja mitkä niistä koskevat yksinomaan urheilua ja kuuluvat näin ollen urheilujärjestöjen toimivaltaan.
<P>
Olen esittelijän kanssa samaa mieltä siitä, että pelkästään Euroopan yhteisöjen tuomioistuimeen turvautuminen ei lisää oikeudellista selkeyttä. Sitä ei tee myöskään Euroopan komission kanta, jonka mukaan urheilualan organisoitumisen sääntelyssä on noudatettava perustamissopimuksia. Tämä ei riitä.
<P>
Näin ollen kannatan Euroopan komissiolle esitettyä vetoomusta siitä, että se hyväksyisi tulkintaohjeet, jotka selkeyttävät ja täsmentävät tämän alan toimenpiteitä. On tietenkin korostettava, että komission on kaikissa toimissaan noudatettava urheilun itsesäätelyn periaatetta. Sen on myös noudatettava eurooppalaisen urheilumallin rakenteita ja urheilukilpailujen järjestämistä ohjaavia perusperiaatteita.
<P>
Olen eri mieltä tiettyjen urheilujärjestöjen näkemyksistä, joiden mukaan muuhun kuin yksinomaan urheilualaan liittyvien urheilutoiminnan periaatteiden yhdistäminen ja koontaminen - vaikkakin itsesääntelyperiaatteen mukaisesti - lisäisi oikeusriitoja. Mielestäni asia olisi päinvastoin. Oikeusvarmuuden lisäämisestä on pelkkää hyötyä.
<P>
Vetoan myös urheilujärjestöihin, jotta ne hyväksyisivät muutoksenhakuoikeuden yleisissä tuomioistuimissa. Jokaisella on oikeus hakea muutosta tuomioistuimessa. Kysymys ei ole yksinomaan urheilualaa käsittelevien tuomioistuinten toimivallasta, mutta on käsittämätöntä, että määrätyt urheilujärjestöt rajoittavat näitä oikeuksia.
<P>
Lopuksi haluan tuoda esiin toisen hyvin tärkeän seikan. Urheilulla on erittäin suuri yhteiskunnallinen merkitys. Jäsenvaltioiden on näin ollen pidettävä kiinni oikeudestaan toteuttaa toimenpiteitä tiedonsaantioikeuden turvaamiseksi ja taatakseen katsojille mahdollisuuden nähdä televisiolähetyksiä merkittävistä urheilutapahtumista. Tarkoitan olympialaisia, Euroopan mestaruuskisoja tai maailmanmestaruuskilpailuja. Jokaisella pitäisi olla mahdollisuus nähdä tällaisia tapahtumia maksutta. Puheenvuoroni lopuksi kiitän Manolis Mavrommatisia erinomaisesti laaditusta mietinnöstä.
<SPEAKER ID="074" NAME="Richard Corbett" AFFILIATION="PSE">
(EN) Arvoisa puhemies, urheilualan viranomaisten pitäisi tietenkin huolehtia urheilun johtamisesta, mutta siltä osin kuin se on myös taloudellista toimintaa, se kuuluu väistämättä muun muassa työ-, kilpailu- ja tekijänoikeuslainsäädännön sekä mediaoikeuksien soveltamisalaan.
<P>
Ongelmana on se, että nämä lait on usein laadittu ottamatta huomioon urheilua koskevia erityistarpeita ja -vaatimuksia. Nykyiset perustamissopimukset jättävät niukasti liikkumavaraa näiden erityistarpeiden huomioon ottamiselle. Olen iloinen siitä, että Lissabonin sopimuksen suuremman liikkumavaran ansiosta pystytään antamaan erivapauksia, tekemään poikkeuksia tai tulkitsemaan säädöksiä urheilun erityistarpeet huomioon ottaen.
<P>
Emme voi esimerkiksi soveltaa kilpailulainsäädäntöä yksinomaan taloudelliselta kannalta, jos se viime kädessä hävittäisi kilpailun urheilualalla tarkoitetussa mielessä. Paras esimerkki tästä on televisiointioikeuksien kollektiivinen myyntikäytäntö esimerkiksi Englannin valioliigassa, jossa tulot jaetaan kaikille seuroille. Espanjassa sitä vastoin kaksi seuraa saa yli puolet televisiointituloista pelkästään itselleen.
<P>
Lisäksi olisi myönnettävä, että kasvattipelaajia koskeva UEFA:n järjestelmä on kohtuullinen ja Euroopan unionin lainsäädännön mukainen ratkaisu toisin kuin FIFA:n kömpelö ”6+5”-järjestelmä.
<SPEAKER ID="075" NAME="Grażyna Staniszewska" AFFILIATION="ALDE">
(PL) Arvoisa puhemies, aluekehitysvaliokunnan jäsenenä haluan korostaa alueiden ja paikallishallinnon merkitystä urheilun infrastruktuurin kehittämisessä, suurelle yleisölle avointen tapahtumien järjestämisessä sekä urheilun ja terveellisen elämäntavan edistämisessä kuntien asukkaiden eli Euroopan kansalaisten keskuudessa.
<P>
Haluan kiinnittää huomiota myös kysymykseen, joka liittyy vammaisten urheilumahdollisuuksiin. Jäsenvaltioiden pitäisi ainakin turvata vammaisten oppilaiden mahdollisuus osallistua perusliikunnan opetukseen. Mahdollisuuksien mukaan näillä oppilailla pitäisi myös olla mahdollisuus osallistua ylempien luokkien tunneille.
<P>
Hyvät kollegat, olisi pidettävä mielessä, että urheilu on yksi tehokkaimmista sosiaalista integraatiota edistävistä menetelmistä. Sen pitäisi näin ollen saada paljon merkittävämpää tukea Euroopan unionin erityisohjelmien kautta. Tukea pitäisi myöntää varsinkin kansainvälisten nuorisourheilutapahtumien järjestäjille ja niille, jotka nimenomaan edistävät integraatiota ottamalla vammaiset mukaan tapahtumiin. Urheiluun kuuluu muutakin kuin liikunta ja terveys. Siitä on korvaamatonta apua suvaitsevaisuuden, rehellisyyden ja reilun pelin periaatteiden kehittämisessä. Kaikki tämä on erityisen tärkeää lapsille ja nuorille, jotka ovat nykyajan nuoria Euroopan unionin kansalaisia.
<SPEAKER ID="076" NAME="Christopher Heaton-Harris" AFFILIATION="PPE-DE">
(EN) Arvoisa puhemies, ennen puheenvuoroani minun on ilmoitettava, että minulla on joitakin tähän aiheeseen liittyviä taloudellisia etuja, jotka on lueteltu Internetissä olevassa ilmoituksessani.
<P>
Haluan myös kiittää esittelijä Manolis Mavrommatisia hänen kiinnostuksestaan tätä aihetta kohtaan ja tietämyksestään, joka koskee etenkin dopingia urheilussa.
<P>
Itse asiassa ensimmäinen mietintöluonnos ennen tarkistusten tekemistä oli luultavasti paras tästä aiheesta koskaan laadittu suppea asiakirja. Valiokunnat tulivat kuitenkin mukaan tässä vaiheessa, ja kulttuurivaliokunnassa hyväksytyt tarkistukset pilasivat jokseenkin kaiken hyvän työn, jota oli tehty. Esimerkkejä tästä ovat 59 kohdassa esitetty eriskummallinen vaatimus urheilualan eurooppalaisista poliisivoimista tai 16 kohdan toteamus ”rahoitusdopingista”, mikä on salakavala hyökkäys yksityisiä investointeja vastaan ja joissakin tapauksissa Euroopan unioniin suuntautuvia investointeja vastaan. Tässä mietinnössä urheilua valitettavasti tarkastellaan ammattilaisjalkapallon näkökulmasta. Toimittuani jalkapalloerotuomarina pääasiassa amatööritasolla viimeiset 28 vuotta voin todeta, ettei tässä mietinnössä tehdä mitään amatöörijalkapalloilun ongelmien ratkaisemiseksi, puhumattakaan amatööriurheilun ongelmista yleensä.
<P>
Parlamentin mukaan emme yritä vaikuttaa hallintoelinten päätöksiin, mutta jo tämänpäiväisessä keskustelussa on hyökätty FIFA:n ”5+6”-periaatetta vastaan. Hallintoelinten on syytä olla varuillaan. Ei ole hyvä asettaa Euroopan unionia etusijalle urheilualalla.
<P>
Olemme kuulleet monenlaisia näkemyksiä urheiluun liittyvästä vedonlyöntitoiminnasta. On täysin väärin yrittää tämän mietinnön avulla lopettaa keskustelua rahapeli- ja vedonlyöntimarkkinoiden vapauttamisesta. Keskustelun pitäisi kulkea eri suuntaan, ja aloitteen siihen pitäisi tulla eri valiokunnalta. Asian käsittelijöiden pitäisi yksinkertaisesti seurata kehitystä Italiassa, jossa markkinoiden asteittainen vapauttaminen on lisännyt yleisesti käytettävissä olevan rahan määrää.
<P>
Olemme käsitelleet televisiointioikeuksien kollektiivista myyntiä, jota kannatan, sillä se on toiminut hyvin Yhdistyneessä kuningaskunnassa. Kannatan kuitenkin vankasti toissijaisuusperiaatetta, ja tämä asia pitäisi tietenkin jättää jäsenvaltioiden vastuulle.
<P>
Urheilun valkoisessa kirjassa on monia hyviä asioita, vaikka vammaisolympialaiset ja paralympialaiset jäävätkin liian vähälle huomiolle. Yleisesti ottaen tässä mietinnössä loukataan irlantilaisia äänestäjiä puhumalla Lissabonin sopimuksesta ikään kuin se olisi jo hyväksytty ja ikään kuin heidän äänillään ei olisi merkitystä. Näin ollen Yhdistyneen kuningaskunnan konservatiivijäsenten valtuuskunnan on lopuksi äänestettävä mietintöä vastaan.
<SPEAKER ID="077" NAME="Donato Tommaso Veraldi" AFFILIATION="ALDE">
(IT) Arvoisa puhemies, hyvät kollegat, kiitän esittelijää hänen erinomaisesti laatimastaan mietinnöstä, jonka tavoitteena on antaa strategisia ohjeita urheilun asemasta Euroopan unionissa.
<P>
Urheilu on yhteiskunnallinen ilmiö, jolla on aina tuettu yhteisvastuun, joukkuehengen ja identiteetin kaltaisia arvoja, kuten Amsterdamin sopimuksen yhteydessä annetussa urheilun yleistä merkitystä koskevassa julistuksessa todetaan. Urheilutoiminta auttaa kehittämään fyysisiä, älyllisiä ja sosiaalisia taitoja, minkä vuoksi urheilua pitäisi harrastaa sekä koulutusjärjestelmässä että muilla yhteiskuntaelämän aloilla.
<P>
Yksi seikka, jota ei pidä aliarvioida, on urheiluharrastuksen vammaisille tuottama hyöty: kaikkien jäsenvaltioiden, paikallis- ja alueviranomaisten sekä urheilujärjestöjen olisi turvattava vammaisten pääsy urheilutiloihin ja helpotettava sitä. Urheiluun kohdistuu nyky-yhteiskunnassa uusia uhkia, kuten nuorten pelaajien hyväksikäyttö, doping, rasismi, väkivalta ja rahanpesu. Väkivalta ei aiheuta ongelmia ainoastaan stadionien sisäpuolella vaan myös niiden ulkopuolella.
<P>
Arvostan komission pyrkimystä estää levottomuuksia edistämällä vuoropuhelua jäsenvaltioiden, kansainvälisten järjestöjen, urheiluelinten ja poliisivoimien kanssa. On tärkeää korostaa myös urheilun taloudellista puolta. Syrjivät verojärjestelmät, joita jäsenvaltiot soveltavat pelaajien hyväksi, voivat vääristää kilpailua. Näin ollen on laadittava sääntöjä, joilla varmistetaan urheiluelinten välinen oikeudenmukainen kilpailu.
<SPEAKER ID="078" NAME="Christofer Fjellner" AFFILIATION="PPE-DE">
- (SV) Arvoisa puhemies, voin ainoastaan yhtyä mietinnön ylistäviin sanoihin urheilusta. Urheilulla on suuri merkitys yhteiskunnalle, ja se kehittää monia tärkeitä arvoja, joille tuskin voin tehdä oikeutta vain kahdessa minuutissa. Se edistää myös Euroopan yhdentymistä. Pelkästään jonkin asian tärkeys ei kuitenkaan tarkoita sen poliittisuutta, ja pelkästään se, että jokin edistää Euroopan yhdentymistä, ei tee siitä ensisijaisesti EU:n vastuualuetta.
<P>
Mielestäni tämä on sellainen asia, joka tästä keskustelusta on hukassa, ainakin jos ihmisten mielestä EU:ssa pitäisi tehdä enemmän urheiluun liittyviä aloitteita. Itse en ole tätä mieltä. Siksi emme mielestäni tarvitse erityistä rahapelejä valvovaa eurooppalaista poliisia. Mielestäni urheiluagentit eivät ansaitse liikaa, eikä meidän tarvitse perustella urheiluagenttien erityiskoulutuksen järjestämistä. Meidän ei myöskään pidä tasata tuloja hyvin menestyvien ja heikommin menestyvien seurojen välillä. Urheilijoita ei todennäköisesti saada vastustamaan dopingia yrittämällä rajoittaa heidän aikataulujaan, jotka mietinnön mukaan ovat liian kireitä.
<P>
Meidän on kuitenkin tarkasteltava muutamia Euroopan rahapelimarkkinoista esitettyjä virheellisiä väittämiä. Rahapelimarkkinoiden yksityiset toimijat ja sopupelit eivät millään tavoin liity toisiinsa. Jotkin Euroopan suurimmista skandaaleista ovat päinvastoin koskeneet valtioita, joissa on käytössä monopoli. Rahapelimonopolit ja rahapelejä koskevat rajoitukset eivät ole yhteydessä toisiinsa. Sitä vastoin monet jäsenvaltioiden monopoleista kuuluvat suurimpiin mainostajiin. Niissä maissa, joissa on kilpailua, ei ole sääntelemättömiä uhkapelimarkkinoita. Sitä vastoin monissa maissa, joissa on monopoleja, rahapelipalvelujen sääntely on heikkoa ja monopolit voivat useimmiten toimia siten kuin ne haluavat.
<P>
Emme saisi yrittää virheellisten tietojen avulla pitää EU:ta poissa alalta, jossa EU:lla on itse asiassa tärkeä tehtävä. Palvelujen vapaan liikkuvuuden EU:ssa pitäisi luonnollisesti koskea myös rahapelipalveluja. Jäsenvaltioiden virheelliset tiedot rahapeliriippuvuudesta kätkevät usein taakseen silkkaa protektionismia ja niiden rahapelimonopoleista saamien tulojen suojelua. Tosiasiassa tekopyhä suhtautuminen rahapelipolitiikkaan osoittaa ainoastaan sen, että jäsenvaltioiden valtiovarainministerit kärsivät pahimmanlaatuisesta rahapeliriippuvuudesta. Siksi Ruotsin konservatiiviryhmän jäsenten on hyvin vaikea tukea suurta osaa tästä mietinnöstä.
<SPEAKER ID="079" NAME="Puhemies">
(IT) Olen juuri vastaanottanut 11 puheenvuoropyyntöä, joihin ei siis voida suostua. Muistuttaisin niille jäsenille, jotka eivät käytä puheenvuoroa keskustelussa, että he voivat esittää korkeintaan 200 sanan pituisen kirjallisen kannanoton, joka liitetään sanatarkkoihin istuntoselostuksiin, tai antaa äänestysselityksen puheenvuorojen jälkeen.
<SPEAKER ID="080" NAME="Mihaela Popa" AFFILIATION="PPE-DE">
(RO) Arvoisa puhemies, hyvät kollegat, onnittelen kollegaani Manolis Mavrommatisia ja samalla kiitän häntä yhteistyöstä, koska ehdotin mietintöön useita tarkistuksia.
<P>
Mielestäni on välttämätöntä taata alle 14-vuotiaille nuorille vapaa pääsy urheilutapahtumiin, järjestää koulujen ja yliopistojen välisiä Euroopan mestaruuskisoja sekä ”lisäaineetonta ruokaa koskeva eurooppalainen teemapäivä”. On välttämätöntä mukauttaa urheilu- ja koulutusinfrastruktuuria vammaisten tarpeisiin, ottaa käyttöön huippu-urheilijoiden pakollinen sairausvakuutus ja suunnitella eurooppalaisia hankkeita urheilutapahtumiin liittyvän väkivallan ehkäisemiseksi. On välttämätöntä suunnitella eurooppalaisia hankkeita oppilaille, jotka ovat erityisen lahjakkaita urheilussa.
<P>
Lopuksi haluan ilmaista vakaan käsitykseni siitä, että hyväksymällä urheilun valkoisen kirjan olemme mukana tukemassa terveempää ja hyödyllisempää eurooppalaista yhteiskuntaa.
<SPEAKER ID="081" NAME="Costas Botopoulos" AFFILIATION="PSE">
(EL) Arvoisa puhemies, koko ikäni olen ollut suorastaan hulluna urheiluun sekä osallistujana että katsojana. Lisättäköön vielä, että vuosien ajan kollegani ja ystäväni Manolis Mavrommatis ja minä kirjoitimme urheilua käsitteleviä artikkeleita samaan lehteen.
<P>
Tämänpäiväisen keskustelun jälkeen en kuitenkaan ole kovin toiveikas. Mitä tahansa teemmekin ja niin paljon kuin yritämmekin saada näitä asioita kuntoon, varsinaiset tapahtumat osoittavat meidän olevan melkoisen ahtaalla.
<P>
Doping on jokapäiväinen ongelma ja on johtanut jopa kuolemantapauksiin. Urheilun kaupallisuus on viety äärimmäisyyksiin. Urheilun suosion takia keskitytään vaikuttaviin suuren mittaluokan tapahtumiin, mikä on johtanut korruptioon. Urheilussa televisiolla on ylivoimainen johtoasema.
<P>
Siksi pidän symbolisia eleitä erittäin tärkeinä. Kun pidetään mielessä olympialaisia vaivanneet ongelmat, meidän olisi mielestäni harkittava kisojen palauttamista pysyvästi Kreikalle.
<SPEAKER ID="082" NAME="Toomas Savi" AFFILIATION="ALDE">
(EN) Arvoisa puhemies, Viron hiihtoliiton puheenjohtajana olen samaa mieltä mietinnössä mainitusta näkökohdasta, joka koskee liikunnan tuntimäärien vähentämistä sekä perus- että keskiasteen koulutuksessa. Liikunta auttaa koululaisia totuttautumaan terveellisiin elämäntapoihin. Monille urheilualalla toimiville ihmisille on valtava haaste lisätä heidän kiinnostustaan urheilutoimintaan.
<P>
Viron hiihtoliitto on esimerkiksi järjestänyt ympärivuotisen osallistumismahdollisuuden lapsille ja harrastajille, mutta tämä on ollut suhteellisen kallis hanke. Tässä yhteydessä huomautan, että urheilutoiminnan rahoitus tulee suureksi osaksi rahapeleistä. Monet urheilulajit saavat tukea valtion omistamista sen lisenssillä toimivista vedonlyönti- ja rahapelielimistä. Ellemme hyödynnä kyseisiä varoja, meidän on mielestäni löydettävä vaihtoehtoisia rahoitustukimuotoja.
<SPEAKER ID="083" NAME="Antonio De Blasio" AFFILIATION="PPE-DE">
(HU) Arvoisa puhemies, kiitän esittelijää tämän mietinnön laatimisesta. Täällä on tullut tänään esiin monenlaista, mutta haluan kiinnittää huomionne erityisesti muutamiin näkökohtiin. Liikalihavuudesta on tulossa kansantauti, ja liikkumaton elämäntapamme on suuri osasyyllinen tähän. Kuten edellinen puhuja totesi, tilannetta voitaisiin näin ollen parantaa ottamalla jäsenvaltioissa käyttöön pakolliset päivittäiset liikuntatunnit alemman perusasteen koulutuksesta alkaen aina korkeakouluihin saakka. Tätä varten tarvitaan kuitenkin tiloja, ja myös opetussuunnitelmaa on muutettava. Tilojen osalta tilannetta voitaisiin parantaa, jos hallitus ottaisi suuremman vastuun, sillä vähintään puolet urheilutuloista, joiden osuus EU:n bruttokansantuotteesta on neljä prosenttia, olisi investoitava uudelleen, jotta tilanteessa saataisiin aikaan merkittävä muutos. Suosittelen tätä todella. Toivon, että valkoinen kirja parantaa tilannetta. Kiitos, että kuuntelitte.
<SPEAKER ID="084" NAME="Vladimír Špidla" LANGUAGE="CS">
Koska äänestys alkaa muutaman minuutin kuluttua, en voi käyttää pitkää puheenvuoroa. Haluan kuitenkin sanoa muutaman asian ja vastata joihinkin kysymyksiin. Mielestäni keskustelusta voidaan päätellä, miten monimutkainen ilmiö urheilu on nykyajan yhteiskuntaelämässä. Toiseksi totean mielihyvin, että Manolis Mavrommatisin mietinnöstä toimitettavan äänestyksen jälkeen saamme Euroopan tulevalle johdonmukaiselle urheilupolitiikalle erittäin vankan perustan, jonka lähtökohtia ovat valkoinen kirja ja parlamentin mietintö.
<P>
Ymmärrettävää kyllä, keskustelussa on tullut ilmi hyvin monenlaisia ajatuksia, joita on välttämätöntä käsitellä ja työstää lähitulevaisuudessa. Haluan vain korostaa niitä asioita, jotka olen merkinnyt täällä muistiin ja jotka ovat mielestäni erityisen tärkeitä. Yksi valkoisessa kirjassa käsitellyistä ongelmista on urheilijoiden - etenkin nuorten urheilijoiden - koulutus. Sen avulla on tarkoitus estää kuvatun kaltainen tilanne, jossa heidän uransa päättyy, mutta heillä ei edelleenkään ole asianmukaisia pitkän aikavälin suunnitelmia tulevaisuuden varalle. Yhtä tärkeää on käsitellä ongelmia, jotka johtuvat ihmiskaupasta tai joihinkin urheilualan tapahtumiin liittyvästä ihmiskaupan riskistä. Samoin komission on syvennyttävä etenkin Internetiä koskeviin teollis- ja tekijänoikeudellisiin kysymyksiin, mikä on viime kädessä komission tehtävä. Koska kuitenkin huomaan, että ilmapiiri ei oikeastaan ole otollinen pitkille puheenvuoroille, vastaan vain nopeasti jäsenten esittämiin kysymyksiin.
<P>
Ensimmäinen kysymys koski niin kutsuttuja ”suuntaviivoja”. Komissio katsoo, että toistaiseksi ei ole oikea aika niiden laatimiseen, mutta tähän ongelmaan on tästä huolimatta kiinnitettävä huomiota. Muista aiheista haluan mainita vedonlyöntiin liittyvän kysymyksen, joka mainitaan varsin usein. Todettakoon tässä yhteydessä, että vedonlyönti ei kuulu palveludirektiivin soveltamisalaan. Näin ollen siihen sovelletaan yhteisön lainsäädäntöä, ja asiat on välttämätöntä pyrkiä ratkaisemaan tapauskohtaisesti. Toinen tärkeä kysymys oli tv-lähetysoikeuksien kollektiivinen myynti. Komission suunnitelmissa on löytää kaikkiin tilanteisiin ratkaisu, joka perustuu suurelta osin yhteisvastuuseen, kuten on mainittu. Luullakseni olen hyvin pikaisesti sivunnut useimpia esitettyjä kysymyksiä. Toisaalta on selvää, että tämä on vain yksi mutta kuitenkin hyvin tärkeä askel, jonka komissio ja parlamentti ovat yhdessä ottaneet.
<SPEAKER ID="085" NAME="Manolis Mavrommatis" LANGUAGE="EL">
Arvoisa puhemies, kiitän vielä kerran kaikkia jäseniä, jotka ovat käyttäneet tänään puheenvuoron, ja kaikkia niitä, jotka ovat esittäneet tarkistuksia valkoista kirjaa koskevaan mietintöön.
<P>
Kahdeksan valiokuntaa on jättänyt käsiteltäväksi yhteensä 520 tarkistusta. Olen mahdollisuuksien mukaan pyrkinyt sovitteluratkaisuun, ja siihen on nyt päästy. Pelkästään se, että tarkistuksia esitti kahdeksan valiokuntaa ja että niistä äänestettiin, osoittaa, miten merkittävä tämä mietintö oikeastaan on. Tietenkin se on myös osoitus uudistussopimukseen liitettävän tekstin merkityksestä.
<P>
Tämä on tärkeä ensimmäinen askel urheilulle ja EU:lle. Yhteistyön ja tuen avulla yllämme suuriin saavutuksiin.
<SPEAKER ID="086" NAME="Martin Schulz" AFFILIATION="PSE">
(DE) Arvoisa puhemies, en ole varma, mihin artiklaan minun pitäisi vedota tässä yhteydessä käyttämässäni puheenvuorossa, mutta käytän sen siitä huolimatta. Pyydän teitä ilmoittamaan puhemiehistölle, että ainakin minulle henkilökohtaisesti - mutta puhun varmasti kaikkien ryhmien puheenjohtajien puolesta - istuntosalin ilmapiiri on juuri nyt täysin sietämätön. Emme kuule edes ihmisten puheenvuoroja kuulokkeista, koska meteli on niin kova. Tämä on kerta kaikkiaan kauheaa.
<P>
Suuri osa komission jäsenen Vladimir Špidlan puheenvuorosta ja Manolis Mavrommatisin huomautuksista jäi pitkälti kuulematta parlamentin hirvittävän metelin takia. Tämä on täysin sietämätöntä. Voisitteko ystävällisesti huolehtia siitä, että puhemiehistö päättää keskustelun vähintään viisi minuuttia ennen äänestystä, koska meidän ei pitäisi joutua sietämään tällaista tilannetta istuntosalissa.
<P>
(Suosionosoituksia)
<SPEAKER ID="087" NAME="Puhemies">
(IT) Keskustelu on päättynyt.
<P>
Äänestykset alkavat välittömästi, ja seuraavaksi toimitetaan äänestys.
<P>
Kirjalliset kannanotot (142 artikla)
<SPEAKER ID="088" NAME="Iles Braghetto  " LANGUAGE="IT">
Kiitämme esittelijä Manolis Mavrommatisin työtä ja kannatamme hartaasti odotettua urheilun valkoista kirjaa, jonka komissio on hyväksynyt. Se on hyödyllinen ja välttämätön toimenpide siinä mielessä, että urheilutoiminta on niin merkittävä osa eurooppalaista yhteiskuntaa.
<P>
Kiinnittäisin huomiota työllisyys- ja sosiaaliasioiden valiokunnan kantaan, jossa korostetaan, että urheilun on oltava yhteiskunnallisesti arvostettu keino opettaa suvaitsevaisuutta, kunnioitusta ja osallistumista varsinkin nuorille. Olen vakaasti sitä mieltä että jäsenvaltioiden on - selkeiden ja avoimien yhteisön suuntaviivojen ja toimintalinjojen tuella - järjestettävä urheiluun soveltuvia tiloja ja otettava koko yhteiskunta mukaan, heikommassa asemassa olevat ryhmät mukaan luettuna, jotta urheilutoiminnan avulla saatetaan ihmiset yhteen ja jotta autetaan torjumaan rasismin ja muukalaisvihan kaltaisia ilmiöitä.
<P>
Koska liikunnan puute pahentaa liikalihavuuden ja muiden kroonisten sairauksien kaltaisia vaivoja, pidän yhteistyötä urheilualan ja terveydenhuoltoalan välillä välttämättömänä. Euroopan unionilla on erittäin tärkeä asema koordinaattorina, joka jakaa kansalaisille tietoa ja kannustaa heitä osallistumaan erilaisiin urheiluharrastuksiin.
<SPEAKER ID="089" NAME="Magor Imre Csibi  " LANGUAGE="RO">
Haluan korostaa liikuntatuntien merkitystä EU:n kouluissa ja ylemmän perusasteen kouluissa. Toistaiseksi liikunta on koulujen opetussuunnitelmassa ainoa oppiaine, jonka tavoitteena on opettaa lapsille terveitä elämäntapoja. Arvostan EU:n aloitetta liikuntatuntien lisäämiseksi kouluissa.
<P>
Liikuntatuntien lisäämisen ohella olisi otettava huomioon myös kaksi tärkeää kysymystä, jotka ovat houkuttelevuus ja mahdollisuus eriytettyihin liikuntatunteihin. Toteamukseni perustuu oppilaiden ja liikunnanopettajien kanssa Romaniassa käymiini keskusteluihin. Valitettavasti se, että liikuntatunnit eivät ole houkuttelevia, johtaa toistuvien poissaolojen lisääntymiseen.
<P>
Yksi syy tähän on tuntien eriyttämiseen tarvittavan riittävän aineellisen perustan puuttuminen. Toinen ongelma on ylipainoisille tai liikalihaville nuorille tarkoitetun liikunnanopetuksen puute. Liikuntatunnit ovat yhtä vaativia sekä terveille lapsille että niille lapsille, joilla on ongelmia. Nuoret joutuvatkin toisinaan jättämään urheilutunnit väliin.
<P>
Tässä muutamia esimerkkejä ongelmista, joita on useissa Euroopan unionin jäsenvaltioissa ja joihin on löydettävä ratkaisuja. Kehotan Euroopan komissiota kehittämään ratkaisuja ja jopa antamaan esimerkkejä jäsenvaltioiden hyvistä käytännöistä.
<SPEAKER ID="090" NAME="Gyula Hegyi  " AFFILIATION="PSE">
kirjallinen. - (HU) Kreikkalaisen kollegani urheilusta laatima mietintö on merkittävä asiakirja minulle tärkeästä asiasta. Urheilu on kuulunut eurooppalaiseen kulttuuriin tuhansien vuosien ajan. Muun muassa olympialaiset ovat muinaisen Kreikan anti ihmiskunnalle. Nykyään monet ovat huolissaan siitä, onko mahdollista suojella olympialaisia boikotilta ja poliittisilta tunteenpurkauksilta, jotka saattavat olla muissa suhteissa perusteltuja. Ilokseni voin todeta, että Unkarissa keskeiset poliittiset vaikuttajat samoin kuin yleinen mielipide ovat Beijingin olympialaisten boikotointia vastaan. Ainakin minun nähdäkseni mieliala on samankaltainen koko Euroopassa. Siksi onkin toivottavaa, että aiempien valitettavien boikottien jälkeen poliitikot eivät tällä kertaa pilaa urheilijoiden ja satojen miljoonien urheilusta pitävien iloa. Poliitikoiden osallistuminen avajaisseremoniaan on kokonaan toinen asia. Poliitikkojen tehtävä on päättää tästä asemansa mukaisesti, eikä urheilualaa ja urheilijoita pitäisi vetää tähän mukaan.
<SPEAKER ID="091" NAME="Monica Maria Iacob-Ridzi  " LANGUAGE="RO">
Käsitellessämme tarkistettua Lissabonin strategiaa emme voi jättää huomiotta alaa, joka työllistää 15 miljoonaa ihmistä ja jonka osuus Euroopan unionin BKT:sta on noin neljä prosenttia. Urheilulla voi olla merkittävä osuus kahdessa suuressa tavoitteessamme: talouskasvussa ja työllisyydessä.
<P>
Siksi haluan korostaa näkökohtia, jotka liittyvät Euroopan unionin urheilualalle myöntämiin tukimäärärahoihin. Nykyisissä perustamissopimuksissa ei ole toistaiseksi selkeää mainintaa, joka mahdollistaisi parlamentin aktiivisen osallistumisen ohjelmien ja rahastojen kautta. Tästä huolimatta budjettivaliokunta voi vielä Lissabonin sopimuksen voimaantuloon saakka käynnistää valmistelutoimia, joilla voidaan hyvin niukoista määrärahoista huolimatta aloittaa Euroopan urheilualan kannalta erittäin hyödyllisiä hankkeita vuodesta 2009 alkaen.
<P>
Mielestäni on valitettavaa, että emme tämänviikkoisessa alustavan talousarvioesityksen esittelyssä keskustelleet enemmän budjettikohdasta, joka on vahvistettu EU:n talousarvion 3 luvussa - ”Kansalaisuus”. Toivon, että talousarvion ensimmäisessä käsittelyssä syksyllä esitetään tätä alaa koskevia rakentavia ehdotuksia.
<SPEAKER ID="092" NAME="Lívia Járóka  " AFFILIATION="PPE-DE">
kirjallinen. - (HU) Kiitän aluksi arvoisaa kollegaani Manolis Mavrommatisia hänen mietinnöstään, jossa Euroopan unionin jäsenvaltioita kehotetaan vaihtamaan parhaita käytäntöjä väkivallan, rasismin ja muukalaisvihan torjumiseksi liikuntapaikoissa ja niiden läheisyydessä. Jäsenvaltioiden viranomaisten, urheiluyhdistysten ja kisajärjestäjien on yhdessä toteutettava toimia torjuakseen rasismia, joka on valitettavasti vain lisääntynyt urheilutapahtumissa. Yhteistoiminta on myös niiden yhteisen edun mukaista. Loistavia aloitteita, jotka erottuvat tässä yhteydessä edukseen, ovat Euroopan jalkapalloliiton (UEFA) kampanja ”Euroopan rasisminvastainen jalkapalloverkosto” (Football Against Racism in Europe, FARE) ja ”Racism spoils the game” -tapahtumien sarja. Tehokkain menetelmä urheilutapahtumiin liittyvän rasismin ja syrjäytymisen torjumiseksi on kuitenkin itse peli, sillä se tukee yksilöiden joukkuehenkeä, yhteistyötä ja reilua kilpailua ja vahvistaa yhteistoimintaa ja yhteisvastuuta yhteiskunnallisina arvoina.
<P>
Tilastojen mukaan kuitenkin tietyt yhteiskuntaryhmät ja etenkin kaikkein heikoimmassa asemassa olevat etniset vähemmistöt osallistuvat urheilutoimintaan paljon vähemmän ja pystyvät heikommin hyödyntämään valtion ylläpitämiä urheilumahdollisuuksia. Tästä syystä Euroopan unionin on vahvistettava asianmukainen toimintakehys urheiluharrastusta ja urheilun rahoitusta koskevien yhtäläisten mahdollisuuksien edistämiseksi. Jäsenvaltioiden urheilujärjestöjen johdon on yhdessä paikallis- ja aluehallinnon kanssa asetettava etusijalle heikommassa asemassa olevien ryhmien osallistuminen kyseisten järjestöjen urheilutoimintaan.
<SPEAKER ID="093" NAME="Roumyana Jeleva  " LANGUAGE="BG">
Kiitän kollegaamme Manolis Mavrommatisia erinomaisesta mietinnöstä. Kannatan urheilun sisällyttämistä Lissabonin sopimukseen, vaatimusta oman budjettikohdan perustamisesta urheilualan toimille vuoden 2009 talousarviossa ja kehittämistoimenpiteitä urheilun tukemiseksi jäsenvaltioissa. Olen vakuuttunut siitä, että tämänpäiväisen keskustelun avulla päästään alkuun johdonmukaisen eurooppalaisen urheilualan toimintalinjan edistämisessä.
<P>
Olen aluekehitysvaliokunnan bulgarialaisjäsen, ja Bulgariassa etenkin amatööriurheilun infrastruktuuri on alikehittynyttä. Kehotan Euroopan komissiota ja jäsenvaltioita hyödyntämään aktiivisemmin Euroopan aluekehitysrahastoa ja muita rahoitusvälineitä kaupunkiympäristöön tehtäviin investointeihin sekä urheiluun liittyvien infrastruktuurin ja hankkeiden kehittämiseen. Olen vakaasti sitä mieltä, että EU:n tuella urheilusta pitäisi tulla, ja siitä voi tulla, olennainen osa kestävän kehityksen strategioita alueilla, kunnissa, kaupungeissa ja kylissä.
<SPEAKER ID="094" NAME="Lasse Lehtinen  " LANGUAGE="FI">
Urheilu on kilpailua, johon ei kuitenkaan voida soveltaa EU:n kilpailulainsäädäntöä.
<P>
Urheilun erityisluonteen säilyttämiseksi sille on annettava jatkossakin mahdollisuus itsesäätelyyn jokaisen lajin parhaiden perinteiden mukaisesti. Lainsäätäjinä meidän on säädettävä lait, jotka takaavat, että poliitikot ja tuomarit pysyvät mahdollisimman etäällä urheilusta. Tämä päällisin puolin ristiriitainen vaatimus on tässä mietinnössä esitetty johdonmukaisemmin, kuin komission valkoisessa kirjassa.
<P>
Eurooppalaisen urheilun kansanliikkeelle ja ruohonjuuritason toiminnalle on tärkeätä, että jäsenvaltiot saavat säilyttää kansalliset rahapelijärjestelmät, jotka ovat oleellinen osa eurooppalaisen urheilun erityislaatuisuutta. Rahapelien lieveilmiöitä on myös helpompi torjua niissä maissa, joissa valtiolla on monopoli. Kaikissa lajeissa ammattilaisurheilu ja sen ympärille perustettu liiketoiminta hyötyvät vapaaehtoisesta palkattomasta kansalaistoiminnasta ja julkisesta rahoituksesta.
<P>
Parlamentin on osaltaan vaikutettava siihen, ettei urheilun sosiaalinen perusta murene markkinavoimien puristuksessa.
<SPEAKER ID="095" NAME="Janusz Lewandowski  " AFFILIATION="PPE-DE">
kirjallinen. - (PL) Urheilu on niin tärkeä osa jokapäiväistä elämää ja myös niin globaalistunutta, että Euroopan unionin toimielinten on syytä kiinnittää siihen huomiota. Yhteiset toimet määrättyjen urheiluun liittyvien ilmiöiden torjumiseksi ovat tehokkaampia kuin yksittäisten jäsenvaltioiden toimet.
<P>
Doping on tunnustettu ja yleinen vitsaus nykyisessä kilpaurheilussa. Siksi dopingin torjuminen asetetaan etusijalle Euroopan parlamentin mietinnössä. Entisistä kommunistimaista tulevat parlamentin jäsenet muistuttavat, että dopingista voi tulla viranomaisten hyväksymä valtiollinen menetelmä mestareiden kasvattamiseksi niissä maissa, joissa arvovalta perustuu urheilumenestykseen. Esittelijä teki viisaan ja todelliseen tilanteeseen pohjautuvan huomautuksen. Hän totesi, ettei ole tehokasta puuttua pelkkiin oireisiin lisäämällä valvontaa. Sitä on täydennettävä toimenpiteillä tämän ilmiön perimmäisten syiden poistamiseksi. Tarkoitan ruumiillisesti liian raskasta tapahtuma-aikataulua ja koulutusta.
<P>
Toinen merkittävä ongelma on suurissa urheilutapahtumissa ilmenevä rasismi ja syrjintä. Mielestäni tämä on eri asia kuin FIFA:n asettamat rajoitukset, jotka koskevat esimerkiksi joukkueen kotimaisten ja ulkomaisten jäsenten lukumäärää. Tällaisissa rajoituksissa on päällimmäisenä huoli nuorten lahjakkuuksien edistymisestä ja kehittymisestä (siirtojen sijasta), eikä niissä ole kyse pelaajien syrjinnästä kansallisen alkuperän perusteella.
<P>
Olen tyytyväinen myös siihen, että huomiota kiinnitetään urheilun kaupallistumiseen liittyviin ilmiöihin ja niiden sivuvaikutuksiin, kuten rahapeleihin ja epätasa-arvoisiin mahdollisuuksiin seurata ohjelmalähetyksiä urheilutapahtumista. Mielestäni myös nämä ovat tärkeitä kysymyksiä.
<SPEAKER ID="096" NAME="Marusya Ivanova Lyubcheva  " LANGUAGE="BG">
Arvoisa puhemies, on hienoa, että parlamentti keskustelee urheilun valkoisesta kirjasta. Ammattilais- ja amatööriurheilun tasapuoliseen kehittämistoimintaan olisi syytä kiinnittää tarvittavaa huomiota. Urheilualan huippuosaaminen maksaa paljon, mutta on yhtä lailla välttämätöntä lisätä kansanliikunnan rahoitusta lapsuudesta eläkeikään saakka. On välttämätöntä perustaa infrastruktuuri kaikista kansalaisista muodostuvien yhteiskuntaryhmien integroimiseksi.
<P>
Urheilu edellyttää varhaislapsuudesta alkavaa koulutusta, ja urheilua voidaan hyödyntää monien muiden ongelmien, kuten huumausaineiden, alkoholin ja tupakan väärinkäytön torjumiseen. Kaikkia jäsenvaltioita olisi kehotettava perustamaan ilmaisia urheilualueita ja alueita, joilla huumausaineiden ja alkoholin käyttö sekä tupakointi ovat kiellettyjä. Olen hiljattain tehnyt mielipidetutkimuksen, josta käy erittäin selvästi ilmi, että urheilua harrastavat nuoret eivät käytä huumausaineita tai alkoholia. Heidän käyttäytymiskulttuurinsa on hyvin erilainen. Urheilu edistää heissä tärkeitä perusominaisuuksia kuten suvaitsevaisuutta ja yhteisvastuuta. Siksi koulutuksen ja urheilun yhdistäminen on erityisen tärkeää. Haluan käsitellä toistakin näkökohtaa: on olemassa urheiluun erikoistuneita kouluja, joiden toiminta on erittäin tärkeää sovittaa yhteen niistä jäseniä hankkivien urheiluseurojen kanssa. Tätä varten on välttämätöntä antaa sekä urheilua että koulutusta koskevia säädöksiä.
<SPEAKER ID="097" NAME="Siiri Oviir  " AFFILIATION="ALDE">
kirjallinen. - (ET) Täällä on keskusteltu paljon urheilun merkityksestä kulttuurille, urheilun terveysvaikutuksista ja niin edelleen. Urheilulla on hyvin suuri merkitys sekä fyysisesti että psyykkisesti. Euroopassa on viime vuosina tuettu aktiivisesti urheilun yhteiskunnallista hyötyä, jotta jokaisella olisi tilaisuus osallistua parhaan kykynsä mukaan oman yhteisönsä elämään. Olen erittäin pahoillani, että samaa ei voida sanoa vammaisurheilusta. Viron fyysisesti vammaisten urheiluyhdistyksen puheenjohtajana tiedän, miten vaikeaa on järjestää vammaisten urheilutapahtumia, saada niille lähetysaikaa tiedotusvälineissä ja saada varoja hallitukselta ja rahoittajilta. Urheilijat ovat tietoisia siitä, että heille ei ole turvattu yhtäläisiä olosuhteita ja mahdollisuuksia.
<SPEAKER ID="098" NAME="Silvia-Adriana Ţicău  " LANGUAGE="RO">
Eurostatin vuonna 2007 julkaisemat kulttuuria koskevat tilastot perustuvat niihin toimiin, joiden jäsenvaltiot ilmoittavat kuuluvan tähän luokkaan. Valitettavasti urheilu ja matkailu jätettiin ulkopuolelle, ja mielestäni tämä asia pitäisi korjata. Mielestäni urheilumatkailu on kehittynyt viime vuosina myönteiseen suuntaan, samoin kuin talvi- ja meriurheilun tukeminen.
<P>
Järjestämällä urheilumahdollisuuksia hotellialueille tai perustamalla matkailureittejä pyöräilijöille voidaan vaikuttaa myönteisesti väestön terveyteen ja ympäristöön. Euroopan suurkaupungeissa on jo pysäköintialueita, jotka järjestävät matkailijoille maksutta polkupyöriä ajoneuvojen koko pysäköintiajaksi.
<P>
Olin kotikaupungissani Galaţissa 1. toukokuuta maaliviivalla vastaanottamassa ihmisiä, jotka olivat päättäneet osallistua maastojuoksukilpailuun. Olin iloinen erityisesti maaliviivan ylittäneiden lasten ja vammaisten puolesta. Koulutus on olennainen osa urheilun edistämistä. Romaniassa alettiin vuonna 2001 rakentaa useita satoja urheiluhalleja kouluihin ja toisen asteen kouluihin sekä kaupungeissa että maaseudulla. Mielestäni tällaisia investointeja pitäisi jatkaa.
