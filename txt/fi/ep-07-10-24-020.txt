<CHAPTER ID="020">
Tilastointiin tarkoitettujen yritysrekisterien laatiminen (keskustelu) 
<SPEAKER ID="506" NAME="Puhemies">
(FR)Esityslistalla on seuraavana talous- ja raha-asioiden valiokunnan suositus toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi tilastointiin tarkoitettujen yritysrekisterien laatimista koskevan yhteisen kehyksen vahvistamisesta ja neuvoston asetuksen (ETY) N:o 2186/93 kumoamisesta (07656/5/2007 - C6-0218/2007 - (Esittelijä: Hans-Peter Martin).
<SPEAKER ID="507" NAME="Hans-Peter Martin">
esittelijä. -(DE)Arvoisa puhemies, hyvät kollegat, nyt on niin myöhäistä, että meitä on minä mukaan lukien vain neljä. Seuraavien puhujien joukossa on kuitenkin kvestori, joka varmasti käyttää tilaisuuden hyväkseen varmistaakseen, että niin sanotuista keskusteluistamme, jotka käydään itse asiassa vain niiden merkitsemiseksi pöytäkirjaan, tehdään tehokkaampia ja järkiperäisempiä. Olen kuitenkin kiitollinen teille, arvoisa komission jäsen, halukkuudestanne alistua tähän. Hyvä eli tehokas ja läpinäkyvä hallintotapa eroaa mielestäni suuresti näistä jumalattomaan aikaan käydyistä keskusteluista.
<P>
Käsiteltävänä olevan asian osalta haluan sanoa, että olemme tulleet tänne jatkaaksemme työtä varsin vanhan kysymyksen parissa. Kyse on avainalueesta eli tilastoinnista. Ensinnäkin useimmat poliittisen prosessin osanottajista haluavat oikeutetusti ja tarvitsevat nopeampaa ja yksityiskohtaisempaa tietoa etenkin yrityssektorilla mahdollisesti vallitsevista yhdyssiteistä ja niiden toiminnasta varsinkin yli rajojen, jotka olemme onneksi jo poistaneet monien maiden väliltä Euroopassa.
<P>
Olemme siis paneutuneet komission ehdotukseen ja vieneet sitä eteenpäin vastataksemme tähän tarpeeseen, kiinnittäen erityistä huomiota - lukuisten talous- ja raha-asioiden valiokunnan sihteeristöön kuuluvan kollegani kanssa sitten ensimmäisen käsittelyn käymieni keskustelujen välityksellä - siihen, ettemme luo lisää byrokraattisia ja hallinnollisia esteitä emmekä tuota jäsenvaltioiden yrityksille lisää paperitöitä tarkistuksilla ja yksinkertaistamisella, joka johtaa joissain tapauksissa tiukempaan valvontaan. Tämä tavoite on saavutettu.
<P>
Vielä ei kuitenkaan ole päästy tilanteeseen, jossa uuden direktiivin nojalla saatavilla oleva tieto olisi todellakin laajemman kohderyhmän käytettävissä. Avoimuuden lisäämiseksi olisi voitu tehdä enemmän. Parlamentti halusi kuitenkin nopeita ja selviä tuloksia heti ensimmäisestä käsittelystä alkaen. Valitettavasti pian sen jälkeen, kun olimme päässeet yhteisymmärrykseen tarkoituksenmukaisesta ratkaisusta ja hyväksyneet sen parlamentissa - kukaan ei tietääkseni äänestänyt mietintöä vastaan - muut lainsäädäntöelimet tekivät siihen tarkistuksia, joiden vuoksi mietintöä, jonka luulimme käsitelleemme lopullisesti, ei enää voitu hyväksyä nykyisessä muodossaan. Näin ollen olemme joutuneet tekemään toisessa käsittelyssä muutamia vähäisiä muutoksia kahteen termiin kolmessa eri kohdassa.
<P>
Kaiken tapahtuneen huomioon ottaen, kysymys kuuluu, kuten sanoin: oliko se todellakin tarpeen? Eikö meille olisi voitu ilmoittaa asiasta, jos tiedonvaihtoa olisi koordinoitu paremmin päätöksenteon aikana, jotta olisimme voineet jättää järjestämättä koko tämäniltaisen keskustelun, jossa on keskustelua vain nimeksi? Olisimme voineet hoitaa asian ensimmäisessä käsittelyssä, jos olisimme hyväksyneet mietinnön pari viikkoa myöhemmin.
<P>
Se, että istumme nyt täällä, on klassinen esimerkki siitä, kuinka Euroopan unionissa ongelmia aiheuttavat usein vähäpätöiset pikkuseikat. On pakottavan tärkeää viedä läpi kaikki sellaiset aloitteet, jotka tähtäävät lainsäädäntöprosessin vähäisten yksityiskohtien parempaan koordinointiin, ja jotka toteutuvat sitten suuressa mittakaavassa Euroopassa. Tulevaisuudessa ei tällöin olisi tarpeen järjestää nyt kärsimäämme keskustelua ja se säästäisi rahaa, kun muistamme kustannukset, joita aiheutuu asian käsittelystä ensimmäisessä ja toisessa käsittelyssä kaikkine valmisteluineen, käännöksineen, tulkkauksineen ja myöhäisine kokouksineen. Se olisi varmasti Euroopan unionin edun mukaista ja tehostaisi sen toimintaa kansalaisten puolesta.
<SPEAKER ID="508" NAME="Franco Frattini">
komission varapuheenjohtaja.-(EN)Arvoisa puhemies, olen erittäin kiitollinen parlamentille tästä mietinnöstä, joka sallinee päästä toisessa käsittelyssä sopimukseen neuvoston kanssa tilastointiin tarkoitettuja yritysrekistereitä koskevasta kysymyksestä, joka on erittäin tärkeä yhdenmukaisten, perinpohjaisten ja luotettavien tilastojen laatimiseksi yritystoiminnasta ja muusta taloudellisesta toiminnasta. Uudella asetuksella yritysrekisterit laajennetaan koskemaan kaikkia talouden aloja, sillä kahden nykyään valinnaisen toimialan eli maatalouden ja julkishallinnon sisällyttäminen tehdään pakolliseksi.
<P>
Tärkein ehdotuksen tuoma uudistus on kuitenkin EU:ssa toimivien monikansallisten konsernien tietojen sisällyttäminen rekistereihin. Se on olennaista talouden globalisaatiota ajatellen. Viime viikolla Lissabonissa epävirallisessa tapaamisessa kokoontunut Eurooppa-neuvosto kannattikin komission ehdottamaa lähestymistapaa sen takaamiseksi, että eurooppalainen politiikka tähtää Euroopan kansalaisten suojelemiseen globaalitaloudessa. Tämän vuoksi on ratkaisevan tärkeää, että päätöksentekijöillä sekä taloudellisilla ja yhteiskunnallisilla toimijoilla on käytettävissään tarkkoja tietoja kaikenlaisten Euroopassa toimivien monikansallisten yritysten toiminnasta.
<P>
Tilastojen laatimisessa tarpeellisen tiedonkeruun vastaustaakan keventämisen osalta totean, että parempaan sääntelyyn tähtäävän yleisen pyrkimyksen puitteissa komissio on kiinnittänyt erityistä huomiota tilastojen keräämisen yksinkertaistamiseen. Yritysrekisterit ovat tärkeä osa monia sellaisia hankkeita, joilla pyritään keventämään tilastojen laadinnasta yrityksille aiheutuvaa taakkaa. Ne ovat tarpeen eri lähteistä saatujen yritystietojen käyttämiseksi tehokkaasti, esimerkiksi yhdistämällä hallinnolliset tiedot ja kohdistetusti kerätyt tilastotiedot.
<P>
Minkäänlainen ylimääräinen tiedonkeruu ei tietenkään ole tarpeen asetuksen uusien vaatimusten täyttämiseksi, vaan se voidaan panna täytäntöön käyttäen muita kansallisesti saatavilla olevia hallinnollisia lähteitä ja aiemmasta tiedonkeruusta saatua palautetta.
<SPEAKER ID="509" NAME="Astrid Lulling">
PPE-DE-ryhmän puolesta. - (DE) Arvoisa puhemies, haluan sanoa esittelijälle - joka valitti äsken, että istumme täällä keskustelemassa jumalattomaan aikaan - että olin kansallisen parlamentin jäsen 20vuoden ajan. En tiedä, onko hän itse istunut kansallisessa parlamentissa, mutta niiden jäsenet tottuvat yöllisiin istuntoihin, joten en pidä tätä aikaa sopimattomana. Esittelijä voi kyllä vaatia, että asia olisi pitänyt käsitellä nopeammin, mutta haluaisin muistuttaa hänelle, että hän itse viivytteli aikansa ennen kuin ilmoitti halukkuutensa mietinnön laadintaan.
<P>
(FR)Arvoisa puhemies, haluaisin kuitenkin sanoa, että nykyinen yritysrekisteriasetus, joka koskee jäsenvaltioiden tilastollisiin tarkoituksiin käyttämien yritysrekisterien yhteensovittamista, on peräisin vuodelta 1993 ja se on osittain vanhentunut. Ottaen huomioon tässä yhteydessä tunnistetut uudet tietotarpeet, asetusehdotus sisältää kaksi suurta muutosta. Kaikkien bruttokansantuotteen muodostumiseen osallistuvien taloudellista toimintaa harjoittavien yritysten ja niiden paikallisten yksikköjen sekä vastaavien oikeudellisten yksikköjen rekisteröinti on vastedes pakollista. Asetuksen nykyisessä muodossa eräiden toimialojen rekisteröinti on valinnaista.
<P>
Toisekseen, myös rahoitussuhteet ja konsernit on katettava asetuksessa, ja jäsenvaltioiden ja Eurostatin on vaihdettava keskenään monikansallisia konserneja ja niihin kuuluvia yksiköitä koskevia tietoja.
<P>
Suosituksessa tämän mietinnön toista käsittelyä varten esitetään kaksi Euroopan parlamentin oikeudellisen yksikön suosittelemaa teknistä tarkistusta. Yhdyn talousvaliokunnan esitykseen, että seuraamme näitä oikeudellisen yksikön suosituksia. Se katsoo oikeutetusti, että termien ”tarkoitus” ja ”laajuus” sisällyttäminen komissiolle myönnettyihin valtuuksiin sallisi komission muuttaa jäsenvaltioiden, viranomaisten ja keskuspankkien velvoitteita sekä omia velvoitteitaan. Kyseiset velvoitteet ovat perussäädöksen osia, ja niiden muuttaminen suuntaan tai toiseen vaikuttaisi perussäädöksessä tehtyihin poliittisiin valintoihin. Nämä yhteiseen kantaan tehdyt muutokset eivät myöskään ole este sopimukseen pääsemiselle toisessa käsittelyssä, sillä ne heijastavat kolmen pääasiallisen toimielimen välisten sopimusten tuloksia ja mahdollistavat siten asian saamisen päätökseen toisessa käsittelyssä. Uskon tämän olevan tärkeintä.
<SPEAKER ID="511" NAME="Margarita Starkevičiūtė" LANGUAGE="LT">
Haluan kiittää esittelijää hänen ponnisteluistaan tämän monimutkaisen teknisen tekstin laatimiseksi, sillä tilastokysymykset eivät yleensä juuri kiinnosta tai kiehdo suurta yleisöä. Tästä syystä keskustelemme asiasta näin myöhäiseen aikaan. Iloitsen suuresti Franco Frattinin läsnäolosta, vaikka tilastokysymykset kuuluvatkin tavallisesti Joaquín Almunian toiminta-alaan. Puhumme nyt laajoista tietokannoista, joiden käyttö, turvallisuus ja hallinta on määriteltävä tarkoin. Joaquín Almunia on uskoakseni hyvin perillä kaikista ongelmista, joita kohtaamme eri tietokantojen käytön, turvallisuuden ja mahdollisen väärinkäytön suhteen. Tässä asiakirjassa määritetään monia tekijöitä, joiden avulla voitaisiin välttää tällaiset ongelmat.
<P>
Iloitsen myös siitä, että asiakirja lisää hallitusten hallinnollisten tehtävien avoimuutta. Pidän sitä hyvin tärkeänä, sillä tällaisten tietojen olisi oltava suuren yleisön saatavilla.
<P>
Toisaalta en Euroopan liberaalidemokraattien liiton ryhmän edustajana voi olla kantamatta huolta siitä, että olemme viime aikoina keskustelleet monista teksteistä, jotka koskevat tilastotietojen saatavuutta ja eri toimialojen kirjaamista erilaisiin rekistereihin. Hyötyyn, eli tarkemmin tiedon keräämisen kustannus-hyöty-suhteeseen, kiinnitetään yhä vähemmän huomiota.
<P>
Taloustieteilijänä ymmärrän näiden tietojen tärkeyden talouspolitiikan määrittelyssä ja päätöksenteossa - jopa turvallisuuden kannalta on tärkeää olla selvillä monikansallisten yritysten toiminnasta EU:n sisällä, jäsenvaltioiden alueella.
<P>
EU:n rajavaltio Liettuan edustajana ymmärrän sen liiankin hyvin. Virkakauteni alussa puhuttiin kuitenkin paljon tarpeesta analysoida kustannuksia kaupankäynnille ja tarvittavien laskelmien kuluja. Eräät jäsenvaltiot olivat valmiita siihen. Esimerkiksi Alankomaat on todella tehnyt niin.
<P>
Aloite on valitettavasti hiipunut täysin. Voin vain pahoitella sitä, että tässä yhteydessä ei harkittu mahdollisuutta selvittää yrityksille aiheutuvaa taakkaa ja keventää sitä. Useita pieniä eurooppalaisia valintaryhmiä olisi voitu kehittää ja pitää esimerkkeinä samalla kun olisi analysoitu koko Euroopan tilastollista pohjaa.
<SPEAKER ID="512" NAME="Hans-Peter Martin">
esittelijä. - (DE) Arvoisa puhemies, koska Astrid Lulling puhutteli minua suoraan, haluaisin vain sanoa, ettei meidän tulisi ottaa mallia muista, jos he tekevät asiat huonosti. Keskustelujen käyminen näin myöhään tai vielä myöhemmin kansallisissa parlamenteissa ei paranna tilannetta. Uudistusehdotusten esittäjälle on katkera kokemus havaita, että muut jarruttavat niitä jatkuvasti muiden tekijöiden perusteella.
<P>
Toisekseen haluan sanoa, ettei varsinaista viivettä tapahtunut, hyvä Astrid Lulling. Kyse oli enintään väärinymmärryksistä. Mainitsemani viivästyminen oli valitettavaa seurausta siitä, että monia asioita oli käsiteltävä yhtä aikaa.
<P>
Kolmanneksi, pysyn näkemyksessäni. Uskon, ettei poliittiselta eikä myöskään demokraattiselta kannalta ole mielekästä käydä niin kutsuttuja keskusteluja näin myöhäisenä ajankohtana, ja odotan tapaamistani komission jäsenen ja yhteisen ystävämme herra Stafflerin kanssa hotelli Laurinissa Bolzanossa keskustellaksemme asiasta. Poliittinen edistyminen asiassa on uskoakseni silloin todennäköisempää kuin tänä iltana, koska meitä on täällä komission jäsenen lisäksi vain kolme - aivan, toistan tämän, meitä on vain kolme - käymässä teennäistä keskustelua toistemme kanssa tähän jumalattomaan aikaan.
<SPEAKER ID="513" NAME="Astrid Lulling" AFFILIATION="PPE-DE">
(DE) Arvoisa puhemies, esittelijä väittää, ettei hän ole vastuussa viivästymisestä. Hän on taatusti vastuussa siitä! Hän oli myös valiokunnassa tapahtuneen mekkalan takana, eikä minun ole todellakaan tarpeen sanoa enempää tästä asiasta.
<P>
(FR)Arvoisa puhemies, haluaisin sanoa vielä yhden asian. Minun on sanottava, että esittelijän laatimiin perusteluihin sisältyy huomautuksia, jotka eivät mitenkään liity asiaan tai mietinnössä käsiteltävään aiheeseen. Esittelijän henkilökohtainen näkemys...
<P>
(Puhemies pyysi puhujaa päättämään puheenvuoronsa.)
<P>
Olette itse erään työryhmän puheenjohtaja. Minun on sanottava, ettei esittelijän henkilökohtainen näkemys virkamiesten eläkkeistä kuulu toimielimemme antamaan viralliseen asiakirjaan. Ja haluan, että tämä kirjataan!
<SPEAKER ID="515" NAME="Puhemies">
(FR)Keskustelu on päättynyt.
<P>
Äänestys toimitetaan torstaina 25. lokakuuta 2007.
