<CHAPTER ID="005">
Saharov-palkinto 2007 (voittajan ilmoittaminen) 
<SPEAKER ID="045" NAME="Puhemies">
(DE) Hyvät naiset ja herrat, teen toisenkin ilmoituksen ennen siirtymistä talousarvion käsittelemiseen. Puheenjohtajakokous valitsi tänä aamuna - torstaina 25. lokakuuta - pidetyssä kokouksessaan yksimielisesti Saharov-palkinnon voittajan. Puheenjohtajakokous päätti myöntää palkinnon Salih Mahmoud Osmanille sen johdosta, että hän on sitoutunut puolustamaan aivan liian pitkään unohdettuja Darfurin uhreja.
<P>
(Suosionosoituksia)
<P>
Ihmisoikeusasianajaja ja Sudanin kidutuksen vastaisen järjestön SOAT:in jäsen Salih Mahmoud Osman on yli 20 vuoden ajan puolustanut Darfurin konfliktin lukemattomia uhreja, jotka on vangittu mielivaltaisesti, ajettu pois kodeistaan ja joita on kidutettu tai joita uhkaa kuolemanrangaistus. Hänen paikkansa Sudanin parlamentissa antaa hänelle nyt mahdollisuuden saattaa uhrien asian kansainvälisen yhteisön tietoon. Se tosin vaatii toisinaan suuria henkilökohtaisia uhrauksia.
<P>
Osman puhuu vuoropuhelun ja oikeudenmukaisuuden puolesta väkivaltaa ja tyranniaa vastaan. Ilman demokratiaa ei voi olla oikeudenmukaisuutta. Myöntämällä Saharov-palkinnon Salih Mahmoud Osmanille Euroopan parlamentti haluaa tukea tämän rohkean miehen työtä. Hänestä on tullut Darfurin ääni, ja hänen kauttaan parlamentti haluaa tukea oikeusvaltion perustamista Sudanissa.
<P>
Palkinto luovutetaan muodollisesti Strasbourgissa tiistaina 11. joulukuuta.
<P>
Lisäksi haluan ilmoittaa, että puheenjohtajakokous katsoi myös yksimielisesti, että meidän pitäisi harkita sopivaa tapaa kunnioittaa murhattua venäläistä toimittajaa Anna Politkovskajaa, ja...
<P>
(Suosionosoituksia)
<P>
... puheenjohtajakokous päättää seuraavassa kokouksessaan, miten hänelle osoitetaan kunnioitusta.
