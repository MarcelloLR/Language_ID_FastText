<CHAPTER ID="019">
Yhteiset siviili-ilmailun turvaamista koskevat säännöt (keskustelu)
<SPEAKER ID="117" NAME="Puhemies">
(PL) Esityslistalla on seuraavana Paolo Costan sovittelukomiteavaltuuskunnan puolesta laatima mietintö sovittelukomitean hyväksymästä yhteisestä tekstistä Euroopan parlamentin ja neuvoston asetukseksi yhteisistä siviili-ilmailun turvaamista koskevista säännöistä ja asetuksen (EY) N:o 2320/2002 kumoamisesta -.
<SPEAKER ID="118" NAME="Paolo Costa">
esittelijä. - (IT) Arvoisa puhemies, arvoisa komission varapuheenjohtaja, hyvät naiset ja herrat, juhlimme tänään jo syyskuussa 2005 alkaneen menettelyn saattamista päätökseen.
<P>
Kulkemamme tie on ollut pitkä ja välillä myös vaikea, mutta mielestäni se on ollut vaivan arvoinen. Kyseessä on siviili-ilmailun turvaaminen. Tähän asti voimassa ollut sääntely hyväksyttiin World Trade Centeriin 11. syyskuuta 2001 tehtyjen terrori-iskujen jälkeisessä tunnekuohussa. Alku oli vaikea, mutta sääntely saatiin hyväksyttyä ja sitä ryhdyttiin soveltamaan. Vaikka se onkin toiminut viime vuosina kohtuullisen hyvin, siinä on ollut aukkoja ja puutteita.
<P>
Siksi se aiotaankin nyt tarkistaa. Tavoitteena on löytää joustavampi vastaus terrorismin torjunnan teknisiin, psykologisiin ja käyttäytymistä koskeviin muutoksiin ottaen luonnollisesti huomioon tähän mennessä keräämämme kokemukset. Turvallisuus ja terrori-iskuilta suojautuminen ovat etusijalla, mutta niistä ei voida puhua erikseen. Niitä on tarkasteltava hieman tasapainotetummassa yhteydessä.
<P>
Turvatarkastusten on oltava tiukkoja ja tehokkaita, mutta niistä ei saa kuitenkaan aiheutua matkustajille liiallista haittaa, eikä niistä saa syntyä tarpeettomia kustannuksia. Kustannukset olisi mahdollisuuksien mukaan jaettava, eikä niitä saisi sälyttää kokonaisuudessaan matkustajien maksettaviksi. Siksi uusia turvatarkastuksia ei voida ottaa käyttöön ilman asianmukaista demokraattista valvontaa. Parlamentin valtuuskunta keskittyi menettelyn sovitteluvaiheessa mainittuihin kahteen kohtaan - kustannuksiin ja demokraattiseen vastuuvelvollisuuteen.
<P>
Voin ilokseni kertoa, että mietintö sisältää artiklan - ei pelkkää johdantokohdan viitettä - jossa määrätään, että turvallisuutta koskevat kustannukset on jaettava matkustajien, lentokenttien, lentoyhtiöiden ja jäsenvaltioiden hallitusten kesken. Toisessa artiklassa - eikä toimielinten välisessä julistuksessa, kuten vuonna 2002 - määrätään, että komission on tutkittava ongelmaa tarkemmin ja tehtävä asiasta ehdotuksia parlamentille ja neuvostolle ongelman ratkaisemiseksi jakamalla kustannukset asianmukaisesti veronmaksajien ja matkustajien kesken.
<P>
Demokraattisen vastuuvelvollisuuden osalta saimme läpi parannetun tai valvonnan käsittävän komitologian soveltamisen erityisesti silloin, kun otetaan käyttöön uusi turvatarkastus- tai valvontakäytäntö tai matkustajia rajoittava käytäntö. Jos parlamentti tulevaisuudessa päättää jonkin turvatoimen olevan kohtuuton, se voi käynnistää asian tutkimiseksi julkisen keskustelun.
<P>
Mielestäni näin saadaan aikaan tasapaino tehokkaan terrorismin torjunnan, yksityisyyden mahdollisimman suuren kunnioittamisen, käytäntöjen ja matkustajille turhan vaivan aiheuttamisen välille. Ainoastaan käytäntöä soveltamalla saadaan selville, onko tähän päästy.
<P>
Arvoisa puhemies, suosittelen siksi, että parlamentti hyväksyisi sovittelussa laaditun sopimuksen, jotta komissio pääsee aloittamaan työskentelynsä tehokkaasti.
<SPEAKER ID="119" NAME="Jacques Barrot">
komission varapuheenjohtaja. - (FR) Arvoisa puhemies, hyvät naiset ja herrat, edessänne on ehdotus ilmailun turvaamista koskevaksi uudeksi puiteasetukseksi, joka lienee jo kaikille tuttu aihe. Kiitos ponnisteluistanne myönteisen tuloksen saavuttamiseksi pitkässä ja vaikeassa sovittelumenettelyssä.
<P>
Olemme päässeet uuden puiteasetuksen luomisessa viimeiseen vaiheeseen ja askeleen kohti parempaa sääntelyä. Neuvosto saattoi 4. maaliskuuta päätökseen tämän sekä alalle että matkustajille tärkeän, tasapainoisen ja hyödyllisen asiakirjan kolmannen käsittelyn. Prosessin saattaminen päätökseen on nyt Euroopan parlamentin jäsenten vastuulla.
<P>
Kiitos esittelijä Costalle siitä, että hän pyysi parlamenttia hyväksymään asiakirjan ja varmisti näin sovittelun myönteisen tuloksen. Kaikki osapuolet ovat osoittaneet sovittelumenettelyssä valmiutta kompromisseihin, mutta mielestäni parlamentti oli sovittelun voittaja, koska suurin osa ehdotetuista tarkistuksista ja aloitteista on tekstissä, josta myöhemmin äänestätte.
<P>
Ymmärsin rahoitusperiaatetta koskevat odotuksenne. Sitouduin itse voimakkaasti sovittelumenettelyyn. Luvallanne viittaan edelliseen lausuntooni. Siinä sanoin aikovani toimittaa komissiolle luonnoksen lainsäädäntöehdotukseksi siitä, että veronmaksajat ja matkustajat jakaisivat keskenään kustannukset, jotka syntyvät tiukemmista lentoliikennettä koskevista turvatoimista, jotka jäsenvaltiot voivat hyväksyä uudessa asetuksessa annettujen perusmääräysten lisäksi.
<P>
Tämä ei vaikuta komission aloiteoikeuteen tai kansallisten menettelyjen noudattamiseen eikä etenkään asianmukaisen vaikutustenarvioinnin laatimiseen ennen lainsäädäntöehdotusten tekemistä.
<P>
Lisäksi siirtyminen valvonnan käsittävän sääntelymenettelyn käyttöönoton myötä uuteen komitologiapäätöksentekoon antaa Euroopan parlamentille enemmän toimivaltaa yleisissä säännöissä, jotka komission on laadittava puitesäädöksen hyväksymisen jälkeen.
<P>
Tämä kaikki tekee järjestelmästä joustavamman lainsäädännön hyväksymistä varten valvonnan käsittävässä sääntelymenettelyssä ja toimii samalla vastapainona lainsäädännön yleisessä täytäntöönpanossa. Näin kaikissa näissä tilanteissa tapahtuu edistystä toimielinten tasolla.
<P>
Kiinnitän huomionne 4 artiklan sisältämään toteamukseen. Komissio julistaa aikomuksensa ehdottaa 4 artiklan 1 kohdan a alakohdan mukaisesti yleisiä toimenpiteitä sekä 4 artiklan 2 kohdan mukaisia yksityiskohtaisia täytäntöönpanotoimenpiteitä. Komissio aikoo soveltaa Euroopan yhteisön perustamissopimuksen 251 artiklaa ehdottaakseen lisäyksiä, joita mahdollisesti on tehtävä tässä asetuksessa annettuihin yleisiin perusvaatimuksiin.
<P>
Komissio huomauttaa, että yksityiskohtaiset täytäntöönpanotoimenpiteet on tärkeää suunnitella menetelmin, joilla voidaan varmistaa tehokkaan havaitsemisen ja pelotevaikutuksen lisäksi tarvittava joustavuus ja nopeus säilyttäen kuitenkin arkaluontoiset asiakirjat luottamuksellisina matkustajien suojelemiseksi. Komissio huomauttaa myös, että täytäntöönpanosäännöt pysyvät voimassa, kunnes ne korvataan tämän asetuksen alaisilla uusilla toimenpiteillä.
<P>
Uuden asetuksen ansiosta voidaan kehittää parempi lainsäädäntö, jolla voidaan puuttua turvallisuuskysymyksiin kokonaisvaltaisemmin ja joustavammin sen sijaan, että niitä käsiteltäisiin erillisillä ja toistuvilla lähestymistavoilla. Euroopan lentoyhtiöiden liiton alustavien arvioiden mukaan kustannuksia voitaisiin vähentää joustavampia menetelmiä soveltamalla jopa 500 miljoonaa euroa.
<P>
Tiivistäen voidaan todeta, että uuden asetuksen hyväksymisen jälkeen on helpompaa sopia sääntöjä sellaisten EU:n ulkopuolisten maiden kanssa, joilla on yhtä tiukat lentoturvallisuusstandardit kuin EU:lla. Tämä keskitetty turvallisuusperiaate on sekä matkustajien että Euroopan unionin ilmailualan edun mukainen.
<P>
Lisäksi toivon, että uusimpien teknisten edistysaskeleiden ansiosta voimme ensi vuoden alussa tarkistaa nesteiden tuomista lentokoneeseen koskevaa täydellistä kieltoa. Heti kun saatavilla on tekniikka nestemäisten räjähdysaineiden havaitsemiseksi, pyrin ottamaan tämän uuden tekijän huomioon asetuksissa. Euroopan parlamentti saa nähtäväkseen kaikki asiaa koskeviin sääntöihin suunniteltavat muutokset.
<P>
Hyvät naiset ja herrat, tämä on ollut pitkä prosessi. Asetuksen hyväksymisen edellyttämään kompromissiin pääseminen on vaatinut ponnistuksia kaikilta osapuolilta. Sen lisäksi, että uusi asetus auttaa meitä parantamaan ilmailun turvallisuutta, se myös alentaa kustannuksia, yksinkertaistaa sääntöjä ja suojelee siviili-ilmailua entistä tehokkaammin.
<P>
Kiitän parlamenttia sen tekemästä työstä tämän lainsäädäntöehdotuksen laatimiseksi ja toivon luonnollisesti tukeanne ja sitä, että teksti hyväksytään.
<SPEAKER ID="120" NAME="Philip Bradbourn">
PPE-DE-ryhmän puolesta. - (EN) Arvoisa puhemies, kuten sekä esittelijä että komission jäsen Barrot totesivat, parlamentti ja neuvosto ovat pitkien neuvottelujen jälkeen päässeet yhteisymmärrykseen, mikä on mielestäni myönteistä ja ansaitsee tukemme.
<P>
Jatkuvan terrorismiuhan vuoksi tarvitsemme mielestämme selkeitä turvallisuusmääräyksiä ja erityisesti yhteisen täytäntöönpanotavan kaikilla Euroopan lentokentillä ja kaikissa lentoyhtiöissä, ja tämä ehdotus sisältää niistä molemmat.
<P>
Emme ole päässeet neuvoston kanssa sopimukseen turvallisuustoimenpiteiden rahoittamisesta, mutta komissio on luvannut tehdä siitä erillisen ehdotuksen parin kuukauden kuluessa. Toivon tämän tapahtuvan mahdollisimman pian.
<P>
Haluaisin korostaa, että ehdotusta käsiteltäessä sekä neuvoston että komission on syytä ottaa huomioon parlamentin vahva ja yhtenäinen kanta asiaan. Komissio ja neuvosto eivät saa pitää parlamenttia pakollisena rasitteena vaan vakavasti otettavana ja tasavertaisena toimijana prosessissa. Matkustajien turvallisuus on tärkeintä, ja toivonkin komission tulevan ehdotuksen heijastelevan päättäväistä kantaamme.
<P>
Tästä kiistakapulasta huolimatta mietintöön on syytä suhtautua myönteisesti. Euroopan laajuisista yhteisistä turvallisuusstandardeista on mielestäni etua. Ja ottaen huomioon, että lentoliikenteen terrorismivaara kasvaa, ehdotus tarjoaa tärkeitä parannuksia matkustajien turvallisuuteen. Kehotan parlamenttia siksi antamaan tälle toimenpiteelle täyden tukensa.
<SPEAKER ID="121" NAME="Saïd El Khadraoui">
PSE-ryhmän puolesta. - (NL) Arvoisa komission jäsen, hyvät naiset ja herrat, syyskuun 11. päivän terrori-iskut ja muut niitä seuranneet uhat ovat saaneet meidät ymmärtämään, miten haavoittuvainen ilmailuala on ja kuinka suurta tuhoa lentokoneella tehdyt iskut voivat aiheuttaa. Niillä voi olla valtava vaikutus myös talouteen ja sen myötä jokaiseen meistä. Siksi on tärkeää tehdä kaikki voitava turvallisuuden varmistamiseksi, ja on itsestään selvää, että asiassa on toimittava Euroopan tasolla mahdollisimman yhdenmukaisesti.
<P>
Kuten esittelijä totesi, meidän on kuitenkin samalla pyrittävä tasapainoon toisaalta turvallisuuden ja toisaalta mukavuuden, yksityisyyden suojan ja vapaan liikkuvuuden välillä. Tämä oli myös Euroopan parlamentin valtuuskunnan näkemys neuvotteluissa, ja mielestäni puoluerajat ylittävä yhteistyömme parlamentin jäsenten Paolo Costan ja Georg Jarzembowskin kanssa sujui hyvin myös sovittelumenettelyssä. Vedimme yhtä köyttä, ja tuloksena oli hyvä kompromissisopimus, kuten komission jäsen totesi.
<P>
Tämä ei kuitenkaan tarkoita, että olisimme sataprosenttisen tyytyväisiä. Kaikki riippuu siitä, miten tehdyt sopimukset pannaan täytäntöön. Tärkeitä kysymyksiä on kaksi. Ensiksi tulee toimenpiteiden täytäntöönpano. Olemme varmistaneet parlamentille merkittävän osallisuuden toimintaan uuden valvonnan käsittävän komitologiamenettelyn kautta, ja saimme itse asiassa eräänlaisen veto-oikeuden, jota voimme käyttää pitäessämme ehdotettuja toimenpiteitä kohtuuttomina. Meillä on siis tilaa tulkinnoille ja keskusteluille, ja nesteiden kieltäminen teki selväksi, että tulkinnat ja keskustelut ovat tarpeen. Emme voi antaa asiantuntijakomitealle vapaita käsiä ja samalla vapautusta vastuusta. Siksi tämä uusi demokraattisen valvonnan muoto on hyvä asia.
<P>
Otamme työn mielellämme hoidettavaksemme, mikäli komissio pitää meidät jatkuvasti ajan tasalla. Se on mielestäni erittäin tärkeää. Meidän on myös suunniteltava parlamentissa sopiva menettely, jotta parlamentti voi hoitaa tehtävän asianmukaisesti.
<P>
Toiseksi emme saaneet ihan haluamaamme turvallisuustoimenpiteiden rahoitusta. Halusimme ajatella johdonmukaisesti. Odotamme Euroopassa sovittavien turvallisuustoimenpiteiden olevan kaikille sopivia. Jos jäsenvaltioilla on tarve tai halu tehdä enemmän turvallisuutensa eteen, niiden on vastattava kustannuksista itse. Emme saaneet tahtoamme täysin läpi, mutta olen varma, arvoisa komission jäsen, että teidän ponnistelunne johtavat tulevaisuudessa uuteen keskusteluun ja aitoihin tuloksiin.
<P>
Meillä on joka tapauksessa tästä päivästä alkaen puitteet, joiden avulla turvallisuustoimenpiteiden toteuttaminen on nopeaa, mutta joiden avulla voidaan samalla varmistaa demokraattinen vastuuvelvollisuus. Nähtäväksi jää, ovatko kaikki tyytyväisiä järjestelmän toimintaan. Minun ryhmäni tukee sitä.
<SPEAKER ID="122" NAME="Jeanine Hennis-Plasschaert">
ALDE-ryhmän puolesta. - (NL) Suoraan sanottuna ei ole epäilystäkään siitä, että lentoliikenne on ja pysyy suosittuna terroristikohteena. Siksi tiukemmat lentoliikenteen turvallisuussäännöt ylimääräisine kustannuksineen ja rasitteineen ovat välttämättömiä. Peruspuitteiden säilyttämisen kannalta on kuitenkin olennaista, että toimenpiteet ovat tehokkaita. Vaikka tämä sopimus ei olekaan täydellinen, se on silti tärkeä edistysaskel.
<P>
Toivon todella, että otamme parlamentin vahvemmasta asemasta kaiken hyödyn irti. Meidän on entistä tärkeämpää olla realistisia lakiemme ja sääntöjemme tehokkuutta koskevien olettamusten suhteen. On ilman muuta tärkeää, että yhteistä taakkaa hallitaan asianmukaisesti. Samalla lentomatkustajat on otettava vakavasti. Kalliit ja vääränlaiset turvallisuustoimenpiteet eivät ole kenenkään edun mukaisia.
<P>
Terroristeista on tulossa yhä kekseliäämpiä. Vesi- ja suihkusaippuapullojen tai piilolinssinesteiden takavarikoiminen ei kuitenkaan ole vastaus terroriuhkaan. Ratkaisu piilee poliisi- ja oikeusviranomaisten sekä tiedustelupalvelujen rajat ylittävässä yhteistyössä. Odotan mielenkiinnolla komission jäsenen mainitsemaa vaiheittaista suunnitelmaa.
<SPEAKER ID="123" NAME="Seán Ó Neachtain" LANGUAGE="GA">
Meidän ei pitäisi emmekä saa olla piittaamattomia ilmailun turvallisuudesta, ja olen erittäin tyytyväinen työhön, jolla päästiin tähän lentomatkustajien ja työntekijöiden turvallisuuden varmistavaan ratkaisuun.
<P>
Tämän tyyppisiä asetuksia laadittaessa ja täytäntöön pantaessa on muistettava, että emme saa antaa asetuksia vain asetusten vuoksi ja että on otettava huomioon myös muut ilmailualan osatekijät. Suhtaudun tältä pohjalta myönteisesti mietinnön toteamukseen, jonka mukaan matkustajat, jotka tulevat maista, joiden turvatoimenpiteet ovat samanlaiset kuin EU:ssa, eivät joutuisi ylimääräisiin turvatarkastuksiin. On erittäin harmillista, että samaa lähestymistapaa ei sovelleta verottomiin tuotteisiin ja transit-matkustajiin.
<P>
Jos Yhdysvalloista Irlantiin lentävä henkilö vaihtaa konetta Pariisissa, hänen Yhdysvalloissa ostamansa verottomat tuotteet takavarikoidaan Pariisissa. Matkustajat ja vähittäiskauppiaat jäävät siis tässä järjettömässä järjestelmässä tappiolle.
<P>
Olen samaa mieltä siitä, että turvallisuuskysymykset ovat etusijalla. Singaporessa saavutettu ratkaisu osoittaa kuitenkin, että nämä kaksi ratkaisua ovat mahdollisia. Miksi näistä järjestelyistä ei siis voida sopia muiden maiden kanssa? Tiedämme, että suunnitelmia laaditaan parhaillaan, mutta ne etenevät liian hitaasti niiden matkustajien ja vähittäiskauppiaiden kannalta, jotka joutuvat kantamaan seuraukset.
<SPEAKER ID="124" NAME="Eva Lichtenberger">
Verts/ALE-ryhmän puolesta. - (DE) Arvoisa puhemies, takanamme on pitkä taival, ja haluaisinkin esittää kiitokseni jäsenelle Paolo Costalle. Hän pysyi neuvotteluissa - myös neuvoston kanssa käydyissä - aina parlamentin jäsenten valiokunnassa muotoileman ja tukeman kannan takana.
<P>
Kuten jo mainittiin, eräs kiisteltävistä asioista on turvallisuustoimenpiteiden rahoitus, ja syy siihen on selkeä. Näiden turvallisuustoimenpiteiden lomaan on helppo ujuttaa enemmän tai vähemmän laillisia kansallisten lentoyhtiöiden rahoitusjärjestelyjä. Oletan, että siksi neuvostossakin syntyi vastalauseiden myrsky avoimuutta lisäävää sääntelyä vastaan. Ryhmämme on puoltanut selkeästi ja yksimielisesti rahoitusta koskevia avoimia määräyksiä, jotka ovat selkeät ja joista on hyötyä ongelmien ratkaisemisessa.
<P>
Toinen asia on järjestely, jossa parlamentti olisi tiiviimmin mukana turvallisuusmääräysten kehittämisessä. Myös sitä vastustettiin kovasti, mitä en itse kylläkään ymmärrä. Euroopan parlamenttihan ainoastaan yritti löytää ulospääsyn esimerkiksi joskus päätetyistä toimenpiteistä, jotka eivät enää olleet tehokkaita. Voin juuri ja juuri hyväksyä kompromissin, mutta olisin silti toivonut hieman enemmän.
<SPEAKER ID="125" NAME="Jaromír Kohlíček">
GUE/NGL-ryhmän puolesta. - (CS) Euroopan parlamentti ja Euroopan komissio ovat keskustelleet ilmailun turvaamisesta jo useita vuosia.
<P>
Yhteisten siviili-ilmailun turvaamista koskevien sääntöjen varmistaminen on 16. joulukuuta 2002 annetun asetuksen (EY) N:o 2320/2002 tarkoituksena. Laadittu asiakirja ei kuitenkaan ole kovin selkeä. Haluaisin vastauksen kysymykseeni, jotta itseni lisäksi muutkin parlamentin jäsenet voivat nostaa kätensä tämän sovittelumenettelyn tuloksen puolesta.
<P>
Arvoisa komission jäsen, Monsieur le Commissaire, c'est pour vous: Koska uudessa asetuksessa ei taata yhteistä menettelyä lentäjien turvallisuuden testaamiseen, miten asia aiotaan ratkaista, kun asetus (EY) N:o 2320/2002 on kumottu? Voitteko vahvistaa, että Euroopan ohjaamomiehistöyhdistys ja komissio ovat sopineet sellaisen asetuksen laatimisesta, jolla vahvistetaan yhteinen menettely lentäjien turvallisuuden testaamiseksi? Jos voitte, milloin teksti esitellään? Huominen äänestyskäyttäytymisemme määräytyy vastauksenne perusteella.
<SPEAKER ID="126" NAME="Rodi Kratsa-Tsagaropoulou" AFFILIATION="PPE-DE">
- (EL) Arvoisa puhemies, haluaisin aluksi ilmaista äärettömän tyytyväisyyteni siihen, että yhteisistä siviili-ilmailun turvaamista koskevista säännöistä annetun asetuksen tarkistamisesta on viimein päästy sopimukseen. Onnittelen esittelijää Paolo Costaa hänen tekemästään työstä sekä poliittisten ryhmien edustajia Georg Jarzembowskia ja Saïd El Khadraouita, jotka yhdessä esittelijän kanssa muodostivat neuvotteluryhmän ytimen. He tuntevat aiheen ja sen tekniset ulottuvuudet yksityiskohtaisesti ja tukevat horjumattomasti Euroopan parlamentin kantaa avoimuudesta ja kansalaisten kunnioittamisesta, ja näillä eväillä he ovat käyneet kovan kamppailun tavoitteen saavuttamiseksi. Haluaisin kiittää myös Euroopan parlamentin valtuuskuntaa, jonka puheenjohtajana minulla oli kunnia toimia, sen yhteistyöstä etenkin kriittisinä hetkinä. Kiitokseni myös Portugalille sen ponnisteluista yhteisymmärrykseen pääsemiseksi puheenjohtajakautensa aikana. On syytä mainita myös Euroopan komission rakentava ja ratkaisevan tärkeä työ, jota komission jäsen Barrot edisti vahvasti.
<P>
Uusi asetus ei ole ainoastaan onnistuneiden neuvottelujen tulos. Se edustaa lopullisessa analyysissä yhteistä näkemystä toisaalta turvallisuuden ja toisaalta yksityisten kansalaisten ja poliittisten tavoitteidemme välisestä suhteesta. Uusi asetus on turvallisuussääntöjen soveltamisessa keräämämme kokemuksen hedelmä. Siinä ilmaistaan paremmin kaikkien mukana olevien tahojen avoimuuden ja vastuullisuuden tarve. Se tarjoaa kunnolliset puitteet matkustajien turvalliselle liikkumiselle globalisoituneessa ympäristössä antaen jäsenvaltioille samalla mahdollisuuden mukauttaa politiikkansa uuteen kehitykseen ja mahdollisiin uusiin tarpeisiin. Asetus edellyttää myös jäsenvaltioiden säilyttävän avoimuuden ja osallistuvan kustannuksiin - nämä ovat Euroopan parlamentin mukaan ehdottoman tärkeitä edellytyksiä.
<P>
Jäsenvaltioiden on noudatettava näitä velvollisuuksia, ja myös Euroopan komissio on sitoutunut laatimaan vuoden 2008 lopussa kertomuksen, josta on suuri apu tässä pyrkimyksessä. Tämän jälkeen Euroopan parlamentti valmistautuu rooliinsa tarvittavien toimenpiteiden tehokkaassa täytäntöönpanemisessa.
<SPEAKER ID="128" NAME="Silvia-Adriana Ţicău" AFFILIATION="PSE">
(RO) Haluaisin onnitella esittelijää Paolo Costaa ja kaikkia kollegoja, jotka osallistuivat kolmanteen käsittelyyn liittyviin neuvotteluihin. Tästä asetuksesta, jolla aiotaan korvata 11. syyskuuta 2001 tehtyjen terrori-iskujen jälkeen vuonna 2002 annettu asetus, on keskusteltu jo yli kaksi vuotta sen jälkeen, kun komissio ehdotti sitä vuonna 2005.
<P>
Lentoliikenne on kehittynyt viime vuosina nopeasti. Vuonna 1970 15 jäsenvaltion EU:ssa oli arviolta 200 miljoonaa matkustajaa, ja vuonna 2000 heidän määränsä oli arviolta 600 miljoonaa. Valitettavasti syyskuun 11. päivän terrori-iskut aiheuttivat lentomatkustajien määrässä noin kahden prosentin laskun vuosien 2000 ja 2001 välillä.
<P>
Euroopan parlamentti uskoo matkustajien ja lentoliikennealalla työskentelevien ihmisten turvallisuuden olevan erittäin tärkeä asia. Sovittelumenettelyssä käydyissä keskusteluissa keskityttiin lähinnä tarvittavien turvallisuustoimenpiteiden kustannusten jakamiseen, yhtenäisiin turvatarkastusten suorittamistapoihin sekä tiettyjen kansallisella, lentokentän tai lentoyhtiön tasolla hyväksyttyjen ohjelmien vaikutukseen siviili-ilmailun turvallisuuteen. Yhteiset turvallisuusstandardit olisi annettava valvonnan käsittävässä sääntelymenettelyssä, jonka ansiosta Euroopan parlamentti voi olla prosessissa tärkeässä asemassa. Jäsenvaltioiden ja palvelun käyttäjien on vastattava ylimääräisten siviili-ilmailun turvallisuustoimenpiteiden aiheuttamista kustannuksista.
<P>
Komissio toimittaa Euroopan parlamentille 31. joulukuuta 2008 mennessä kertomuksen, jossa esitellään määrättävät toimenpiteet, jotta turvallisuustoimenpiteisiin tarvittavat verotulot käytetään ainoastaan tähän tarkoitukseen ja jotta sellaisten verojen laskennan ja käytön avoimuus voidaan varmistaa.
<P>
Kullakin jäsenvaltiolla on oikeus päättää turvallisuusvalvojien käytöstä omassa maassaan rekisteröidyissä ja hyväksytyissä lentokoneissa, mutta niiden asema parani asiaan sovellettavien koulutus- ja turvallisuusmääräysten tultua voimaan.
<SPEAKER ID="129" NAME="Mieczysław Edmund Janowski" AFFILIATION="UEN">
(PL) Arvoisa puhemies, lentoliikenteessä tarvitaan tarkkoja määräyksiä, mutta niiden on oltava mahdollisimman joustavia ja samalla riittävän yhtenäisiä erityisesti lentoturvallisuuden osalta. Tänään käsiteltävänä oleva asiakirja täyttää nämä perusteet. Mielestäni sovittelukomitean jäsenet ovat saaneet aikaan vaikean mutta hyvän kompromissin, ja haluaisinkin kiittää heitä hyvin tehdystä työstä. Esittelijä Paolo Costa ja komission jäsen Barrot ansaitsevat erityiset kiitokset.
<P>
Koska aikaa on vähän, keskityn ainoastaan muutamaan kohtaan. Ensimmäiseksi: lentoliikenteen turvallisuutta koskevien maksujen on oltava avoimia ja perustuttava ainoastaan todellisiin kustannuksiin. Toiseksi: toteutettavat toimenpiteet eivät saa häiritä lentokenttien ja lentoyhtiöiden kilpailua, joka on osa vapaita markkinoita. Kolmanneksi: siviili-ilmailua ohjailevat periaatteet on yhdenmukaistettava maailmanlaajuisesti. Siksi asiakirjassa olisi hyvä mainita yhteistyö Kansainvälisen siviili-ilmailujärjestön (ICAO) kanssa. Neljänneksi: myös kolmansien maiden lentoyhtiöiden on noudatettava turvallisuusstandardeja, sillä muuten EU:n toimenpiteiden tehokkuus mitätöityy. Viidenneksi: on laadittava sopivia menettelyjä kriisitilanteiden hallitsemiseksi. Kriisitilanteita ei välttämättä synny, mutta ne ovat mahdollisia terrori-iskun seurauksena.
<P>
Lopuksi: meidän kaikkien on syytä ponnistella, jotta matkustajat ja myös vammaiset matkustajat olisivat kaikissa lentoliikenteen osapuolten toimenpiteissä aktiivisena osapuolena eivätkä niinkään niiden kohteena, erityisesti epämukavien turvallisuustoimenpiteiden tapauksessa.
<SPEAKER ID="130" NAME="Timothy Kirkhope" AFFILIATION="PPE-DE">
(EN) Arvoisa puhemies, on ilahduttavaa, että asiassa on tapahtunut edistystä, sillä parlamentti on aina korostanut, että lentomatkustajien turvallisuutta koskevia toimenpiteitä on parannettava perinpohjaisesti. Suuret kiitokset esittelijälle Paolo Costalle, kollegoilleni liikenne- ja matkailuvaliokunnassa ja erityisesti komission jäsenelle Barrot'lle, joka on tehnyt töitä sen varmistamiseksi, että toimenpiteiden rahoittamisjärjestelyt hoidetaan asianmukaisesti ja että yhteisten perusstandardien määrittelyn valvomiseen sovelletaan komitologiamenettelyä.
<P>
Yhdenmukaisuus on varmistettava EU:n tason yhteistyöllä, jotta matkustajat voidaan pitää paremmin ajan tasalla. Kuten viime vuonna totesin, erilaisten lainsäädäntöperinteidemme keskinäinen tunnustaminen on tärkeää 27 jäsenvaltion EU:ssa, mutta perusturvallisuusstandardit on kuitenkin laadittava EU:n tasolla. Kun komissio antaa rahoitusperiaatteet myöhemmin tänä vuonna, aion puhua sen puolesta, että jäsenvaltioiden on saatava halutessaan ylittää standardit, kunhan ne ovat valmiita vastaamaan itse kustannuksista.
<P>
Tämä tulee lisänä kertomuksiin, joiden mukaan Yhdistyneen kuningaskunnan lentokenttäviranomainen aikoo rekisteröidä kaikkien Heathrow'ssa ja useilla muilla lentokentillä kotimaanlennoille tulevien matkustajien sormenjäljen ja valokuvan. Mielestäni näitä toimenpiteitä olisi valvottava niiden tehokkuuden varmistamiseksi. Komission jäsenen Frattinin ehdottamalla biometrisen tekniikan käytöllä pyritään parempaan tehokkuuteen, eikä se saa syödä suuren yleisön luottamusta.
<P>
Kansalaiset ovat jo joutuneet sietämään suuret määrät epämukavia turvallisuustoimenpiteitä, jotka toki ovat tarpeen, mutta niiden tehokkuutta ei ole analysoitu selkeästi ja puolueettomasti. Erityisen häiritsevää on eräiden määräysten sattumanvaraisuus, ja meidän olisikin vaadittava Euroopan tai jopa koko maailman lentokenttäviranomaisten soveltamiin lähestymistapoihin enemmän yhdenmukaisuutta.
<P>
EU:n olisi oltava turvallisuusasioissa ennakoivampi. Meidän on oltava askel edellä uhkaavia osapuolia kehittämällä edistyneempiä tekniikoita sekä jakamalla parhaita käytäntöjä ja tiedustelutietoja. Tämä mietintö vie meidät askeleen oikeaan suuntaan.
<SPEAKER ID="131" NAME="Inés Ayala Sender" AFFILIATION="PSE">
(ES) Arvoisa puhemies, olemme äärimmäisen tyytyväisiä, että pitkälliset neuvottelut ilmailun kaltaisen tärkeän alan turvallisuuden parantamisesta on saatu päätökseen, sillä ilmailuala on olennaisen tärkeä EU:n taloudelle ja kilpailukyvylle, ja sen menestys ja luotettavuus perustuvat korkeaan turvallisuustasoon.
<P>
Tästä saatiin voimakkain muistutus 11. syyskuuta 2001, jolloin turvallisuus osoittautui erääksi tärkeimmistä parannuksia vaativista tekijöistä sekä maailmalaajuisella tasolla että erityisesti Euroopassa.
<P>
Kaikki komission ponnistukset - mustat listat ja turvallisuustoimenpiteiden vaiheittainen parantaminen ja täytäntöönpano - sekä tässä että muissa komission työstämissä asiakirjoissa ovat mielestäni olennaisen tärkeitä.
<P>
Haluamme erityisesti onnitella esittelijää Paolo Costaa, jonka ajoittain jopa raivostuttavan sinnikkyyden ansiosta asiassa on päästy sopimukseen, mistä onnittelen häntä sydämeni pohjasta. Parempaa sopimusta ei olisi voinut toivoa.
<P>
Lisäksi sopimus kattaa kaksi perustavanlaatuista aihetta. Ensimmäinen niistä on tärkeä ehdottoman turvallisuuden edellytyksen ja erityisesti turvallisuuden rahoittamisen kannalta. Turvallisuus on toki kaikkien mielestä tärkeää, mutta toinen tärkeä kysymys on, kuka sen kustantaa ja miten pyrimme parantamaan avoimuutta ja kustannusten parempaa jakamista. Uskon, että komission tekemä yhteistyö ehdotetussa tutkimuksessa avoimuuden tunnistamisesta ja parantamisesta kustannusten jakamisessa veronmaksajien ja palvelun käyttäjien välillä auttaa meitä tekemään tulevista toimenpiteistä parempia ja panemaan ne täytäntöön.
<P>
Toisena on aihe, joka on tärkeä parlamentille toimielimenä. Esittelijä Paolo Costa on onnistunut toimielinten näkökulmasta lisäämään komitologiamenettelyjä skannauksen tapauksessa, ja uskon, että tulevaisuudessa näin onnistutaan korjaamaan eräitä aiemmin syntyneitä, esimerkiksi nesteitä koskevia väärinkäsityksiä. Tämä on toinen asia, jota on mielestäni parannettava. Toivomme, että tulevaisuudessa saamme valmiiksi kaikki tärkeimmät ilmailualaa koskevat turvallisuusasiakirjat ottaen huomioon tärkeimmän eli inhimillisen tekijän.
<P>
Toivon myös, että komission jäsen pitää meidät ajan tasalla siitä, miten matkustamomiehistöä ja lentäjiä koskevan sosiaalipaketin aikataulu edistyy koulutuksen ja lupajärjestelmän osalta. Tiedämme Euroopan lentoturvallisuusviraston työstävän asiaa, mutta toivoisimme näkevämme enemmän sitä koskevia toimenpiteitä, koska sillä on keskeinen asema turvallisuuden lisäämisessä.
<SPEAKER ID="132" NAME="Reinhard Rack" AFFILIATION="PPE-DE">
(DE) Arvoisa puhemies, arvoisa varapuheenjohtaja, matkustajien turvallisuus on perusperiaate, mutta miten se oikeastaan voidaan taata? Italialainen huippujalkapallovalmentaja Giovanni Trapattoni luultavasti sanoisi ”tyhjentäkää pullot ja riisukaa vyöt ja kengät!” Näillä toimenpiteillä ei todennäköisesti varmisteta mitään muuta kuin lisää työtä huonosti palkatulle ja koulutetulle turvallisuushenkilökunnalle. Lisäksi lentokenttien jonot ja taloudelliset tappiot yhdistetään jälleen kerran Eurooppaan, vaikka nämä hankaluudet johtuvat usein yli-innokkaiden paikallisten ja alueellisten viranomaisten ahkeruudesta. Me pystymme varmasti parempaan.
<P>
Nesteitä koskevat määräykset on syytä tarkistaa mahdollisimman pian ja korvata paremmalla tekniikalla ja paremmalla turvallisuuspalvelujen välisellä yhteistyöllä.
<SPEAKER ID="133" NAME="Erna Hennicot-Schoepges" AFFILIATION="PPE-DE">
(FR) Arvoisa puhemies, arvoisa komission jäsen, haluaisin kiinnittää erityistä huomiota teknologiseen uudistukseen, joka on edellytys siviili-ilmailun romahtamisen välttämiselle. Toivoisin, että CESAR-hankkeessa tapahtuisi edistystä teknologisen innovoinnin edistämiseksi ilmailualalla ja sen varmistamiseksi, että tietyt tahot eivät enää toimi siviili-ilmailua vastaan. Miten oikeuksien siirtäminen on edistynyt jäsenvaltioissa? Eikö siitä olisi valtavasti etua matkustajien turvallisuudelle, ympäristönsuojelulle ja koko ilmailualalle?
<SPEAKER ID="134" NAME="Jacques Barrot">
komission varapuheenjohtaja. - (FR) Arvoisa puhemies, hyvät naiset ja herrat, olen kuunnellut puheenvuorojanne tarkkaavaisesti. Kuten olette kaikki korostaneet, lentoturvallisuuspolitiikkamme haasteena on löytää tasapaino matkustajien suojelun terrorismilta ja luonnollisesti lentokenttien toimintaa koskevien tekijöiden välillä, jotta vältytään liian hankalilta tarkastuksilta. Komission ehdotuksella pyrittiin parantamaan merkittävästi mahdollisuuksia löytää tasapaino. Kuten jo aiemmin totesin, tämän asetuksen hyväksymisen ansiosta voisimme luoda nykyaikaistetut ja joustavat säännöt, joissa sovelletaan uusia tarkastustekniikoita, ottaa käyttöön EU:n jäsenvaltioiden ulkopuolelta tuleville lennoille korkeat turvallisuusstandardit sisältävä keskitetty turvallisuusperiaate, poistaa tietyt päällekkäiset vaatimukset, koontaa sidosryhmien osallistuminen täytäntöönpanotoimenpiteitä koskevaan päätöksentekoon ja luonnollisesti ottaa Euroopan parlamentti paremmin mukaan täytäntöönpanosääntöjä koskevaan päätöksentekoon. Aion henkilökohtaisesti tehdä aloitteita kaikilla turvallisuuden rahoittamisen aloilla, jotta nykyinen tilanne kohenisi, avoimuus lisääntyisi ja jäsenvaltioiden sitoutumisesta rahoitukseen tulisi näkyvämpää.
<P>
Kuten sanoin, vastaan joihinkin huomautuksiinne, joskaan en voi vastata kaikkiin niistä.
<P>
Komissio noudattaa vastaisuudessa sääntöä, jonka mukaan kaikki asetuksen sovellukset julkistetaan, ellei ole vaaraa, että terroristit hyötyvät asetuksen sisältämistä tiedoista. Tämä on suuri muutos nykyiseen käytäntöön, jossa periaatteena on, että mitään ei julkisteta. Uudistus on erittäin tärkeä, koska näin parlamentti voidaan pitää täysin ajan tasalla.
<P>
Vastaan nyt muutamiin huomautuksiinne. Seán Ó Neachtainille haluaisin sanoa, että verottomat tuotteet ovat minulle edelleen tärkeä asia. Olemme laatineet asetuksen, jossa poikkeukset ovat mahdollisia. Onnistuimme Singaporen kanssa käydyissä neuvotteluissa luomaan kaikkea Singaporen kanssa käytävää kauppaa koskevan säännön, ja lisää poikkeuksia valmistellaan parhaillaan useiden muiden EU:n ulkopuolisten maiden kanssa. Kyseisten maiden on luonnollisesti tehtävä kanssamme aktiivisempaa yhteistyötä, ja kerromme niille kiinnostuksemme siihen. Myös Yhdysvallat ja Kanada tekevät kanssamme yhteistyötä, mutta on ensisijaisen tärkeää - ja tämä on henkilökohtainen huolenaiheeni - tehdä vielä useita sopimuksia EU:n ulkopuolisten maiden kanssa, jos aiomme edistyä kysymyksessä verottomista tuotteista.
<P>
Parlamentin jäsenet Jaromír Kohlíček ja Inés Ayala Sender mainitsivat lentäjät ja matkustamohenkilökunnan. Lentäjien kanssa työskennellään ratkaisun löytämiseksi. Neuvottelut ovat käynnissä, mutta tulosta on vaikea arvioida. Kiinnitämme erityistä huomiota ongelmiin, joihin on löydettävä oikeat ratkaisut.
<P>
Euroopan tasolla on siis löydettävä yhtenäinen lähestymistapa. Tarkkailen luonnollisesti asetusten soveltamista, ja kuten jäsen Timothy Kirkhope juuri totesi, meidän on yhdenmukaistettava myös niiden täytäntöönpanosäännöt ja -menettelyt. Meidän on myös estettävä eräiden jäsenvaltioiden enemmän tai vähemmän improvisoidut ja yksipuoliset aloitteet. Se ei ole helppoa, sillä me kaikki tiedämme turvallisuustoimenpiteiden rahoittamisesta sekä rahoituksen avoimuudesta ja tasapainottamisesta käytävän taistelun olevan kovaa. Esittelijällä Paolo Costalla on kokemusta asiasta. Haluaisin myös kiittää jäsentä Rodi Kratsa-Tsagaropoulouta, joka toimi parlamentin valtuuskunnan puheenjohtajana ja oli suurena apuna pitkissä ja vaikeissa kokouksissa.
<P>
Lopuksi haluaisin sanoa pari sanaa esittelijälle Paolo Costalle, koska hänen mietintönsä ja työnsä esittelijänä saivat meidät tuntemaan, että parlamentti tavoitteli aidosti Euroopan yhteistä hyvää, matkustajien hyvinvointia ja ilman muuta myös tehokasta mutta samalla muutoksia varten riittävän joustavaa turvallisuusjärjestelmää. Kuten aiemmin totesin, pidämme silmällä uusia tekniikkoja, joiden avulla pystymme toivottavasti yksinkertaistamaan kyseisiä toimenpiteitä. Räjähteiden tunnistaminen nesteistä vaikuttaisi olevan jo hyvässä vaiheessa. Toivon, että pystymme hyödyntämään näitä tekniikoita. Selvää on, että niille olisi tarvetta.
<P>
Kiitokset puhemiehelle ja erityisesti parlamentille tästä korkeatasoisesta keskustelusta ja keskustelun aikana esitetyistä puheenvuoroista.
<SPEAKER ID="135" NAME="Paolo Costa">
esittelijä. - (IT) Arvoisa puhemies, arvoisa komission jäsen, hyvät naiset ja herrat, kyseessä on puiteasetus, ja sen toimivuus nähdään vasta, kun se on pantu täytäntöön. Tähän mennessä olemme lähinnä vertailleet eri reseptejä.
<P>
Tiedämme, että ratkaistavana on yhä kaksi suurta ongelmaa. Ensimmäinen on, että terrorismin ongelma on lisännyt turvallisuuden tarvetta, eikä terrorismin ongelmaa voida pitää kysymyksenä, josta yksilöt ovat vastuussa. Ajatus siitä, että jokainen matkustaja olisi vastuussa terrorismin vastaisten toimien rahoittamisesta, ei yksinkertaisesti toimi. Matkustajilla on siitä yhteisvastuu, ja tämän ajatuksen pitäisi ennen pitkää päästä etualalle ja velvoittaa valtiot vastaamaan sellaisista toimista aiempaa enemmän.
<P>
Toinen ongelma on, että terrorismi valitettavasti pakottaa meidät muuttamaan käyttäytymistämme. Emme saa kaihtaa sellaisten sääntöjen käyttöönottoa, jotka rajoittavat omaa toimintaamme, sillä terroristeja ei saa päästää niskan päälle. Mutta koska terrorismi pakottaa meidät muuttamaan tapaamme elää, meidän on kuitenkin samalla pyrittävä varmistamaan, että emme auta terrorismia vähittäin voittoon.
<P>
Tätä tasapainoa on vaikea säilyttää. Meillä on käytössämme kaikki tarvittavat aseet: yhteispäätösmenettely, parannettu komitologiamenettely ja tavallinen komitologiamenettely. Ne ovat tarvitsemamme välineet. Meillä on paljon työtä tehtävänä, mutta olemme jo luoneet sille hyvän perustan.
<SPEAKER ID="136" NAME="Puhemies">
(IT) Keskustelu on päättynyt.
<P>
Äänestys toimitetaan tiistaina 11. maaliskuuta 2008.
<P>
Kirjalliset kannanotot (142 artikla)
<SPEAKER ID="137" NAME="Marian-Jean Marinescu  " AFFILIATION="PPE-DE">
kirjallinen. - (RO) Jäsenvaltioiden, lentokenttien ja lentoyhtiöiden siviili-ilmailun turvaamista koskevien toimien yhdenmukaistaminen on ehdoton edellytys terrorismin uhkaan puuttumiselle.
<P>
Turvallisuuden parantamisen ja lentoliikennepalvelujen käyttäjien mukavuuden välille on kuitenkin luotava tasapaino.
<P>
On ryhdyttävä kaikkiin tarvittaviin toimenpiteisiin turvatarkastuslaitteiden teknisen suorituskyvyn parantamiseksi ja sovellettava kauttakulkulentoihin yhden tarkastuksen periaatetta, mikä nopeuttaisi toimintaa sekä vähentäisi tehokkaasti kustannuksia keskipitkällä ja pitkällä aikavälillä.
<P>
Toisaalta avoimuuden puute turvallisuustoimenpiteisiin liittyvien verojen laskemisessa ja kantamisessa vääristää lentoliikennealan kilpailua sekä sen ymmärtämistä, miten rahat käytetään kyseisten toimenpiteiden suoraan rahoittamiseen.
<P>
Rahoitusta koskevat kysymykset on selvitettävä mahdollisimman pian, jotta Euroopan unionin veronmaksajat ja kaikki liikennepalvelujen käyttäjät saavat selkeän käsityksen kerättävien varojen jakamisesta. Suorien toimenpiteiden rahoitus on siis erotettava vakuutusmaksuista ja jäsenvaltioiden mahdollisesti hyväksymistä ylimääräisten turvallisuustoimenpiteiden valtiontuista.
