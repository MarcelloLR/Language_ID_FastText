<CHAPTER ID="006-36">
36. Väliaikainen kauppasopimus Turkmenistanin kanssa
<P>
- Ennen äänestystä:
<SPEAKER ID="140" NAME="Karel Schwarzenberg">
neuvoston puheenjohtaja. - (EN) Arvoisa puhemies, muistuttaisin teitä siitä, että neuvosto on aina tutkinut Euroopan parlamentin kantoja ja päätöslauselmia erittäin kiinnostuneena ja tarkkaavaisena. Samalla neuvosto on ottanut ihmisoikeuskysymyksen erittäin vakavasti, mistä todistavat Euroopan unionin sopimussuhteet maailman eri puolilla sijaitsevien valtioiden kanssa.
<P>
Euroopan unionin sekä Afrikan, Karibian ja Tyynenmeren valtioiden ryhmän välisen Cotonoun sopimuksen puitteissa on vuoden 1995 jälkeen ollut yli 15 tapausta, joissa yhteisö on keskeyttänyt sopimuksen soveltamisen osittain tai kokonaan joidenkin valtioiden kohdalla ihmisoikeuslausekkeeseen liittyvien velvollisuuksien laiminlyömisen takia.
<P>
Tiedätte varmasti myös pakotteista, jotka neuvosto määräsi Uzbekistania vastaan Andižanin tapahtumien jälkeen vuonna 2005. Tietysti Turkmenistanissa on vielä paljon tehtävää ihmisoikeuksien ja oikeusvaltioperiaatteen noudattamisen sekä demokratian alalla.
<P>
Me pyrimme jatkossakin ajamaan erityisesti kaikkien poliittisten vankien vapauttamista, Punaisen Ristin kansainvälisen komitean vapaata pääsyä vankien luo, ulkomaanmatkoja koskevien rajoitusten poistamista sekä tiedotusvälineiden vapautta kansalaisyhteiskunnassa. Sopimuksen mukaisesti olemme sitoutuneet asianmukaisiin toimiin, mukaan luettuna tarvittaessa Turkmenistanin kanssa tehdyn sopimuksen jäädyttäminen, jos ihmisoikeuksia rikotaan, kuten sopimuksessa todetaan.
<SPEAKER ID="141" NAME="Charlie McCreevy">
komission jäsen. - (EN) Arvoisa puhemies, komissio on pannut huolellisesti merkille Euroopan parlamentin huolet demokratian ja ihmisoikeuksien tilanteesta Turkmenistanissa. Suhtaudumme myönteisesti yhteiseen päätöslauselmaesitykseen, jonka mukaan väliaikaisen kauppasopimuksen tekeminen olisi hyvä ensimmäinen askel, joka antaisi meille mahdollisuuden vahvistaa suhteita Turkmenistaniin myönteisen jatkokehityksen ja yhteistyön edistämiseksi.
<P>
Komissio tuntee parlamentin huolet mahdollisuudesta sopimuksen jäädyttämiseen. Muistan kollegani Benita Ferrero-Waldnerin viime kuun keskustelussa esittämän lausunnon, että väliaikainen kauppasopimus (1 artikla) ja kumppanuus- ja yhteistyösopimus (2 artikla) sisältävät ihmisoikeuslausekkeita, jotka muodostavat kyseisten sopimusten keskeisen osan. Kyseisten määräysten ohella väliaikaisen kauppasopimuksen 28 artikla ja kumppanuus- ja yhteistyösopimuksen 94 artikla antavat kummallekin osapuolelle mahdollisuuden ryhtyä asianmukaisiin toimiin vakavien sopimusrikkomusten tapauksessa. Komission näkemyksen mukaan näihin toimenpiteisiin voidaan lukea myös sopimuksen jäädyttäminen.
<P>
Komissio seuraa yhdessä jäsenvaltioiden kanssa tiiviisti Turkmenistanin ihmisoikeustilannetta ja raportoi säännöllisesti Euroopan parlamentin asiasta vastaaville elimille. Jos parlamentti suosittelee toimenpiteitä raportoitujen väliaikaisen kauppasopimuksen keskeisten osien vakavien rikkomusten takia, erityisesti ihmisoikeuksien tapauksessa, komissio harkitsee vakavasti parlamentin suositusten noudattamista ehdotuksessaan neuvostolle.
<SPEAKER ID="142" NAME="Harlem Désir" AFFILIATION="PSE">
(FR) Arvoisa puhemies, neuvoston puheenjohtajan ja komission jäsenen julistukset ovat erittäin mielenkiintoisia, koska ne osoittavat Euroopan parlamentin olevan oikeassa, kun se vaatii, että Turkmenistanin kanssa allekirjoitettavaan uuteen kauppasopimukseen liitetään ihmisoikeuksien kunnioittaminen. Se on Euroopan unionin tekemien kauppasopimusten perusperiaate.
<P>
Koska Turkmenistanissa kuitenkin tapahtuu tälläkin hetkellä valtavasti ihmisoikeusrikkomuksia, uskon, että paras tapa noudattaa tätä filosofiaa on lykätä uutta kauppasopimusta, jota ehdotatte meille, eikä antaa sille hyväksyntäämme, jota meiltä tänään pyydetään.
<SPEAKER ID="143" NAME="Helmuth Markov" AFFILIATION="GUE/NGL">
(DE) Arvoisa puhemies, Euroopan parlamentti on keskustelussaan ja asiakirjoissaan pyytänyt komissiota ja neuvostoa toteamaan, että jos parlamentti pyytäisi sopimuksen jäädyttämistä tai purkamista, ne tekisivät niin.
<P>
Toteamukset olivat kovin erilaisia. Neuvoston puheenjohtaja ei ilmaissut minkäänlaista mielipidettä siitä, miten neuvosto reagoisi, jos parlamentti pyytäisi sitä. Komission jäsen totesi vain, että komissio harkitsisi mitä tehdä, jos parlamentti esittäisi tämän pyynnön. Haluan sanoa, ettei komissio eikä neuvosto ole millään tavoin vastannut parlamentin pyyntöihin, ja siksi voin vain suositella, että vedämme tukemme tältä ehdotukselta.
<P>
(Suosionosoituksia)
<SPEAKER ID="144" NAME="Daniel Caspary" AFFILIATION="PPE-DE">
(DE) Arvoisa puhemies, hyvät parlamentin jäsenet, olemme nyt keskustelleet Turkmenistanista kolme ja puoli vuotta Euroopan parlamentin eri valiokunnissa. EU:lla on sopimuksia, joita myös parlamentin on noudatettava, vaikka emme aina pitäisi siitä.
<P>
Tänään olemme onnistuneet saamaan neuvoston ja komission lausunnoissa lupaukset, jotka ovat mahdollisia EU:n sopimusten puitteissa. Komissio ja neuvosto ovat luvanneet harkita vakavasti parlamentin tahdon noudattamista, kun tämä antaa lausuntoja tai mahdollisesti vaatii sopimuksen jäädyttämistä.
<P>
Kuten me kaikki tiedämme, siinä on kaikki mitä parlamentti voi toivoa EU:n sopimusten puitteissa. On yksi virhe, jota meidän ei pitäisi tehdä, ja se on ottaa suhteet johonkin valtioon panttivangiksi Euroopan parlamentin vallan lisäämiseksi. Kehotan teitä tunnustamaan neuvoston ja komission lausunnot. Siinä oli kaikki mitä voitiin toivoa. Tätä taustaa vasten ja näissä olosuhteissa pyytäisin teitä tukemaan sopimuksen allekirjoittamista.
<SPEAKER ID="145" NAME="Daniel Cohn-Bendit" LANGUAGE="DE">
Arvoisa puhemies, jos tämä ei ollut ryhmän puolesta, niin pyydän lykkäystä Vihreät / Euroopan vapaa allianssi -ryhmän puolesta.
