<CHAPTER ID="009">
Parlamentin puhemiehen puhe
<SPEAKER ID="019" NAME="Puhemies">
Hyvät parlamentin jäsenet, nyt kun olen toivottanut tervetulleiksi jäsenkollegamme Bulgariasta ja Romaniasta, haluan muutaman minuutin ajan arvioida kuluvan vaalikauden ensimmäisen puoliskon aikana tekemäämme työtä.
<P>
Mielestäni vallitsee yhä laajempi yksimielisyys siitä, että Euroopan parlamentista on tullut yhä tärkeämpi toimielin ja että sen asema on lujittunut. Parlamentin työskentelystä tiedetään ja se tunnustetaan yhä laajemmin. Olemme selviytyneet laajentumisen haasteista ja ratkaisseet merkittäviä sisäisiä ongelmia.
<P>
Tästä on kiittäminen kaikkia teitä, pääsihteeriä ja parlamentin hallintoa. Haluan kiittää kaikkia teitä.
<P>
Haluan muistuttaa teitä myös epäuskosta, joka vallitsi 30 kuukautta sitten siitä, pystyykö EU enää toimimaan uusien jäsenvaltioiden liityttyä, kun kieliä on yhdeksän enemmän - ja nyt 12 enemmän - ja kun parlamentaarisia kulttuureja on sitäkin enemmän.
<P>
Mielestäni voimme nyt todeta, että selvisimme näistä vaikeuksista ja että laajentunut parlamentti toimii tehokkaasti. Vanhan ja uuden EU:n välistä kahtiajakoa ei ole syntynyt.
<P>
Uusien jäsenvaltioiden edustajat ovat sulautuneet hyvin kansainvälisiin poliittisiin ryhmiin, toimivat järjestelmän mukaisesti ja eurooppalaisesta näkökulmasta.
<P>
Meillä on ollut merkittävä rooli idän ja lännen välisten jännitteiden purkamisessa. Sen ansiosta olemme saaneet aikaan merkittäviä sopimuksia, kuten palveludirektiivin.
<P>
Kymmenen uuden jäsenvaltion jäsenet ovat olleet parlamenttimme merkittävimmissä poliittisissa tehtävissä, ja useat heistä ovat toimineet mietintöjen esittelijöinä.
<P>
Toivon, että nämä jäsenet osallistuvat toimintaamme yhtä aktiivisesti myös jatkossa.
<P>
Muistanette myös, että totesin vaalikauden alussa jäsenten asemaa koskevien sääntöjen olevan tärkeysjärjestyksessä ensimmäisenä. Jotkut kokeneimmista parlamentin jäsenistä suhtautuivat tähän melko skeptisesti, mutta nyt meillä on säännöt, joita soveltamalla taataan kaikkien jäsenten tasavertainen kohtelu ja kulujen avoimuus. Kulut olivat hankala aihe, joka oli tahrannut Euroopan parlamentin maineen, joten olemme varmasti kaikki tyytyväisiä siitä, että asia saatiin ratkaistua.
<P>
Jouduimme toteuttamaan suuria sisäisiä uudistuksia, jotta pystyisimme toimimaan useamman jäsenen kokoonpanolla. Uudistuksilla lisättiin ohjelmasuunnittelua, valikoivuutta ja keskustelujen poliittista sisältöä, nopeutettiin päätöksentekoa kansainvälisten tapahtumien yhteydessä ja komission päätösten ja ehdotusten johdosta sekä tehostettiin kolmansiin maihin lähetettävien valtuuskuntien ja parlamentin valiokuntien työskentelyä.
<P>
Kaikki ovat jollakin tapaa osallistuneet omaperäisten ja tehokkaiden ratkaisujen löytämiseen ja soveltamiseen. Kiitän siitä kaikkia, etenkin poliittisten ryhmien puheenjohtajia, varapuheenjohtajia ja muita johtajia, jotka ovat työskennelleet kanssani puhemiehistössä, sekä valiokuntien puheenjohtajia. Haluan lisäksi osoittaa erityiskiitokset pääsihteeri Priestleylle, joka jättää tehtävänsä piakkoin.
<P>
(Voimakkaita suosionosoituksia)
<P>
Olen saanut virassani huomata, että pääsihteerimme Julian ja hänen kollegansa ovat sen päivittäisen ihmeen tekijöitä, joka pitää monimutkainen toimielimemme toiminnassa.
<P>
Parlamentin toiminnan takaamiseksi olemme joutuneet toteuttamaan myös huomattavaa kiinteistöpolitiikkaa, joka on aina aiheuttanut kiistaa. Olemme investoineet suuria määriä rakennustöihin Brysselissä ja Luxemburgissa, ja seuraajani saa lähitulevaisuudessa kunnian vihkiä nämä rakennukset käyttöön.
<P>
Olemme hankkineet rakennuksia kaikissa näissä kolmessa kaupungissa, joissa toimipaikkamme sijaitsevat, ja 27 maassa, joissa parlamentilla on tiedotustoimistot. Olemme merkittävä kiinteistöomistaja kaikkialla EU:ssa, ja voin kertoa, että säästämme tällä tavoin vuosittain 100 miljoonaa euroa verrattuna siihen, jos vuokraisimme nämä tilat. Näin voimme soveltaa parlamentin jäsenten asemaa koskevia sääntöjä pyytämättä lisärahoitusta eurooppalaisilta veronmaksajilta.
<P>
Haluan kiittää varapuhemies Onestaa ja pääsihteerin tiimiä heidän työstään tällä alalla.
<P>
(Voimakkaita suosionosoituksia)
<P>
Muistanette myös, että suhteemme toisiin toimielimiin on ollut asialistalla heinäkuusta 2004 lähtien.
<P>
Tänään kaikki tietävät, että Euroopan parlamentti saavutti poliittisen kypsyytensä komission virkaanasettamisen sekasortoisina aikoina.
<P>
Miksi? Koska se yksinkertaisesti käytti sille kuuluvaa valtaa ja sitoutui vastuuseensa hyläten mielestään epäasianmukaiset ehdotukset.
<P>
Näin Euroopan parlamentti osoitti, etteivät komission jäsenten kuulemiset ole pelkkä muodollisuus ja ettei parlamentti ole pelkkä paperitiikeri, vaan se pystyy käyttämään valtaa vaativasti ja vastuullisesti kriisitilanteita aiheuttamatta.
<P>
Olen todella sitä mieltä, että parlamentti ja komissio ovat nyt vahvempia toimielimiä parlamentaarisen demokratian toteuduttua, mitä voimme pitää tänä päivänä jo normaalina asiaintilana.
<P>
Tämän jälkeen suhteemme komissioon ovat olleet kohteliaat ja suorat, ja välillämme on vallinnut yhteistyön henki. Haluan todeta komission puheenjohtajalle, joka on läsnä tänään, että olemme kiitollisia tästä suhteesta.
<P>
Parlamentin ja komission velvollisuutena on tehdä yhteistyötä, sillä toimielimemme edustavat yleistä eurooppalaista etua. Velvollisuutenamme on tehdä yhteistyötä, sillä me molemmat edustamme tavalla tai toisella EU:n yleistä etua. Parlamentti on kuitenkin myös se toimielin, joka valvoo komissiota, mikä aiheuttaa joskus ristiriitoja välillämme.
<P>
Komissio ei aina ole ottanut mielipidettämme huomioon, jolloin olemme joutuneet hylkäämään joitakin sen ehdotuksia (satamapalvelut ja rautatiekuljetukset). Siksi meidän on tehtävä tiiviimpää yhteistyötä komission vuosittaisen lainsäädäntöohjelman suhteen.
<P>
Myös suhteemme neuvostoon ovat parantuneet, vaikka ongelmia on ollut ajoittain.
<P>
Haluan jälleen kerran todeta olevani pahoillani siitä, etteivät jäsenvaltiot päässeet lähemmäksi rahoituskehystä koskevaa kunnianhimoista ja realistista tavoitetta, jonka Euroopan parlamentti laati väliaikaisessa valiokunnassa, jonka puheenjohtajana toimin. Parlamentti esitti ensimmäistä kertaa kantansa ennen kuin se oli saanut tietää neuvoston kantaa.
<P>
Parlamentti ja neuvosto ovat lainsäätäjiä. Mielestäni voimme olla tyytyväisiä osuuteemme lainsäädäntätyöstä. Olemme usein päässeet sopuun lukuun ottamatta joitakin meille tärkeitä asioita, kuten ohjelmistopatentteja koskevaa direktiiviä, josta laaditun neuvoston yhteisen kannan hylkäsimme.
<P>
Kaikki eurooppalaiset myöntävät kuitenkin, että parlamentilla on ollut merkittävä tehtävä ainakin käsiteltäessä kolmea vaalikauden alkupuoliskon tärkeintä aihetta.
<P>
Kaikki ovat palveludirektiivistä sitä mieltä, että parlamentti pelasti EU:n vaikeuksilta, joita olisi syntynyt, jos alkuperäinen ehdotus olisi hyväksytty. Nyt ehdotusta on muutettu perinpohjaisesti. Parlamentti on käyttänyt lainsäädäntöasioissa aloitevaltaa, jota sillä muodollisesti ei edes ole. Kyse ei kuitenkaan ole tarkistuksesta vaan alkuperäisen ehdotuksen radikaalista ja perinpohjaisesta muuttamisesta.
<P>
REACH-asiassa helpotimme lopulliseen kompromissiin pääsyä.
<P>
Terrorismin torjunnan alalla olemme päässeet tietojen säilyttämisestä sopuun, joka olisi ollut vaikea saavuttaa ilman Euroopan parlamentin ja puheenjohtajavaltio Yhdistyneen kuningaskunnan ratkaisevaa panosta.
<P>
Olemme nyt onnistuneet näissä merkittävissä lainsäädäntöasioissa. Varoitan parlamenttia siitä, että edessä voi olla eräänlainen lainsäädännöllinen kuiva kausi, sillä vaarana on, ettei käsittelyymme tule lainsäädäntöehdotuksia.
<P>
Sääntelyä on tietenkin parannettava, sekä niiden, jotka sitä ehdottavat, että niiden, jotka sitä tarkistavat ja hyväksyvät. Parempaa sääntelyä ei kuitenkaan saa sekoittaa sääntelyn vähentämiseen...
<P>
(Suosionosoituksia)
<P>
... eikä parempi sääntely saa tapahtua oikeuksia polkemalla eikä etenkään yhteisön säännöstössä säädettyjen sosiaalisten ja ympäristöön liittyvien oikeuksien kustannuksella.
<P>
Haluan näin jäähyväisten hetkellä todeta pelkääväni sitä, että suuntaus kohti hallitustenvälisyyttä EU:n toiminnassa voi johtaa Euroopan parlamentin aseman heikkenemiseen. Meidän on pysyttävä valppaina, jottei näin pääse tapahtumaan.
<P>
Parlamentti ei ole pelkästään lainsäätäjä. Emme ainoastaan anna lakeja. Teemme myös lainsäädäntöaloitteita, kun tilanne sitä edellyttää. Teemme niin perustamalla väliaikaisia valiokuntia tai tutkintavaliokuntia.
<P>
Olemme perustaneet kaksi erittäin tärkeää tutkintavaliokuntaa. Toinen niistä käsittelee väitettyjä CIA:n toimia, ja sen toiminnassa on korostunut demokratian arvojen turvaaminen, joihin EU perustuu. EU:n on toiminnallaan näytettävä esimerkkiä, sillä emme voi vaatia toisia toimimaan tavalla, jolla emme itsekään toimi.
<P>
Equitable Life -vakuutusyhtiötä käsittelevän valiokunnan osalta on selvää, että olemme auttaneet löytämään tästä taloudellisesta katastrofista vastuullisen tahon, joka on aiheuttanut todellista haittaa tuhansille eurooppalaisille.
<P>
Hyvät kuulijat, olemme kiinnittäneet erityistä huomiota myös laittomaan maahanmuuttoon, joka on EU:n sosioekonomista tasapainoa horjuttava ongelma. Se liittyy olennaisesti puolustamiimme arvoihin ja aiheuttaa meitä kaikkia koskettavia murhenäytelmiä.
<P>
Olemme toteuttaneet operaatioita Ceutassa, Melillassa, Lampedusassa, Kanariansaarilla, Pariisissa ja Maltassa, ja niiden ansiosta on pystytty parantamaan laittomien maahanmuuttajien ja turvapaikanhakijoiden kohtelua ja muistutettu hallituksia niiden vastuusta tällä alalla. Operaatiot ovat olleet erittäin tärkeitä, ja samalla maahanmuuttoa on käsitelty hyvin aktiivisesti EU:n tulevaisuutta koskevissa pohdinnoissa.
<P>
Muistanette, että Euroopan parlamentti hyväksyi perustuslakisopimuksen enemmistöllä ja että minä puolsin hyväksyvää kantaa puhemiehen ominaisuudessani kansanäänestyksiä koskevissa keskusteluissa eri maissa, muissakin kuin kotimaassani. Muistanette myös, että Ranskan ja Alankomaiden ei-äänten voiton jälkeen me teimme tärkeän aloitteen pohdinta-ajasta yhdessä komission kanssa, kun useat muut pysyivät hiljaa. Puheenjohtajavaltio Saksa katsoo pohdinta-ajan olevan nyt ohi.
<P>
Puheenjohtajakokous on sitoutunut vahvasti tähän tehtävään, vieraillut kussakin puheenjohtajuutta pitävässä maassa ja keskustellut kansalaisyhteiskunnan kanssa kussakin näissä maissa.
<P>
Nyt ei ole aika analysoida sen kriisin vakavuutta, johon EU on ajautunut perustuslakisopimuksen hylkäämisen johdosta. Olemme kaikki tietoisia kriisin vakavuudesta. Toimikauteni viimeisessä puheessani aion kuitenkin pyytää parlamenttia osallistumaan aktiivisesti toimiin ratkaisun löytämiseksi. Olen ilahtunut, että puheenjohtajavaltio Saksa on ilmoittanut minulle pyytävänsä Euroopan parlamenttia nimittämään edustajan tätä tehtävää varten. Se pyytää samaa myös komissiolta ja jäsenvaltioilta.
<P>
Olemme käynnistäneet koko joukon aloitteita vastaanottovalmiudestamme, jonka olemme nimenneet uudelleen integraatiovalmiudeksi, ja perustuslain puuttumisesta aiheutuvista kustannuksista. Olemme kehottaneet komissiota laatimaan kertomuksen tästä asiasta. Teimme niin siksi, että parlamentin jäsenten suuri enemmistö - eivät kuitenkaan kaikki, kuten kävi ilmi hymniä kuunnellessamme - on sitä mieltä, että tarvitsemme poliittista EU:ta, joka voi omaksua kansainvälisen roolin ja toimia maailmanlaajuisesti. Voin kertoa, että maailma tarvitsee EU:ta ja haluaa, että EU:ta arvostetaan, ja että sen kanssa halutaan toimia kaikkialla maailmassa. Tämä halu lienee vahvempi EU:n ulkopuolella kuin itse EU:ssa.
<P>
Vastataksemme EU:n tarpeeseen maailmalla olemme kehittäneet niin sanotun parlamentaarisen diplomatian.
<P>
Olen itse vieraillut useissa EU:n ulkopuolisissa maissa selittääkseni, mikä EU on, kuunnellakseni näiden maiden koko maailmaa ja etenkin EU:ta koskevia ongelmia ja joskus neuvotellakseni niiden kanssa. Olen käynyt Intiassa, Kiinassa, useissa Latinalaisen Amerikan maissa, Afrikassa, kaikissa ehdokasmaissa ja lähes kaikissa Välimeren maissa.
<P>
En kuitenkaan ole ollut yksin. Vaalitarkkailutoimintamme on nykymaailmassa erittäin tärkeää.
<P>
Tiesittekö, että olemme lähettäneet 33 valtuuskuntaa 26 maahan ja että valtuuskuntiin on osallistunut 242 parlamentin jäsentä? Oletteko tietoisia parlamentin toiminnasta Ukrainassa, Palestiinassa, Afganistanissa, Kongossa ja Venezuelassa, vain tärkeimpiä mainitakseni?
<P>
Voimme todellakin olla tyytyväisiä Euroopan parlamentin asemaan maailmalla. Olemme vierailleet maailman eri kolkissa ja kutsuneet maailman myös meidän luoksemme.
<P>
Parlamentissa ovat vierailleet EU:n jäsenvaltioiden valtionpäämiehet, mutta täällä ovat puhuneet parlamentin puhemiehen kutsusta myös 15 muun maan valtionpäämiehet kyseisille maille ja myös meille tärkeinä aikoina.
<P>
Puhujien nimet kertovat kaiken vierailujen tärkeydestä: Viktor Juštšenko, Hamid Karzai, Mahmud Abbas, Fuad Siniora, Evo Morales ja Ellen Johnson Sirleaf, muutamia mainitakseni.
<P>
Tässäkin mielessä poliittinen merkityksemme on kasvanut. Tämä on jälleen yksi syy olla ylpeitä työstämme Euroopan parlamentissa.
<P>
Voimme lisäksi olla tyytyväisiä Saharov-palkinnon asemaan. Sillä on pystytty merkittävästi rohkaisemaan vapauden puolesta taistelevia henkilöitä, kuten Alexandr Milinkievitš totesi viime joulukuussa. Tästä muistutti minua myös Leyla Zana, kun hän kertoi minulle Istanbulissa, kuinka tärkeää hänelle ja hänen ajamalle asialleen on ollut tulla Strasbourgiin ja nähdä kuvansa televisioruuduissa ympäri maailmaa. Olemme onnistuneet tukemaan häntä hänen pyrkimyksissään. Siksi pahoittelen, ettemme ole saaneet vieraaksemme Damas de Blancon edustajia emmekä Aung San Suu Kyitä, jolle Saharov-palkinto myönnettiin vuonna 1990 ja joka on 17 vuotta myöhemmin edelleen kotiarestissa kotimaassaan.
<P>
(Suosionosoituksia)
<P>
Hyvät parlamentin jäsenet,
<P>
viimeisten 30 kuukauden aikana demokratian arvojen ja ihmisoikeuksien puolustamisesta on tullut yksi tunnusmerkeistämme.
<P>
Parlamentti on kuuluisa ihmisoikeuksien puolustamisesta, joka on keskeinen aihe suhteissamme muihin maihin. Valtuuskuntamme työskentelevät väsymättä aiheen parissa, ja ihmisoikeudet ovat kuuluneet aina osana virallisiin matkoihini.
<P>
Olen käsitellyt ihmisoikeuksia - ja saavuttanut joskus todellisia tuloksiakin - Kolumbiassa, Kiinassa, Tunisiassa, Egyptissä, Algeriassa, Turkissa... Suomen Lahdessa sain puhua avoimesti presidentti Putinin kanssa, jolle kerroin, ettei EU aio vaihtaa ihmisoikeuksia energiaan.
<P>
Olemme lisäksi edistäneet suurten alueellisten ryhmittymien välistä yhteistyötä.
<P>
Euro-Välimeri-alueen parlamentaarisessa edustajakokouksessa olemme saaneet merkittävästi edistettyä Barcelonan prosessia. Samalla länsimaailman ja islamilaisen maailman väliset jännitteet ovat valitettavasti kuitenkin lisääntyneet. Edustajakokous on edelleen ainoa paikka, jossa voidaan vahvistaa yhteisiä kantoja konfliktitilanteiden johdosta, kuten tapahtui Muhammadia koskevien pilapiirrosten ja Libanonin-sodan tapauksissa.
<P>
Hyvät kollegat, edustajakokouksen toimintaa on tuettava ja jatkettava, sillä EU:n suurimpana geopoliittisena ongelmana ovat suhteet islamilaiseen maailmaan, koska Välimeri on maailman epätasaisin rajaviiva ja koska kaikki aikamme ongelmat ovat keskittyneet juuri tälle alueelle.
<P>
AKT:n ja EU:n yhteisen parlamentaarisen edustajakokouksen työskentelyllä on pystytty olennaisella tavalla estämään se, että Afrikasta olisi tullut globalisaation unohdettu maanosa.
<P>
Päätimme lisäksi perustaa EU:n ja Latinalaisen Amerikan parlamentaarisen edustajakokouksen, ja koko kesän kestäneen työskentelyn ansiosta se on nyt perustettu. Toivottavasti parlamentti antaa tälle uudelle EU:n ja Latinalaisen Amerikan välisten suhteiden välineelle sen ansaitseman aseman.
<P>
Olemme päässeet yli epäluottamuksesta ja vihamielisyydestä suhteissamme kansallisiin parlamentteihin. Olemme järjestäneet toistuvasti parlamenttien välisiä konferensseja, sillä meidän on tehtävä yhteistyötä kunkin maan parlamentin jäsenten ja senaattoreiden kanssa. Toivon, että jatkossakin noudatetaan perinnettä järjestää konferensseja jokaisella puheenjohtajuuskaudella, jotta saamme jatkaa yhteistyötämme.
<P>
Hyvät parlamentin jäsenet,
<P>
nyt kun olen jättämässä puhemiehen viran, voin teidän tavoin havaita, että EU etsii taloudellista ja sosiaalista vastausta globalisaatioon, joka on aikamme tärkeimpiä aiheita, ja että useat eurooppalaiset, joita me edustamme täällä parlamentissa, pitävät globalisaatiota pikemminkin riskinä kuin mahdollisuutena. Näin on, suhtauduimmepa me siihen miten tahansa.
<P>
Eurostatin mukaan 56 prosenttia eurooppalaisista kannatti globalisaatiota vuonna 2003. Eurostatin uusimman tutkimuksen mukaan tämä luku on nyt ainoastaan 37 prosenttia. Tämä 20 prosentin lasku kolmen vuoden aikana on epäilemättä huolestuttavaa.
<P>
Maiden välillä on suuria eroja, eivätkä kaikki Euroopan maat suhtaudu globalisaatioon samalla tavalla. Olen kuitenkin varma, että jos jokainen maa joutuisi selviytymään globalisaatiosta yksin, ne tuntisivat itsensä hyvin yksinäisiksi ja lannistuisivat kaikista niistä suurista haasteista, joihin pystymme vastaamaan huomattavasti tehokkaammin yhdessä. Yhdessä olemme vahvempia, joten EU:ta on vahvistettava sen pyrkiessä muodostamaan yhteistä energiapolitiikkaa etenkin, kun olemme saaneet karvaita kokemuksia idästä peräisin olevista kaasutoimituksista.
<P>
EU:lla ei ole tähän mennessä vielä ollut yhteistä energiapolitiikkaa. Olemme ainoastaan soveltaneet kilpailupolitiikkaa energia-alalla aivan samalla tavoin kuin muillakin aloilla. Tämä ei kuitenkaan riitä, sillä edes tehokkaimmatkaan markkinat eivät pysty tuottamaan sähköä tai varmistamaan energiantoimituksia eivätkä ne pysty neuvottelemaan kolmansien maiden kanssa.
<P>
Olen täysin vakuuttunut siitä, että tulevaisuudessa on kaksi asiaa, jotka ovat tiiviissä yhteydessä toisiinsa: energia ja ympäristö. Tämä erottamaton kumppanuus tarjoaa EU:lle uuden olemassaolon tarkoituksen.
<P>
EU voi löytää uuden olemassaolon tarkoituksen myös maahanmuutto-ongelmasta, joka on olennainen vastapaino demografiselle heikkoudellemme. EU:n väestön väheneminen voidaan lyhyellä aikavälillä torjua ainoastaan ottamalla vastaan lisää maahanmuuttajia. Samalla kun suunnittelemme maahanmuuttopolitiikkaa kehitysmaista tulevat epätoivoiset ihmiset pyrkivät henkensä kaupalla EU:n rannoille. On täysin mahdotonta kuvitella, että kukin jäsenvaltio voisi toteuttaa edelleen omaa maahanmuuttopolitiikkaansa ja valvoa omia ulkorajojaan nyt, kun olemme poistaneet meitä erottavat sisärajat ja päättäneet, ettei rajoja enää ole.
<P>
Eurooppalaiset on saatava ymmärtämään, että me tarvitsemme maahanmuuttajia, jotka on kuitenkin pystyttävä integroimaan yhteiskuntaamme. Mikään maahanmuuttoa rajoittava politiikka ei onnistu, ellei lähtömaiden tilannetta kehitetä. Nigerin alueella vierailleet ymmärtävät tämän hyvin.
<P>
EU pyrkii myös muodostamaan omat varat, jotka olisivat aidosti sen omat. Olemme käsitelleet kahdessa viimeisimmässä parlamenttien välisessä konferenssissa pääasiassa tätä asiaa. Tarvitsemme järjestelmän, jonka avulla saadaan aikaan talousarviota koskevia sopimuksia, joissa ei oteta huomioon pelkästään lyhyen aikavälin tavoitteita, jotka koskevat täysin laskennallisesti määriteltyä kunkin maan julkisen talouden tasapainoa. Rahoituskehyksestä neuvottelu tällä tavalla ei koskaan johda kunnianhimoisen talousarvion hyväksymiseen EU:ssa.
<P>
Tämä on erittäin tärkeä asia meille parlamentin jäsenille. Muistanette, että parlamentarismin alkuaikoina mottona oli "ei verotusta ilman edustusta". Nyt kun rakennamme poliittista EU:ta, mottonamme voisi olla "ei edustusta ilman verotusta".
<P>
(Suosionosoituksia)
<P>
Hyvät kollegat,
<P>
EU:n kansalaiset odottavat, että EU ratkaisee useita heidän elämäänsä liittyviä ongelmia. He ovat usein sitä mieltä, että EU toimii liian aktiivisesti vähäpätöisissä asioissa sen sijaan, että se toimisi riittävän aktiivisesti tärkeissä asioissa, joita jäsenvaltiot eivät pysty hoitamaan itse.
<P>
Kuten komissio on meille useaan otteeseen muistuttanut, EU:n on lujitettava legitimiteettiään tuottamalla tuloksia järkevän politiikan avulla. Ongelmana vain on, että järkevää politiikkaa ei ole kovinkaan helppoa toteuttaa. Sen toteuttaminen perustuu vahvoihin, tehokkaisiin ja demokraattisiin toimielimiin.
<P>
Parlamentti on eurooppalaisen edustuksellisen demokratian symboli ja rakentamamme ylikansallisen demokratian alku. Sen on siksi tehostettava edelleen toimintatapojaan, jotta Euroopan yhdentyminen saadaan uudelleen käyntiin.
<P>
Saatuani nyt ilmaistua toiveeni, haluan lopuksi käydä kuvitteellisen vuoropuhelun Jean Monnet'n ja espanjalaisen runoilijan Antonio Machadon välillä. Machado oli yksi suurimmista runoilijoistamme, joka kuoli maanpaossa ja joka kirjoitti runon, jonka jokainen espanjalainen tuntee:
<P>
"Todo pasa y todo queda. Pero lo propio de los seres humanos es pasar."
<P>
Monnet olisi voinut vastata tähän, että totta, ihmiset kulkevat eteenpäin mutta instituutiot pysyvät. Kukaan ei voi siirtää kaikkea kokemustaan muille, joten mitään ei pystytä tekemään ilman instituutioita.
<P>
Hyvät kollegat, kaikki asiat menevät eteenpäin. Tärkeintä ei kuitenkaan ole se, että kaikki me kuljemme eteenpäin vaan pikemminkin se, että instituutiot pysyvät ja ovat näkemässä historian kulun, jota luomme yhdessä.
<P>
Hyvät kollegat, kaikki pysyy. Tunteet ja tuntemukset pysyvät henkilökohtaisesti ja poliittisesti, ja se on meidän tärkein inhimillinen pääomamme.
<P>
Mielessäni pysyvät hiljaiset hetket, joista kukaan ei tiedä, ja viralliset hetket, kuten Eurooppa-neuvoston kokoukset, joihin minulla on ollut kunnia osallistua teidän puolestanne. Olen puhunut teidän nimissänne valtionpäämiehille ja pääministereille ja voin kertoa, että meitä kuullaan yhä paremmin ja meitä on pyydetty osallistumaan työskentelyyn yhä aktiivisemmin. Tämän hienon asian haluan jakaa kanssanne.
<P>
Minulle on ollut suuri kunnia toimia Euroopan parlamentin puhemiehenä.
<P>
Haluan kiittää teitä minulle osoittamastanne luottamuksesta ja toivottaa seuraajalleni paljon onnea.
<P>
Paljon kiitoksia.
<P>
(Parlamentti osoitti puhujalle suosiota seisaallaan.)
<SPEAKER ID="020" NAME="Joseph Daul">
PPE-DE-ryhmän puolesta. - (FR) Arvoisa puhemies, hyvät kollegat, haluan PPE-DE-ryhmän puolesta toivottaa erittäin lämpimästi tervetulleiksi uudet jäsenvaltiot Romanian ja Bulgarian eurooppalaiseen perheeseen ja uudet kollegamme näistä maista. He ovat nyt saapuneet kotiin. Olemme työskennelleet bulgarialaisten ja romanialaisten tarkkailijoiden kanssa jo syyskuusta 2005. Olen varma, että sujuva yhteistyömme jatkuu myös tulevina vuosina.
<P>
Uusien jäsenvaltioiden liittyminen oli ryhmällemme hyvin tärkeä tapahtuma. Yhteensä 27 jäsenvaltiosta koostuvan EU:n on nyt lähdettävä urheasti kohti tulevaisuuden haasteita. Toivon, että EU toimii mahdollisimman yhtenäisesti ja ennen kaikkea vastuullisesti.
<P>
Varmaa on kuitenkin se, etteivät nykyiset perussopimukset riitä uusiin haasteisiin vastaamiseen. Tarvitsemme uudet toimielinten pelisäännöt mahdollisimman pian. Ilman niitä EU ei pysty ratkaisemaan maanosamme vakavia ongelmia.
<P>
Arvoisa puhemies, kaksi ja puoli vuotta sitten tapahtuneen valintanne jälkeen Euroopan parlamentti on edistynyt huomattavasti. On selvää, että parlamentin toimivaltuudet ovat kasvaneen ja että se hoitaa vastuutehtäviään entistä tehokkaammin ja on poliittisesti kypsä toimielin.
<P>
Otan esimerkiksi palveludirektiivin ja kemiallisia aineita koskevan REACH-asetuksen eli kaksi tärkeää aihetta, joiden käsittelyssä parlamentilla on ollut merkittävä tehtävä. Toinen myönteinen kehityskulku on se, että parlamentin ja komission väliset suhteet on nyt määritelty aiempaa paremmin uudessa puitesopimuksessa. Arvoisa komission varapuheenjohtaja Wallström, en epäile etteikö komissio täyttäisi kaikkia puitesopimuksessa tekemiään sitoumuksia aivan kuten Euroopan parlamenttikin tekee.
<P>
EU kehittyy ainoastaan, jos EU:n toimielimet, ennen kaikkea komissio ja parlamentti, työskentelevät keskinäisen kunnioituksen ja myönteisen yhteistyön ilmapiirissä.
<P>
Arvoisa puhemies, olette kaikin tavoin pyrkinyt vahvistamaan Euroopan parlamentin ja kansallisten parlamenttien välistä vuoropuhelua. Juuri näin pystymme vakuuttamaan EU:n kansalaiset siitä, kuinka tärkeitä kaikkien jäsenvaltioiden yhteiset toimet ovat ratkaistaessa kansalaisten jokapäiväisiä huolenaiheita. Meidän on tehostettava edelleen tätä kumppanuutta ja sen rakennetta. PPE-DE-ryhmä tekee merkittäviä aloitteita tavoitteen saavuttamiseksi.
<P>
Arvoisa puhemies, toimikautenne aikana olette osoittanut, että parlamentti pystyy toimimaan tehokkaasti silloinkin, kun sen toimintaan osallistuvat kaikkien 25 jäsenvaltion, tai jopa 27 jäsenvaltion, edustajat bulgarialaiset ja romanialaiset tarkkailijat mukaan lukien. Jotta parlamentti pystyisi tulevaisuudessa työskentelemään yhä tehokkaammin, teillä oli viisautta ehdottaa parlamentin uudistamista, joka osaltaan auttaa tavoitteen saavuttamisessa heti, kun uudistus on viety läpi.
<P>
Luxemburgin puheenjohtajuuskaudella saitte lisäksi hyväksytettyä parlamentin jäsenten asemaa koskevat säännöt. Onnittelen teitä siitä. Tiedämme kaikki, että tehtävä oli erityisen työläs.
<P>
Arvoisa puhemies, hyvä Josep Borrell, olette ollut meidän kaikkien puhemiehemme. PPE-DE-ryhmä on luottanut teihin ehdoitta eikä turhaan. Olette aina kuunnellut parlamenttimme jäsenten pyyntöjä. Olette huolehtinut siitä, että parlamentin ääni kuuluu selvästi erityisesti Eurooppa-neuvoston kokouksissa. Kiitän teitä tästä sydämellisesti PPE-ryhmän puolesta. Toivotan teille onnea lainaamalla Federico García Lorcan sanoja, jotka saan toivottavasti sanottua oikein: "Caminante, no hay camino. Se hace camino al andar."
<P>
(Suosionosoituksia)
<SPEAKER ID="021" NAME="Martin Schulz">
PSE-ryhmän puolesta. - (DE) Arvoisa puhemies, hyvät kollegat, haluan ensiksi yhtyä jäsen Daulille osoitettuihin onnitteluihin, sillä hänellä on tämänpäiväisessä täysistunnossa paikalla olevista jäsenistä mielestäni vaikein tehtävä. Toivotan hänelle onnea hänen johtaessaan poliittista ryhmää, joka ei ole aivan yhtenäinen ja jonka puheenjohtaja hänestä on nyt tullut. Hyvä Joseph, olkoot päätöksesi aina oikeita.
<P>
Toivotan tervetulleiksi uudet jäsenet Bulgariasta ja Romaniasta. Me Euroopan parlamentin sosialidemokraattisen ryhmän jäsenet pyrimme aktiivisimmin koko parlamentista pitämään kiinni määräajasta, joka oli 1. tammikuuta 2007. Olimme nimittäin sitä mieltä, että kun on kyse maanosamme yhdistymisestä uudelleen vapauden, rauhan ja pian myös jakamattoman vaurauden nimissä, sen on tapahduttava mahdollisimman pian. Tänään on hyvä päivä, sillä bulgarialaiset ja romanialaiset ystävämme ovat tästä lähtien virallisesti joukossamme, mikä on myös ryhmämme edun mukaista.
<P>
(Suosionosoituksia)
<P>
Arvoisa puhemies Borrell, haluan kiittää teitä kahdesta syystä. Aloitan anteeksipyynnöllä. Haluan pyytää teiltä anteeksi kaikkia puheenjohtajakokouksen kauhistuttavia kokouksia, joita jouduitte puheenjohtajana johtamaan ja joissa jouduitte kestämään minua ja mielialojani, joista olen surullisen kuuluisa. Yrititte hillitä minua johtaessanne kokouksia. Ette aina saanut tahtoanne läpi, kuten en minäkään. Haluan siis pyytää henkilökohtaisesti anteeksi koettelemuksia, joihin saatoin teidät.
<P>
Haluan kuitenkin kertoa teille sosialidemokraattisen ryhmän puolesta myös sen, että olitte poikkeuksellisen hieno parlamentin puhemies. Teitte EU:n edustamisesta arvokasta EU:ssa ja sen ulkopuolella ja saitte siitä suuren kunnian osaksenne. Eräs Eurooppa-neuvoston jäsen sanoi minulle, ettei ole yhtään valtionpäämiestä tai pääministeriä, joka ei kokouksissa kuuntelisi tarkkaan puhemies Borrellin jokaista sanaa. Tähän on kaksi syytä, ensinnäkin kunnioitusta herättävä persoonanne ja puheidenne järkevä sisältö. Näistä molemmista seikoista johtuu yhtä lailla se, että olette ollut tämän vapailla vaaleilla valittavan eurooppalaisen toimielimemme erinomainen edustaja.
<P>
Sosialidemokraattinen ryhmämme äänesti teitä ja useat parlamentin jäsenet panivat toivonsa teihin, vaikka olitte uusi ja tuntematon tulokas. Puhun varmasti kaikkien puolesta sanoessani, että tänään olette ansainnut luottamuksemme kaikin tavoin.
<P>
Me sosialidemokraattisen ryhmän jäsenet iloitsemme siitä, että palaatte keskuuteemme ja että teistä tulee jälleen kerran tavallinen parlamentin jäsen. Kaikki, jotka teidät tuntevat, tietävät, että teistä tulee jälleen juuri tätä - tavallinen ja koreilematon parlamentin jäsen - sillä pystytte palaamaan korkeassa virassa toimimisen jälkeen tavallisen jäsenistön joukkoon yhdeksi meistä. Juuri henkilökohtainen nöyryys lienee tunnusomaista puhemies Borrellin persoonalle.
<P>
Kiitän siis itseni ja ryhmäni puolesta teitä lämpimästi kaikesta siitä, mitä olette tehnyt parlamentin eteen.
<P>
(Suosionosoituksia)
<SPEAKER ID="022" NAME="Graham Watson">
ALDE-ryhmän puolesta. - (EN) Arvoisa puhemies, rehellisesti sanottuna te ette ollut ryhmäni ehdokas vuonna 2004. Olimme ehdottaneet Bronisław Geremekiä, yhtä nykyisen 27 jäsenvaltion EU:n perustaja-isistä ja luojista, joka on EU:n yhdentymiskehityksen symboli. Olette kuitenkin johtanut parlamentin istuntoja oikeudenmukaisesti ja herrasmiesmäisesti. Olette kohdellut parlamentin jäseniä kohteliaasti ja suhtautunut parlamentin työskentelyyn kärsivällisesti ja rauhallisesti. Uudelle parlamentin jäsenelle ei ole aivan helppoa joutua puhemieheksi, mutta te osoititte pystyvänne siihen. Jäsen Schulzin sanat saivat minut miettimään, pelkääkö hän oman asemansa puolesta, jos palaatte PSE-ryhmän riveihin.
<P>
(Naurua)
<P>
Arvoisa puhemies, arvostan sitä, että olette sitoutunut vuoropuheluun kansalaisten kanssa. Olette pyytänyt useita parlamentin jäseniä osallistumaan työhönne aktiivisena eurooppalaisena omassa kotimaassanne. Olette myös edistänyt Euroopan unionia kiitettävän aktiivisesti ja lähes loputtoman energisesti koko Euroopassa, ja etenkin eurooppalaisia nuoria koskevat toimenne ovat olleet työskentelynne kohokohta.
<P>
Työskentelynne ei kuitenkaan ole rajoittunut vain Euroopan unioniin. Olette toiminut Euroopan parlamentin puhemiehenä aktiivisesti myös EU:n ulkopuolella tukiessanne muun muassa Euro-Välimeri-alueen parlamentaarisen edustajakokouksen toimintaa sekä EU:n ja Latinalaisen Amerikan parlamentaarisen edustajakokouksen perustamista. Tästä huolimatta suurin onnistumisenne puhemiehen tehtävässänne lienee ollut Bulgarian ja Romanian tarkkailijoiden onnistunut mukaanotto parlamentin toimintaan.
<P>
Uusien jäsenten läsnäolo tämänpäiväisessä istunnossa on merkki EU:mme viidennen laajentumisen onnistumisesta. On ilo nähdä täällä tänään kaksi uutta komission jäsentä Leonard Orban ja Meglena Kuneva, jotka aloittivat työnsä 1. tammikuuta. Kahden uuden jäsenvaltion läsnäolo ministerineuvostossa lujittaa EU:tamme sen valmistautuessa tärkeää merkkipäiväänsä varten.
<P>
Arvoisa puhemies, edeltäjänne Pat Cox pyrki kaikin tavoin nykyaikaistamaan parlamenttimme toimintaa. Vaikka olettekin tukenut uudistuksia, ryhmäni olisi mielellään nähnyt parlamentin työskentelymenettelyjä uudistettavan vielä enemmän. Tiedämme, että yrititte, mutta huomasitte joutuvanne yhä uudelleen kahden poliittisen ryhmän byrokraattisuuden sitomaksi, kuten Gulliver. Näiden poliittisten ryhmien läsnäolo, jota tuntuu jatkuneen jo vuosisatojen ajan, heittää varjonsa työskentelymme ylle. Miksei Euroopan parlamentti voisi kokoontua virallisesti viikoittain kuulemaan komission tilannekatsauksen? Miksei jokaisella parlamentin jäsenellä voisi olla pöydällään näyttö, kuten 2000-luvulla kuuluisi olla? Miksi demokratiaamme kahlitsevat belgialaisen matemaatikon D'Hondtin 1800-luvulla asettamat säännöt? Ne tuottavat tuloksen, joka perustuu äänestyslipun sijasta laskutoimitukseen ja johon vaikuttaa pikemminkin kansakuntien koko ja vaikutusvalta kuin ehdokkaiden Eurooppa-myönteisyys ja pätevyys. Järjestelmää on tarkistettava, jos aiomme vahvistaa toimintamme demokraattista uskottavuutta. Rooman sopimuksen allekirjoittamisesta on jo 50 vuotta, ja jos emme pysy ajan tasalla, kansalaisten pettymys lisääntyy. Äärioikeiston ennustettavissa olevan nationalismin kauhistuttavien voimien houkuttelevuus voi kasvaa.
<P>
Arvoisa puhemies, siksi luotan siihen, että seuraajanne ryhtyvät kaikkien parlamentin jäsenten kanssa keskusteluun siitä, kuinka parlamentin työskentelyä on järjestettävä, jotta saadaan ylläpidettyä ja kehitettyä niitä arvoja, joita puolustitte väsymättä toimikaudellanne.
<P>
Lopuksi haluan kiittää jäsen Daulia hänen neitsytpuheestaan ryhmänsä puheenjohtajana. Tulemme varmasti kuulemaan häneltä paljon muutakin tulevina vuosina.
<P>
(Suosionosoituksia)
<SPEAKER ID="023" NAME="Brian Crowley">
thar ceann an Ghrúpa UEN. - (GA) A Uachtaráin, is mór an onóir dom labhairt i mo theanga dhúchais anseo tráthnóna inniu. Ba mhaith buíochas ó chroí a ghabháil le rialtaisí uilig an Aontais Eorpaigh agus le Feisirí an tí seo as ucht a gcuid tacaíochta chun stádas oifigiúil oibre a bhaint amach don Ghaeilge. Tá cur chun cinn teangacha rí-thábhachtach ó thaobh forbairt iomlán a dhéanamh ar an Aontas Eorpach. Tá ceangal láidir idir éagsúlacht chultúir agus comhoibriú eacnamaíochta san Eoraip agus creidim, a Uachtaráin Borrell, gur éirigh leat an dá aidhm seo a bhaint amach le linn do théarma in oifig an Uachtaráin.
<P>
(EN) Minulle on suuri ilo ja kunnia puhua ensimmäistä kertaa Euroopan parlamentissa omalla äidinkielelläni - as Gaeilge. Arvoisa puhemies, kiitän etenkin teitä ja istuntopalveluja sekä pääsihteeri Priestleyä ja pääsihteeristöä kärsivällisyydestä ja sitkeydestä, jonka ansiosta tämä on nyt mahdollista. Samalla kun juhlistamme tätä irlantilaisittain historiallista tapahtumaa, vietämme vielä suurempaa juhlapäivää, nimittäin Romanian ja Bulgarian EU:hun liittymisen päivää. Toivotan uudet parlamentin jäsenkollegani tervetulleiksi vuoden 2007 Euroopan parlamentin tasavertaisina, päätöksentekoon osallistuvina, äänioikeutettuina ja neuvoa-antavina jäseninä. Kiitän heitä toimista, joilla he varmistivat, että maat täyttävät EU:n toimielinten asettamat liittymiskriteerit ja voivat näin osallistua tähän oivalliseen rauhan, vaurauden ja vakauden prosessiin.
<P>
Arvoisa puhemies, ilmaisin puheenjohtajakokouksessa teille kantani selvästi kiittäessäni teitä ja todetessani arvostavani teitä kaiken minulle, Irlannille ja irlantilaisille antamanne tuen johdosta. Irlantilaiset tarvitsivat toimielinten avustusta. Useat kollegani ovat lainanneet espanjalaisia runoilijoita. Voin vain lainata vanhaa irlantilaista runoilijaa, joka sanoi: "He came as a stranger and we saw fear, yet through his work, through his time, through his efforts, but most of all through his honesty, he became our friend and now we miss his passing, but most importantly of all, we walk in his footsteps for they lead us to greatness".
<P>
(Suosionosoituksia)
<SPEAKER ID="025" NAME="Monica Frassoni">
Verts/ALE-ryhmän puolesta. - (IT) Arvoisa puhemies, hyvät kuulijat, minäkin haluan toivottaa tervetulleeksi uudet kollegamme ja uudet komission jäsenet Romaniasta ja Bulgariasta koko Vihreät / Euroopan vapaa allianssi -ryhmän puolesta. Arvoisa puhemies, lisäksi haluan kiittää teitä siitä, että annoitte meille mahdollisuuden kuulla Euroopan unionin hymnin jälleen kerran. Se todellakin on maailman kaunein hymni, ja sen kuuleminen on aina hyvin liikuttavaa.
<P>
Tästä päivästä lähtien te jaatte jossain määrin myös meidän ongelmamme, toiveemme ja tavoitteemme niin hyvinä kuin huonoinakin aikoina. Samalla tavoin me jaamme teidän huolenaiheenne, heikkoutenne ja tavoitteenne. Toivomme, että nyt liittymisen jälkeen maanne jatkavat vaikealla uudistusten tiellä, vaikka joudunkin valitettavasti toteamaan, että Euroopan parlamentin jäsenyys ei aina ole riittävä tae vakaudesta ja siitä, että kaikki häiriöt ja ongelmat olisi saatu poistettua. Jotkin uudet ja vanhat jäsenvaltiot, joihin valitettavasti myös oma kotimaani kuuluu, ovat selvä esimerkki tästä.
<P>
Arvoisa puhemies, haluan myös kiittää teitä ryhmäni puolesta. Teitte juuri yhteenvedon parlamentin tapahtumista kahden ja puolen vuoden ajalta. En muistanutkaan, että näin paljon dramaattisia asioita oli tapahtunut. Haluan kiittää teitä ryhmäni puolesta, vaikka tiedätte, ettemme äänestäneet teitä syistä, jotka eivät luonnollisesti millään lailla liity teihin henkilönä. Haluan kiittää teitä siksi, että olette aina tehnyt parhaanne, jotta parlamentti säilyisi uskottavana keskustelufoorumina, ja levittääksenne sen demokratian ja harmonian arvoja kaikkialle maailmaan.
<P>
Tuimme teitä usein juuri silloin, kun kaksi suurinta ryhmää, jotka äänestivät valintanne puolesta toisin kuin meidän ryhmämme, jättivät teidät pinteeseen. Näin tapahtui esimerkiksi silloin, kun halusitte edistää perustuslakia, rahoituskehystä ja sisäisiä uudistuksia, jotka valitettavasti jäivät puutteellisiksi.
<P>
Tänään jätätte paikkanne Euroopan parlamentin puhemiehenä. Teillä on edessänne epäilemättä vielä useita luottamustehtäviä, jollette jää täysistuntoon kanssamme. Haluan vielä kerran kiittää teitä ystävällisyydestänne, ystävyydestänne ja myös miellyttävästä persoonastanne.
<SPEAKER ID="026" NAME="Francis Wurtz">
GUE/NGL-ryhmän puolesta. - (FR) Arvoisa puhemies, kuluvan vaalikauden alussa piditte virkaanastujaispuheenne, jossa hahmottelitte toimikautenne tavoitteita. Vastasin siihen seuraavalla tavalla: "Se mitä sanoitte, vahvistaa vakaumustamme siitä, että voimme luoda hyvin rakentavan yhteistyösuhteen kanssanne." Juuri näin kävikin, ja kiitän teitä useista syistä.
<P>
Ensiksi haluan kiittää teitä siitä, että olette ollut todella edistysmielinen. Niistä rajoitteista ja erityistilanteesta huolimatta, joita virkaanne ja tehtävänkuvaanne liittyy, olette onnistunut pitämään kiinni yhteisistä arvoistamme. Humboldt-Universitätissä muutama päivä sitten pitämässänne puheessa arvostelitte ankarasti nykysuuntausta, jolle on sanomanne mukaan ominaista sosiaalisen ja verotuksellisen kilpailun lietsominen maidemme välillä, mikä ei anna kuvaa siitä, että EU pyrkisi vastaamaan rakentavasti globalisaatioon, vaan tekee EU:sta Troijan hevosen, joka heikentää yhteiskunnallisia suhteita. Olen kanssanne samaa mieltä. Jo tämä yksimielisyys voisi itsessään olla riittävä peruste erinomaiselle suhteellemme.
<P>
Teillä on toinenkin hyvä puoli, jonka haluan ottaa esille. Vaikka poliittiset kantanne ovat joillakin aloilla lähellä omiamme, ne eroavat kuitenkin usein ryhmäni kannoista ja ovat joissakin tapauksissa täysin ristiriidassa niiden kanssa. Hyvä esimerkki tästä on perustuslakiluonnos. Arvostamme kuitenkin sitä, että osaatte kuunnella eri mielipiteitä jopa näin monimutkaisessa asiassa. Ette kuuntele ainoastaan kohteliaisuudesta jääden täysin välinpitämättömäksi itse kantojen suhteen vaan kuuntelette pikemminkin hyvin tarkkaan ja kunnioitatte puhujaa ja haluatte jopa ymmärtää puhujan perimmäiset motiivit.
<P>
Olen teille kiitollinen siitä, että ymmärrätte, että on mahdollista kannattaa yhdentymishanketta samalla kun vastustaa jyrkästi hillitöntä kaupallista ja rahoituksellista kehitystä ja sen mukanaan tuomaa laajaa kilpailua, jota kaikkea kutsumme liberaaliksi EU:ksi. Toistan tämän tänään, kun toivotamme romanialaiset ja bulgarialaiset kollegamme tervetulleiksi. Mikäli haluamme selvitä tästä luottamuskriisistä, jota voidaan jopa sanoa terveen järjen kriisiksi ja josta EU juuri nyt kärsii, meidän on tarkasteltava nykyistä mallia kriittisesti. Jos vaadimme laajamittaisia uudistuksia, se on tehtävä niin, että 27 jäsenvaltiomme kansalaiset tuntevat EU:n omaksensa. Kritiikkimme on siis rakentavaa, ja olen kiitollinen siitä, että olette ymmärtänyt tämän.
<P>
Arvioitaessa parlamentin puhemiehen kulunutta toimikautta silmään pistää lähes aina jokin tietty ratkaiseva tapahtuma tai teko, jonkinlainen virstanpylväs. Teidän toimikaudellanne tällainen tapahtuma sijoittuu mielestäni viime kesälle, kun sotaa käytiin Palestiinaa ja Libanonia vastaan. Kysyitte tuolloin itseltänne, kuten jokaisen poliitikon olisi itseltään kysyttävä, mitä voin asemassani tehdä vastustaakseni tätä epäoikeudenmukaisuutta edes jollakin tavalla. Vastauksenne oli kutsua kaikki poliittisten ryhmien puheenjohtajat takaisin kesälomiltaan tekemään parlamentin puolesta jotain sellaista, mihin 25 jäsenvaltion EU ei ollut pystynyt omalla tasollaan, nimittäin vaatimaan vähintäänkin välitöntä aselepoa ja paluuta kansainvälisen oikeuden piiriin. Vaaditte myös, että vankien vaihtamisesta aloitettaisiin neuvottelut ja että kaikkien Lähi-itää koskevien YK:n päätöslauselmien pohjalta ryhdyttäisiin mahdollisimman pian kansainvälisiin neuvotteluihin. Myönnettäköön, ettemme onnistuneet muuttamaan maailmaa yksimielisellä päätöslauselmallamme, mutta pelastimme ainakin EU:n kunnian teidän ansiostanne.
<P>
Arvoisa puhemies, kiitän teitä kaikista näistä syistä. Toivottavasti saamme jatkaa tuloksellista yhteistyötämme myös tulevaisuudessa.
<P>
(Suosionosoituksia)
<SPEAKER ID="027" NAME="Jens-Peter Bonde">
IND/DEM-ryhmän puolesta. - (EN) Arvoisa puhemies, bună seara, Romania; добър ден, Bulgaria; tervetuloa. Voin pitkäaikaisimpana parlamentin jäsenenä esitellä teille parlamentin sisältä käsin. Yhteensä 84 prosenttia Saksan lainsäädännöstä on peräisin Brysselistä. Tämä on hälyttävä merkki demokratiavajeesta ja vallanjaon tosiasiallisesta lakkauttamisesta, kuten totesi Saksan entinen liittopresidentti Roman Herzog. Hän on valitettavasti oikeassa.
<P>
Jos EU hakisi EU:n jäsenyyttä, sille sanottaisiin, että sen pitää ensiksi korjata demokratiavajeensa. Demokratian perustana on yleensä, että toimitetaan vaalit, joista saadaan uusi enemmistö, ja säädetään tämän jälkeen uudet lait. Tätä perustaa EU:ssa tuskin on. Hyvät romanialaiset ja bulgarialaiset ystävämme, saavuttekin nyt parlamenttiin, jossa ei käydä eloisia keskusteluja ja jossa valitaan nyt jo ennalta päätetty uusi puhemies.
<P>
Tervetuloa maailmaan, jossa heitätte hukkaan 22 työpäivää, 50 ylimääräiseen hotellilaskuun tuhlatut rahat ja 250 miljoonaa euroa, jotka kuluvat matkustussirkuksessa Strasbourgin, Luxemburgin ja Brysselin välillä, ja jossa saatte äänestää 5 500 kertaa vuodessa, vaikkette oikeastaan tiedä, mistä äänestyksessä milloinkin on kyse.
<P>
D'Hondtin menetelmä estää teitä pääsemästä mielenkiintoisimpiin tehtäviin ja osallistumasta mielenkiintoisimpien mietintöjen laadintaan. Valiokunnissa takananne istuvat neuvoston nuoret avustajat ja harjoittelijat, joilla on hallussaan kaikki ne salaiset lainsäädäntöasiakirjat, joita teillä ei ole lupa nähdä. EU:ssa on yli 90 000 sivua lainsäädäntöä eli byrokratiaa, jota ette koskaan pysty valittuina Euroopan parlamentin jäseninä muuttamaan. Muutoksen läpiviemiseksi teidän on turvauduttava johonkin sellaiseen henkilöön, jota ei ole valittu virkaansa vaaleilla. Yhteensä 480 miljoonasta EU:n kansalaisesta ainoastaan 27 komission jäsentä, joita ei ole valittu virkaansa vaaleilla, voivat ehdottaa uutta lakia tai voimassa olevan lain muutosta.
<P>
Vuonna 2005 päätimme yli 3 000:sta eri EU:n säännöstä, mutta yhteispäätösmenettelyä sovellettiin ainoastaan 57 tapauksessa. Useimmat säännöt valmistellaan ensiksi 3 000:ssa komission salaisessa työryhmässä, jonka jälkeen niistä päättävät virkamiehet 300:ssa neuvoston salaisessa työryhmässä.
<P>
Hyvät uudet kollegamme, tervetuloa tappelemaan avoimuuden, läheisyyden ja demokratian puolesta. Tervetuliaislahjanani annan teille tämän uuden oranssin oppaan, jossa on pitkä luettelo avoimuuden voitoista ja vielä pidempi luettelo meneillään olevista tehtävistä. Jäsenet kaikista poliittisista ryhmistä ja sitoutumattomista ovat valmistelleet uutta puhemiestämme varten "reilu istuin" -ohjelman. Voisimme yksinkertaisesti kokoontua ainoastaan yhdessä paikassa, lopettaa matkustussirkuksen, käydä eloisia keskusteluja, äänestää tärkeistä asioista ja ottaa D'Hondt menetelmän sijasta käyttöön oikeudenmukaisemman menetelmän, jolla estettäisiin suuriin ryhmiin kuuluvien vähemmistöjen, pienten ryhmien ja sitoutumattomien jäsenten syrjintä. Miljoona EU:n kansalaista on allekirjoittanut vetoomuksen yhden istuntopaikan puolesta, mutta jäsen Poettering ei edes anna meidän keskustella tästä yhden istuntopaikan vetoomuksesta. Huomenna järjestetään salainen äänestys, joten käyttäkää äänioikeuttanne ensimmäisen kerran huomenna klo 10.00 antaaksenne tukenne yhdelle istuntopaikalle ja reilulle istuimelle.
<P>
(ES) Arvoisa puhemies Borrell, huomenna teillä on mahdollisuus muuttaa tätä järjestelmää. Paljon kiitoksia, arvoisa puhemies.
<SPEAKER ID="029" NAME="Bruno Gollnisch">
ITS-ryhmän puolesta. - (FR) Arvoisa puhemies, puhemies poistuu ja uusi poliittinen ryhmä saapuu: Identiteetin, perinteiden ja itsenäisyyden puolustajien ryhmä.
<P>
Haluan aluksi kiittää niitä romanialaisia, bulgarialaisia, flaamilaisia, italialaisia, itävaltalaisia, brittiläisiä ja tietenkin ranskalaisia patriootteja, joiden ansiosta saimme perustettua tämän ryhmän. Toivotamme tervetulleiksi joukkoomme kaikki rohkeat ja tarkkanäköiset parlamentin jäsenet. Haluan onnitella myös jäsen Daulia valinnasta.
<P>
Ryhmän perustamisen myötä näkyvyytemme, resurssimme ja valtamme tässä toimielimessä kasvavat. Olemme kymmenien miljoonien eurooppalaisten äänitorvi, laskujeni mukaan 23 miljoonan eurooppalaisen, jotka eivät olisi edustettuina parlamentissa ellei meidän ryhmäämme olisi olemassa.
<P>
Kansallismieliset voimat ovat Euroopan tulevaisuus, sen todellisen Euroopan, joka koostuu suvereeneista valtioista, identiteeteistä ja perinteistä, kuten ryhmämme nimessä sanotaan. Esimerkiksi viiden viime vuoden aikana kolme patrioottia on päässyt presidentinvaalien viimeiselle kierrokselle: Siderov Bulgariassa, Tudor Romaniassa ja Le Pen Ranskassa. Tämä on vasta alkua, ja osoittaa poliittisen merkityksemme niin Itä- kuin Länsi-Euroopassakin.
<P>
Arvoisa puhemies, haluan kiittää teitä näin toimikautenne loppuvaiheessa siitä, että vaikka meistä liikkuneet valheelliset huhut ovat ehkä joskus johtaneet teitä harhaan, tulkitsitte täysin virheettömästi sekä työjärjestystä että ryhmämme laatimaa ilmoitusta. Kiitän teitä myös siitä, että puhemiehenä toimiessanne torjuitte mielestäni törkeän totalitaristiset vaatimukset. Hyvät kuulijat, mikä demokratiassa on niin epätavallista siinä, että poliitikot liittyvät yhteen esittääkseen omia ajatuksiaan ja edistääkseen kantojaan, joiden perusteella äänestäjät heitä ovat äänestäneet ja jotka he haluavat kuuluville?
<P>
Minua järkyttää tällainen rajojen häivyttäminen ja vehkeily, johon parlamentin kaksi suurinta ryhmää syyllistyy. Ne vastustavat toisiaan äänestäjien edessä, laativat erilaiset poliittiset julistukset ja väittävät olevansa kilpailijoita samalla, kun ne kuitenkin nimittävät puhemiehen yksimielisesti ja sulkevat tämän tai tuon vähemmistöryhmän ulkopuolelle siksi, että se ei jaa enemmistön kantaa.
<P>
Arvoisa puhemies, muutama sana yhteenvetona. On totta, että parlamentti asettui vastustamaan neuvostoa ja komissiota tekemällä merkittäviä muutoksia palveludirektiiviin Gebhardtin mietinnöllä ja REACH-direktiiviin. Minulle oli pettymys, että italialaisen komission jäsenen Buttiglionen nimittäminen hylättiin niin kutsutussa toimielinten kolmikannassa. Tapaus on esimerkki älyllisestä ja moraalisesta noitavainosta, ja se oli mielestäni parlamentin arvoa alentava. Toisaalta parlamentin enemmistö on kärsinyt useita takaiskuja etenkin Euroopan perustuslakisopimuksen suhteen, kun ranskalaiset ja hollantilaiset hylkäsivät sen. Toivottavasti hylkäys muistetaan.
<P>
Mitä tapahtuu vuoden 2008 jälkipuoliskolla Ranskan puheenjohtajuuskaudella, siis silloin, kun Le Pen voi olla Ranskan presidentti, mitä kaikki toivomme?
<P>
(Osoittaa sanansa jäsenille Schultz ja Cohn-Bendit, jotka keskeyttivät hänet.)
<P>
Hyvä jäsen Schultz, kummallisempiakin asioita on tapahtunut. Hyvä jäsen Cohn-Bendit, jopa teistä on tullut Euroopan parlamentin jäsen.
<P>
Millaiseksi EU:n energiapolitiikka muodostuu? Entä sen maahanmuuttopolitiikka? Miten Bryssel suhtautuu julkisten palvelujen vapauttamiseen? Me tuomme luonnollisesti äänemme kuuluville näissä asioissa ja useissa muissakin. Hyvät kollegat, arvoisa puhemies, voitte olla varmoja siitä, että me toimimme parlamentin huonona omanatuntona, sen haukansilmäisenä arvostelijana sekä niiden eurooppalaisten kansojen ja kansakuntien väsymättömänä puolustajana, jotka ovat tehneet maanosastamme ja väestöstämme suuren.
<P>
(Suosionosoituksia puhujan ryhmältä)
<SPEAKER ID="030" NAME="Irena Belohorská" AFFILIATION="NI">
(SK) Olemme puolivälissä vaalikautta, ja useille meistä tämä on ollut ensimmäinen tilaisuus osallistua korkean tason EU-politiikkaan. Olisi hyvä pysähtyä ja tarkastella tapahtunutta ja ehkäpä arvioida tavoitteitamme ja saavutuksiamme.
<P>
Kaiken sen perusteella, mitä Euroopan parlamentti on tehnyt, ja kaikkien jäsenvaltioiden ja niiden kansalaisten puolesta antamiemme asetusten, direktiivien ja suositusten perusteella voin sanoa, että olemme tehneet hyvää ja tehokasta työtä äänestäjiemme hyväksi. Hienojen tulosten saavuttamiseksi meidän on kuitenkin hyväksyttävä tilanteen tosiasiat ja arvioitava, missä olemme epäonnistuneet tai missä emme ole pystyneet lunastamaan äänestäjiemme odotuksia. Mielestäni suurin epäonnistuminen on ollut se, että kymmenen uutta jäsenvaltiota on otettu puutteellisesti vastaan. Tämä näkyy erittäin selvästi siinä, kuinka vähän uusien jäsenvaltioiden edustajia on korkeilla paikoilla, kuinka vähän uusien jäsenvaltioiden kansalaisia työskentelee Euroopan komissiossa ja kuinka vähän, jos yhtään, heitä on erillisvirastoissa, puhumattakaan siitä, että he saavat aina huonoimmat virat. Olen yrittänyt perustella tätä sillä, että meillä ei vielä ole riittävästi EU:n tason kokemusta. Tämä ei kuitenkaan ole enää totta, ja toivon, että tilanne korjataan vaalikauden toisella puoliskolla. Kyse ei ole yksittäisten ihmisten aseman pönkittämisestä vaan ennen kaikkea siitä, että kymmenen uutta jäsenvaltiota otetaan tasavertaisiksi kumppaneiksi, ei pelkästään velvollisuuksiensa mutta myös oikeuksiensa osalta.
<P>
Olemme asettaneet tavoitteeksemme tulla johtavaksi globaaliksi toimijaksi ja menestyä kilpailussa suurimpien kansainvälisten toimijoiden, kuten Yhdysvaltojen ja Kiinan kanssa. Todellinen tilanne on kuitenkin täysin erilainen. EU ei tunnista itseään asettamistaan tavoitteista. Aika kuluu, ja olemme täysin neuvottomia perustuslakisopimuksen suhteen, vaikka tiedämme, että sen hyväksymisestä olisi meille hyötyä. Kilpailukyky riippuu edistyksestämme modernin teknologian saralla, mutta nuoria tutkijoita, lääkärejä ja insinöörejä lähtee päivittäin Euroopasta, sillä heitä ei tueta täällä.
<P>
Arvoisa puhemies Borrell, nämä ovat viimeisiä päiviänne Euroopan parlamentin puhemiehenä. Kiitän teitä arvokkaasta työstänne tällä haastavalla kaudella, jolla kymmenen uutta jäsenvaltiota liittyi EU:hun. Olette selviytynyt useista haastavista tilanteista ymmärtävästi ja maltillisesti ja olette osoittanut olevanne halukas kuuntelemaan muita kärsivällisesti. Toivotan teille onnea ammatillisessa ja henkilökohtaisessa elämässänne. Tämä on merkittävä päivä EU:lle, ei pelkästään siksi, että Euroopan parlamentin johtoviroissa tapahtuu vahdinvaihto, vaan myös siksi, että tänä päivänä Nizzan sopimuksen tavoitteet täyttyivät Bulgarian ja Romanian liittyessä EU:hun. Erittäin tärkeä poliittisen muutoksen kausi on tullut päätökseensä Euroopassa. Tiedän omasta kokemuksestani, kuinka pitkä ja uuvuttava odotus tätä päivää on edeltänyt. Liittymiskriteerien täyttäminen on edellyttänyt myös kovien ja usein epäsuosittujen toimien toteuttamista. Tämä tärkeä kausi on nyt takanamme. Teidän osallistumisenne Euroopan parlamentin toimintaan riippuu kuitenkin omasta aktiivisuudestanne, ja tässä voivat osoittautua hyödyllisiksi kymmenen uuden jäsenvaltion viime aikoina saamat kokemukset.
<P>
Toivotan lämpimästi tervetulleiksi kaikki ne, joiden toimet ja aikomukset ovat oikeudenmukaisia ja vilpittömiä. Toivotan teille kestävyyttä, rohkeutta ja onnea.
<SPEAKER ID="031" NAME="Ignasi Guardans Cambó" AFFILIATION="ALDE">
(ES) Arvoisa puhemies, saanen näiden 30 sekunnin aikana huomauttaa, että teidän luopuessanne puhemiehen virasta ainoastaan Partido Populariin kuuluvat parlamentin espanjalaisjäsenet eivät osoittaneet teille suosiotaan, vaikka kaikki muut parlamentin jäsenet niin tekivät.
<P>
Espanjasta valittuna parlamentin jäsenenä, joka ei äänestänyt puolestanne, haluan pahoitella tilannetta, sillä se jakaa parlamentin tavalla, jonka syyt ovat täysin muualla ja joka vaikuttaa huomattavasti vakavampiin asioihin.
<P>
Haluan julkisesti pahoitella tilannetta ja todeta, etten voi hyväksyä sitä. Muita poliittisia kantoja edustavien kollegojeni tavoin haluan myös onnitella teitä, vaikka välillämme onkin joitakin mielipide-eroja, ja todeta pahoittelevani suuresti Espanjan Partido Populariin kuuluvien jäsenten käytöstä. He istuivat, vaikka koko muu parlamentti osoitti teille suosiotaan seisaaltaan.
<SPEAKER ID="032" NAME="Jean-Claude Martinez" AFFILIATION="ITS">
(Puhuja puhui katalaanin ja Valencian murteen sekoitusta.)
<SPEAKER ID="033" NAME="Puhemies">
Suurkiitokset. Valitettavasti puhettanne ei kirjata pöytäkirjaan, sillä ette puhunut yhteisön virallisella kielellä, vaikka minä ymmärsinkin kaiken, mitä sanoitte. Olen kuitenkin varma, ettei tarkoituksenanne ollut saada puhettanne kirjatuksi pöytäkirjaan vaan ilmaista lämpimät tunteenne minun äidinkielelläni. Olen siitä erittäin kiitollinen.
<SPEAKER ID="034" NAME="Margot Wallström">
komission varapuheenjohtaja. (EN) Arvoisa puhemies, istuntosalin tunnelma todellakin tiivistyi uusien romanialais- ja bulgarialaiskollegojemme tullessa saliin, ja siihen myötävaikutti kohtelias ja lämmin vastaanotto. Tunsimme kuitenkin myös kylmän tuulahduksen, joka oli peräisin kansallismielisiltä ääriliikkeiltä ja muukalaisvihamielisiltä voimilta, joita valitettavasti on kaikkialla EU:ssa.
<P>
(Suosionosoituksia)
<P>
Tämä muistuttaa meitä yhteisestä, puoluerajat ylittävästä tehtävästämme puolustaa ja syventää eurooppalaista demokratiaa.
<P>
Minulla on ilo ja kunnia toivottaa tänä päivänä Bulgariasta ja Romaniasta kotoisin olevat 53 uutta Euroopan parlamentin jäsentä sydämellisesti tervetulleiksi parlamenttiin.
<P>
Bine aţi venit, Romania!
<P>
Добре дошли, Bulgaria!
<P>
Useat teistä ovat jo yli vuoden ajan osallistuneet parlamentin istuntoihin tarkkailijoina, ja olen varma, että sopeudutte nopeasti parlamentin kiehtovaan työskentelyrytmiin. Annatte panoksenne työskentelyyn ja rikastutatte keskusteluja ja pohdintoja poliittisissa ryhmissä, valiokunnissa ja myös täällä täysistunnossa. Komissio ja sen yksiköt odottavat pääsevänsä työskentelemään kanssanne.
<P>
Meillä EU:n toimielinten edustajilla on valtava vastuu Romanian ja Bulgarian kansalaisia ja heidän tulevaisuuden toiveitaan kohtaan. Meidän on tehtävä kaikkemme täyttääksemme heidän odotuksensa ja osoittaaksemme, että heidän uskonsa Euroopan yhdentymiseen kantaa hedelmää ja tekee Euroopasta vahvemman.
<P>
Te olette parlamentin jäseninä olennaisessa asemassa sen varmistamisessa, että kotimaidenne liittymisestä EU:hun tulee menestys. Viestintä on kaiken a ja o. Siksi pyydän teitä vierailemaan kansalaisten keskuudessa ja keskustelemaan heidän kanssaan, kuulemaan heitä ja osoittamaan heille, että otatte heidän näkemyksensä ja huolensa huomioon. Pyrkikää selittämään heille, kuinka EU toimii ja kuinka EU:n politiikka vaikuttaa heidän jokapäiväiseen elämäänsä. Pyrkikää antamaan kansalaisille realistinen käsitys siitä, mitä EU tarkoittaa ja miksi EU:n jäsenyys kannattaa.
<P>
Tämän vuoden tammikuun 1. päivä oli todella historiallinen hetki meille kaikille, ei pelkästään teille 53 uudelle Euroopan parlamentin jäsenelle, jotka saitte vihdoin nähdä kotimaidenne liittyvän eurooppalaiseen perheeseen. Hetki oli historiallinen meille kaikille, sillä Bulgarian ja Romanian liittyminen saattoi päätökseen EU:n viidennen laajentumisen, joka edistää rauhaa, vaurautta, vakautta ja demokratiaa kaikkialla Euroopassa.
<P>
Arvoisa puhemies Borrell Fontelles, haluan nyt sanoa teille sanasen. Olette kuluvan vaalikauden aikana ollut ratkaisevassa asemassa sen varmistamisessa, että kymmenestä uudesta jäsenvaltiosta kotoisin olevat 162 parlamentin jäsentä on saatu jouhevasti mukaan Euroopan parlamentin työskentelyyn. Olette myös auttanut romanialaisia ja bulgarialaisia tarkkailijoita löytämään paikkansa parlamentissa ja tuntemaan olonsa kotoisaksi niin Brysselissä kuin Strasbourgissakin. Haluan kiittää teitä komission puheenjohtajan Barroson ja koko komission puolesta siitä sujuvasta yhteistyöstä, jota toimielimemme ovat tehneet teidän puheenjohtajuutenne aikana aina puitesopimuksen uudelleen neuvottelusta ja päivittämisestä lähtien. Kiitän teitä myös vakaasta henkilökohtaisesta sitoumuksestanne, vahvasta poliittisesta sitoutumisestanne ja väsymättömistä toimista parlamentin toimivaltuuksien lisäämiseksi, yhdentymishankkeemme edistämiseksi ja yhteisten arvojemme puolustamiseksi. Olette jättänyt jälkenne parlamenttiin pohjustaessanne sopua rahoituskehyksestä, toimiessanne väliaikaisen valiokunnan puheenjohtajana, tehdessänne aloitteen Euroopan parlamentin työskentelymenettelyjen uudistamisesta ja vieraillessanne EU:n ulkopuolisissa maissa, joissa olette väsymättä vedonnut moniarvoisuuden ja demokratian puolesta. Jätätte seuraajallenne parlamentin, joka on viimeisten kahden ja puolen vuoden aikana osoittanut hienosti olevansa luotettava ja pystyvä kumppani ja omaksunut tehtävänsä lainsäätäjänä, jolla on vastuuta ja vaikutusvaltaa olipa kyse sitten palveludirektiiviä koskevan kompromissin löytämisestä tai toimielinten välisistä neuvotteluista, joita käytiin uutta kemikaalilainsäädäntöä koskevasta tärkeästä sopimuksesta.
<P>
Totesitte virkaanastujaispuheessanne vuonna 2004, että Euroopan parlamentin puhemiehenä toimiessanne demokratiaintonne yhtyy nyt Eurooppa-intoonne.
<P>
Henkilökohtaisesti toivon, että tämä into jatkuu vielä monta vuotta. Haluan kertoa, että olin useaan otteeseen erittäin ylpeä saadessani tavata kanssanne nuoria. Tapa, jolla kohtasitte heidät teki minuun suuren vaikutuksen. Olen kaikkien muiden tavoin opiskellut espanjan alkeita vaihtelevalla menestyksellä, joten haluan lopuksi sanoa:
<P>
(ES) Kiitos kaikesta. Toivotan teille onnea tulevissa tehtävissänne.
