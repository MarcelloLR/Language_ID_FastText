<CHAPTER ID="005-03">
3. Schengenin tietojärjestelmää koskevien Schengenin säännöstön määräysten soveltaminen (äänestys)
<P>
- Coelhon mietintö
<P>
- Ennen äänestyksiä:
<SPEAKER ID="067" NAME="Carlos Coelho " AFFILIATION="PPE-DE">
esittelijä. - (PT) Haluan esittää kolme lyhyttä huomautusta: kiitoksen, varoituksen ja tiedotuksen. Haluan kiittää kaikkia niitä kansalaisvapauksien sekä oikeus- ja sisäasioiden valiokunnan jäseniä ja kaikkia poliittisia ryhmiä, joiden hyväntahtoisuuden vuoksi tämä mietintö saatiin hyväksyttyä nopeasti. Haluan kiittää myös Portugalin hallitusta - ja etenkin valtiosihteeri José Magalhãesia - aloitteesta ja siitä, että hän ehdotti tätä järjestelmää, jossa Schengenin arviointiperusteet täyttävien uusien jäsenvaltioiden liittymistä ei tarvitse viivyttää vaan ne voivat liittyä järjestelmään viipymättä.
<P>
Toiseksi haluan esittelijänä varoittaa parlamentin puolesta neuvostoa ja komissiota. Tämä siirtymätoimi ei saa mielestämme estää SIS II -järjestelmän nopeaa käyttöönottoa. Se ei saa viivästyä, vaan sen on pysyttävä ensisijaisena tavoitteena, koska se tuo lisäarvoa ja on tärkeä innovaatio kollektiivista turvallisuuttamme ajatellen.
<P>
Kolmanneksi ja viimeiseksi esitän tiedotusluonteisen asian. Haluan kiinnittää neuvoston ja komission huomion siihen, että jäsenvaltioita on painostettava. Kunkin jäsenvaltion on valmistauduttava järjestelmään liittymiseen ja sisärajojen poistamiseen. Schengenin järjestelmään liittyminen tarkoittaa, että luotamme toisiimme ulkorajojemme valvonnassa. Schengenin arviointiprosessin aikana hallitukset eivät saa vesittää arviointiperusteita ja vaatimuksia keskinäisillä poliittisilla sopimuksillaan. Tämä ei ole myötätuntoon perustuvaa toimintaa, vaan tässä on kyse yhteisestä turvallisuudestamme, eikä EU:n kansalaisten turvallisuuteen liittyviä asioita voida käsitellä huolettomasti.
