<CHAPTER ID="005">
Espanjan puheenjohtajakauden toimintaohjelman esittely (jatkoa keskustelulle) 
<SPEAKER ID="060" NAME="Puhemies">
(ES) Hyvät parlamentin jäsenet, jatkamme keskustelua Espanjan puheenjohtajakauden toimintaohjelman esittelystä.
<SPEAKER ID="061" NAME="Carlo Casini" AFFILIATION="PPE">
(IT) Arvoisa puhemies, hyvät parlamentin jäsenet, Euroopan parlamentin perussopimus-, työjärjestys- ja toimielinasioiden valiokunnan puheenjohtajana olen iloinen siitä, että puheenjohtajavaltio Espanja kiinnittää huomiota Euroopan unionin toiminnasta tehdyn sopimuksen mukaisten rakenneuudistusten toteuttamiseen. Uudistukset liittyvät erityisesti Euroopan ulkosuhdehallintoon, kansalaisten aloiteoikeuteen ja siihen, että EU liittyy Euroopan ihmisoikeussopimukseen. Tähän työhön valiokuntani on jo nimennyt espanjalaisen esittelijän, jäsen Jáuregui Atondon, jonka jo tunnettekin.
<P>
Arvoisa puheenjohtaja Zapatero, espanjalaisessa El País -sanomalehdessä julkaistiin kuitenkin viime sunnuntaina haastattelu, jossa totesitte toivovanne uskonnonvapauslain johtavan siihen, että Espanja ryhtyisi normalisoimaan kaikkia julkisia laitoksiaan.
<P>
Pyytäisin siksi, että miettisimme hetken sitä, että EU:n rakenteet ovat keino saavuttaa tavoite ja että EU:n tavoite vahvistetaan Lissabonin sopimuksen 2 artiklassa: sen mukaan EU:n tavoitteena on edistää ihmisarvoa, tasa-arvoa, vapautta ja yhteisvastuuta. Siksi minun on todettava olevani huolissani siitä, mihin suuntaan tämä arvokeskustelu on menossa.
<P>
Kulttuurinen yhtenäisyys tulee ennen taloudellista yhtenäisyyttä. EU:n henki on vahvempi kuin sen julkiset - anteeksi, oikeudelliset - rakenteet. EU:n henki juontaa juurensa luontaisesta kaipauksesta totuuteen ja kauneuteen, mikä on perua muinaisesta Kreikasta, sekä oikeuden palvontaan, joka puolestaan tulee Roomasta. Tämän poikkeuksellisen hienon perinnön pohjalta juuri kristillisyys on tuonut lisäarvoa ihmisille, jotka ovat aina tasa-arvoisia sikiämisestään luonnolliseen kuolemaansa saakka.
<P>
Kehotamme nyt Kristuksen nimissä ihmisiä lähtemään Haitille, olemaan läsnä Haitilla, sillä tragedia koskee kaikkia ihmisiä, erityisesti kaikkein köyhimpiä.
<P>
Siispä kysyn teiltä, mitä "normalisointi" tarkoittaa uskonnonvapaudesta puhuttaessa. Tarkoittaako se kenties sitä, että kaikkia kansalaisia estetään ilmaisemasta julkisesti uskontoaan? Tarkoittaako se maidemme juurten, myös kristillisten juurten, unohtamista?
<SPEAKER ID="062" NAME="Kader Arif" AFFILIATION="S&amp;D">
(FR) Arvoisa puhemies, arvoisa puheenjohtaja Zapatero, arvoisa puhemies Buzek, hyvät parlamentin jäsenet, tämän kriisin aikana kauppapolitiikka on ollut entistäkin keskeisemmällä sijalla julkisessa keskustelussa, sillä eurooppalaiset huomaavat enenevässä määrin, että EU:n käyttöön ottama kauppastrategia vaikuttaa suoraan kasvuun ja työllisyyteen.
<P>
Kansainvälisen kilpailun kiristymisen myötä kilpailu kustannusten madaltamisesta on johtanut liian monien työpaikkojen menettämiseen ja liian moniin tuotannonsiirtoihin. Ryhmämme katsoo tässä tilanteessa, että kaupan on oltava keino, jolla pyritään tavoitteisiin, kuten työpaikkojen luomiseen, epätasa-arvon vähentämiseen ja kestävään kehitykseen. Kaupasta vastaava komission jäsen De Gucht vaikutti kuulemistilaisuudessaan olevan samaa mieltä siitä, ettei kauppa voi olla itsessään päämäärä.
<P>
Haluan siksi tietää, aiotteko kannattaa puheenjohtajakautenne aikana EU:n kauppapolitiikan uudistusta, jolla taataan, että kauppapolitiikalla luodaan lisää työpaikkoja ja että se on tiiviimmin kytköksissä todelliseen teollisuuspolitiikkaan. Ryhdyttekö myös toimiin tukeaksenne kansainvälisellä tasolla oikeudenmukaista kauppaa, jolla voidaan edistää kehitystä, ihmisarvoista työtä ja ihmisoikeuksien kunnioittamista? Sisällytättekö toisin sanoen sopimuksiimme sosiaali- ja ympäristöasioita koskevia sitovia määräyksiä?
<SPEAKER ID="063" NAME="Luis de Grandes Pascual" AFFILIATION="PPE">
(ES) Arvoisa puheenjohtaja Zapatero, espanjalaisena minulle on ilo tervehtiä teitä täällä hoitaessanne vuorollanne Euroopan unionin puheenjohtajan tehtäviä. Tämä on monien odotusten ja haasteiden aikaa, ja meidän on tietenkin lunastettava odotukset. On tärkeää, että kansalaisemme näkevät uudistettujen toimielintemme kykenevän ratkaisemaan todellisia ongelmia.
<P>
Tiedätte, että hyväksymme esittämänne ohjelman. Tiedätte, että tämä on Espanjan kansanpuolueelle valtiokysymys ja että tuemme teitä kaikessa, minkä katsomme olevan EU:n yhteisen edun mukaista ja mikä on Espanjalle tärkeää. Ohjelma on kunnianhimoinen ja toivottavasti sisällökäs.
<P>
Toivon, että puheenjohtajavaltio Espanjan albumissa - josta tulee varmasti värikäs ja monipuolinen - ihmiset näkevät jokaisen tapahtuman virstanpylväänä tiellä kohti heihin vaikuttavien varsin todellisten ongelmien ratkaisemista.
<P>
Kriisi vaikuttaa talouksiin, ja työttömyys on kuin Ilmestyskirjan viides hevonen. Olette tunnustaneet rehellisesti Espanjan työttömyysasteen olevan 20 prosenttia. Tämä ei kuitenkaan vie teiltä kykyjänne. Uskon, että se velvoittaa meidät kaikki kehittämään ratkaisun ongelmaan, joka meidän on ratkaistava yhdessä. Se on todellinen ongelma.
<P>
Arvoisa pääministeri, käytettävissäni on niin vähän aikaa, etten ehdi sanoa paljoakaan. Haluan kuitenkin todeta teille, että Espanjalla on edessään monia haasteita, että uskon Espanjan kykyihin kansakuntana ja että haluan uskoa ja olen varma, että vastaatte haasteeseen. Meidän täytyy nyt onnistua lunastamaan eurooppalaisten odotukset.
<P>
Toisaalta maailman globalisoituminen - johon olette viitannut älykkäästi - tarkoittaa sitä, että maailmaan syntyy uusia vallan keskuksia ja että EU:n on puolustettava arvojaan ja etujaan aktiivisemmin ja yhtenäisemmin. Muutoin vaarana on se, että meistä tulee merkityksettömiä.
<P>
Arvoisa pääministeri, totean lopuksi, että me espanjalaiset emme hyväksy sitä, että meiltä evätään mahdollisuus esittää ehdotuksia. Se on oikeutemme. Meillä on myös oltava nöyryyttä ottaa vastaan sama neuvo, jonka Don Quijote antoi Sancho Panzalle kehottaessaan tätä nöyryyteen tämän unelmoidessa Baratarian saaren hallitsemisesta.
<P>
(Puhemies keskeytti puhujan.)
<SPEAKER ID="064" NAME="Glenis Willmott" AFFILIATION="S&amp;D">
(EN) Arvoisa puhemies, Espanjan pääministerin esittelemä Espanjan puheenjohtajakauden myönteinen ja kunnianhimoinen ohjelma on mielestäni hyvä. Hänen tapansa painottaa kasvua ja työpaikkoja on hyvin tärkeä meille kaikille tämän laskusuhdanteen päättyessä, ja odotan kovasti pääseväni tekemään yhteistyötä maan sosialistihallituksessa istuvien kollegoidemme kanssa.
<P>
Seuraavat kuusi kuukautta ovat talouden ja ympäristön näkökulmasta EU:n tulevaisuudelle ratkaisevan tärkeitä, ja odotamme näkevämme helmikuun neuvostossa kunnianhimoista johtajuutta rahoitusalan uudistuksen alalla.
<P>
Kööpenhaminan ilmastokokouksen epäonnistuttua olen innokas kuulemaan, miten puheenjohtajavaltio aikoo tehdä komission kanssa yhteistyötä esittääkseen EU:lle yhteisen päästövähennystavoitteen tammikuun 31. päivän tavoitteeksi. Arvoisa pääministeri, vaikka täällä onkin jo puhuttu asiasta, kehotan teitä lopuksi tarttumaan puheenjohtajakautenne aikana tilaisuuteen ratkaista maan kaivamista koskeva ongelma ja monet muut ongelmat, jotka aiheuttavat Etelä-Espanjassa ahdistusta ja surua kymmenille tuhansille lainkuuliaisille kiinteistönomistajille. Tarvitsemme nyt todella toimia.
<P>
Arvoisa puheenjohtaja Zapatero, on hienoa nähdä teidät täällä, ja toivotan teille erittäin menestyksekästä puheenjohtajakautta.
<SPEAKER ID="065" NAME="Tunne Kelam" AFFILIATION="PPE">
(EN) Arvoisa puhemies, puheenjohtajavaltio Espanjaa arvioidaan Lissabonin sopimuksen institutionaalisen täytäntöönpanon perusteella. Arvoisa pääministeri, toivotan teille onnea ja menestystä.
<P>
Haasteenanne on toteuttaa EU:n sisämarkkinat ja avata myös palvelujen markkinat aloilla, joita kohdellaan yhä poikkeuksina, edistääksenne talouden elpymistä ja uusien työpaikkojen syntymistä. Ennen kuin tämä toteutuu, EU:n strategioiden vaikutukset jäävät rajallisiksi.
<P>
Kannatan sitä, että olette sitoutunut luomaan yhteiset energiamarkkinat ja yhdistämään koko EU:n energiaverkot. Toivon, että tähän tavoitteeseen pyrkiessänne käyttäisitte parlamentin kantaa ulkoisesta energiaturvallisuudesta ja yhteisvastuusta. Se hyväksyttiin vuonna 2007 ja odottaa yhä täytäntöönpanoa.
<P>
Agenda 2020 merkitsee tieto- ja viestintäteknologian käyttöönottoa jokapäiväisessä elämässä hyödyntäen tällä alalla jo edistyneiden jäsenvaltioiden parhaita käytäntöjä. Toivon, että puheenjohtajakaudellanne voidaan tehdä päätös IT-järjestelmien hallinnasta vastaavan keskusviraston perustamisesta, sillä EU tarvitsee selvästikin tällaisen viraston. Meidän on myös laadittava kiireesti EU:lle luotettava strategia tietoverkkorikollisuudelta suojautumiseksi.
<P>
Toivon EU:n toimivan aktiivisemmin myös Etelä-Kaukasian tilanteen vakauttamiseksi osana uutta itäisen kumppanuuden strategiaa.
<P>
Lopuksi pyydän, että pysytte sitoutuneena EU:n yhteiseen kantaan Kuubasta, kunnes siellä voidaan vahvistaa tapahtuneen todellisia muutoksia. Ikävä kyllä maan hallituksen päätös evätä sosialistikollegamme pääsy Kuubaan siksi, että hän halusi olla yhteydessä oppositioon, ei ole merkki todellisesta muutoksesta.
<SPEAKER ID="066" NAME="Catherine Trautmann" AFFILIATION="S&amp;D">
(FR) Arvoisa puhemies, arvoisa puheenjohtaja Barroso, arvoisa puheenjohtaja Zapatero, haluan ensinnäkin kiittää teitä siitä, että olette ryhtynyt jälleen käsittelemään kunnianhimoisia tavoitteita, poliittisia näkymiä ja myös energia-asioita nyt, kun EU:n on päästävä jaloilleen kriisin jälkeen, ja Kööpenhaminan kokouksen epäonnistuttua.
<P>
Odotan, että komissio ja puheenjohtajavaltio tarjoavat meille mahdollisuuden ottaa uusien, laadukkaampien työpaikkojen luomisen, sosiaalisen syrjäytymisen torjumisen ja kestävän kehityksen keskeiseksi osaksi vuoden 2020 strategiaa. Tämä koskee erityisesti maatalousbudjettia mutta myös kalatalousbudjettia. Olette sitoutunut tähän.
<P>
Arvoisa puheenjohtaja Zapatero, luotamme siihen, että tarjoatte käyttöön resurssit tätä politiikkaa varten, että yhdistätte maaperän puhdistamisen elintarviketurvaan, että luotte edellytykset vihreiden työpaikkojen luomiselle ja kalavarojen suojelulle, että takaatte elintarviketurvan ja luotte etelän maille tasapuolisemmat kaupankäyntiedellytykset.
<P>
Tarvitsemme kunnianhimoisen maatalousbudjetin, ja pyydän teitä yhdistämään siihen myös kalatalousbudjetin. Näitä asioita koskevaa työtämme ja politiikkaamme arvioidaan tulevaisuudessa saavutettujen tulosten perusteella.
<SPEAKER ID="067" NAME="Jan Olbrycht" AFFILIATION="PPE">
(PL) Arvoisa puhemies, arvoisa puheenjohtaja Zapatero, niiden asioiden joukossa, joita pääministeri esitteli tänään jokseenkin yleisluonteisella tavalla, on useita asioita, joita on käsiteltävä yksityiskohtaisemmin ja joista on esiteltävä erityisiä ehdotuksia.
<P>
Nämä asiat jakautuvat kahteen ryhmään: niihin, joita puheenjohtajavaltio Espanjan on objektiivisesti tarkasteltuna käsiteltävä, ja niihin, joita se haluaa käsitellä, sillä se yrittää saavuttaa tavoitteensa. Toimintaa vaativat asiat koskevat EU:n toimielinten välisiä suhteita, ja haluankin tältä osin kiinnittää puheenjohtaja Zapateron huomion Lissabonin sopimuksessa olevan toissijaisuusperiaatetta koskevan pöytäkirjan määräyksiin, joissa puhutaan paljon tarpeesta määritellä myös jäsenvaltioiden alue- ja paikallisviranomaisten roolit. Espanjan kokemukset alueellistumisesta viittaavat siihen, että kenties juuri puheenjohtajavaltio Espanja yrittää selventää alue- ja paikallisviranomaisten roolia koskevaa sanamuotoa. Tämä on erityisen tärkeää, sillä puheenjohtaja Zapatero on puhunut siitä, että hänen yhtenä tavoitteenaan on kehittää innovointia ja koulutusta. Tiedämme, että tämä tavoite saavutetaan pitkälti eurooppalaisin varoin alue- ja paikallistasolla.
<P>
Euroopan parlamentti odottaa suurella mielenkiinnolla tiettyjen asioiden tarkempaa käsittelyä, toimielinasioiden ratkaisua ja ehdotuksia koheesiopolitiikan tulevaisuudesta. Kuten tiedämme, näitä asioita käsitellään ensin Zaragozassa ja sen jälkeen Euroopan innovatiivisten alueiden viikolla. Odotamme päätöksiä ja tarkempia ehdotuksia suurella mielenkiinnolla.
<SPEAKER ID="068" NAME="Anni Podimata" AFFILIATION="S&amp;D">
(EL) Arvoisa puhemies, arvoisa pääministeri, Espanjan puheenjohtajakauden alku tässä vaikeassa tilanteessa merkitsee valtavaa haastetta ja valtavaa tilaisuutta meille, jotka katsomme, että EU on käsitellyt tähän asti kriisiä yksipuolisella tavalla ja ettei se ole tehnyt tarpeeksi rajoittaakseen reaalitalouteen ja työllisyyteen kohdistuvia vaikutuksia. Katsomme, että elvytysstrategian olisi pitänyt olla myös kehitysmallin muuttamiseen tähtäävä strategia, jolla olisi turvattu EU:n kansalaisten hyvinvointi niin taloudellisesta, sosiaalisesta kuin ekologisestakin näkökulmasta. Espanjan puheenjohtajakausi merkitsee valtavaa haastetta meille, jotka katsomme, että EU:hun tarvitaan talouden hallintoa ja että talouspolitiikan välineitä on demokratisoitava, sillä näin taataan varovaisuus varainhoidossa ja tarvittaessa vaadittava yhteisvastuu EU:n kansalaisten etujen suojelemiseksi.
<SPEAKER ID="069" NAME="Edite Estrela" AFFILIATION="S&amp;D">
(ES) Arvoisa puhemies, olen iloinen voidessani todeta, että pääministeri Zapatero on onnistunut yllättämään eurooppalaiset naiset hyvin innovatiivisilla ja edistyksellisillä toimenpiteillä. Hän on tehnyt niin muodostaessaan aidosti tasa-arvoisen hallituksen ja ottaessaan sukupuolten tasa-arvoa ja vastavuoroista kunnioittamista koskevat asiat rohkeasti kansalliselle ja eurooppalaiselle asialistalle.
<P>
Arvoisa pääministeri, kiitän teitä lämpimästi kunnianhimoisesta toimintaohjelmastanne yhteiskunnan todellisen vitsauksen eli sukupuoliväkivallan torjumiseksi. Sukupuoliväkivallan eurooppalaisen seurantakeskuksen perustaminen on aivan uudenlainen ehdotus, jota eurooppalaiset naiset kannattavat ja ylistävät.
<P>
Arvoisa pääministeri, toivotan teille portugalilaisten sosialistien puolesta onnea ja menestystä. Voitte luottaa tukeemme. Naiset kannattavat Zapateroa!
<SPEAKER ID="070" NAME="Ramón Jáuregui Atondo" AFFILIATION="S&amp;D">
(ES) Arvoisa puhemies, arvoisa pääministeri, haluan todeta teille täysin vilpittömästi, että esittelitte Espanjan puheenjohtajakauden toimintaohjelman valtavan hienolla tavalla. Puheenne oli mielestäni poikkeuksellisen hyvä.
<P>
Arvoisa pääministeri, haluan esittää teille kysymyksen Latinalaisesta Amerikasta. Se on mielestäni hyvin tärkeä Euroopan unionille, ja tietenkin Euroopan unioni on hyvin tärkeä Latinalaiselle Amerikalle. Meillä on paljon inhimillisiä yhteyksiä Latinalaiseen Amerikkaan, yrityksillämme on siellä intressejä ja siellä on paljon kehittyviä maita, kuten Argentiina, Brasilia ja Meksiko, jotka ovat osa uutta maailmanhallintoa ja joiden on liittouduttava EU:n kanssa.
<P>
Arvoisa neuvoston puheenjohtaja, haluan kysyä teiltä, millaisia suunnitelmia Euroopan unionilla ja puheenjohtajavaltio Espanjalla on Latinalaisen Amerikan suhteen ja mitä Latinalaisen Amerikan kanssa pidettävältä huippukokoukselta odotetaan?
<SPEAKER ID="071" NAME="Laima Liucija Andrikien" AFFILIATION="PPE">
(ES) Arvoisa puhemies, koska minulla on puheenaikaa vain minuutti, keskityn kansalaisten oikeuksiin.
<P>
Puheenjohtajavaltio Espanjalla on tilaisuus saada taloomme järjestystä. Mainitsen esimerkkinä Kanarian saaret ja siellä asuvat ihmiset.
<P>
Kävin Kanarian saarilla viime vuonna espanjan kielen kurssilla. Yllätyksekseni huomasin, että kustannukset korvataan, jos osallistun mannermaalla tai Baleaarien saarilla sijaitsevan koulun järjestämälle espanjan kielen kurssille, mutta ei siinä tapauksessa, että koulu sijaitsee Kanarian saarilla, sillä ne eivät ole osa Eurooppaa. Kanarian saaret kuuluvat Euroopan unioniin mutta eivät Eurooppaan. Tästä seuraa, että vaikka näiden saarten kielikoulujen kurssit ovat erittäin laadukkaita, kouluilta evätään mahdollisuus...
<P>
(Puhemies keskeytti puhujan.)
<SPEAKER ID="072" NAME="Chris Davies" AFFILIATION="ALDE">
(EN) Arvoisa puhemies, pääministeri puhui aloituspuheenvuorossaan siitä, että EU:n on luotava tehokkaampaa ulkopolitiikkaa erityisesti suhteissaan lähinaapureihinsa, joiden joukkoon meidän on luettava Israel.
<P>
Israel on maa, joka miehittää toisen kansan aluetta, rikkoo ihmisoikeuksia, saartaa Gazaa ja rankaisee kollektiivisesti 1,5:ttä miljoonaa ihmistä. Tästä huolimatta suhtaudumme siihen kuin normaaliin kauppakumppaniin. Periaatteemme ja politiikkamme ovat selvät: ulkoministerit vahvistivat ne uudelleen viime kuussa, mutta tekomme eivät näytä tukevan sanojamme.
<P>
Katson, että tämän puheenjohtajakauden todellinen koetinkivi on tulevina kuukausina se, alammeko toimia itsenäisesti suhteissamme Israeliin ja alammeko osoittaa, että periaatteemme merkitsevät jotakin ja pidämme niistä kiinni.
<SPEAKER ID="073" NAME="Kinga Göncz" AFFILIATION="S&amp;D">
(HU) Arvoisa puhemies, minäkin haluan toivottaa puheenjohtajavaltio Espanjalle, joka on ensimmäinen Lissabonin sopimuksen mukainen puheenjohtajakolmikkoon kuuluva puheenjohtajavaltio, paljon onnea ja menestystä. Täällä on todettu toistuvasti, että vuoden 2020 strategia on keskeisessä osassa kriisin jälkeisen elpymisen kannalta. Tämän alan politiikoista vastaavilla jäsenvaltioilla on kuitenkin suuri vastuu. Haluan kiinnittää huomionne siihen, että yhteisöllä on politiikkaa ja määrärahoja, joiden avulla voidaan lieventää kriisin vaikutuksia. Tästä näkökulmasta on äärimmäisen tärkeää, että neuvottelut uudesta budjettikaudesta aloitetaan vuoden 2011 alussa ja että komissio esittää budjettiehdotuksensa ajoissa, jotta me voimme käsitellä näitä politiikkoja tarkemmin. Pyydän komissiota tekemään tämän ajoissa.
<SPEAKER ID="074" NAME="Ulrike Lunacek" AFFILIATION="Verts/ALE">
(ES) Arvoisa puhemies, arvoisa pääministeri, toivon, että teillä on Espanjan hallituksen pääministerinä todella rohkeutta ja kykyä panna käytännössä täytäntöön hyvin kunnianhimoinen ohjelmanne, erityisesti naisiin kohdistuvaa väkivaltaa koskeva ohjelma.
<P>
Minulla on kaksi kysymystä. Ensimmäinen niistä koskee ulkopolitiikkaa. Olette sanonut, että EU:n on panostettava paitsi ulkopolitiikkaan myös EU:n etujen puolustamiseen. Haluan kysyä teiltä, mitä tarkoitatte EU:n eduilla. Ovatko ne sellaisten ylikansallisten suuryhtiöiden etuja, jotka haluavat tehdä voittoa sosiaali- tai ympäristöalan sopimuksista piittaamatta? Vai tarkoitatteko niillä EU:n arvoissa, EU:n perusoikeuskirjassa vahvistettuja etuja, kuten ihmisoikeuksia, demokratisointia, kansalaisyhteiskunnan vahvistamista ja vähemmistöjen oikeuksia? Mihin etuihin viittaatte?
<P>
Esitän toisen kysymykseni. Ette ole sanonut sanaakaan maahanmuutosta, joka on EU:ssa tärkeä aihe. Tarvitsemme ohjelman...
<P>
(Puhemies keskeytti puhujan.)
<SPEAKER ID="075" NAME="John Bufton" AFFILIATION="EFD">
(EN) Arvoisa puhemies, arvoisa pääministeri, käynnistitte puheenjohtajakautenne tänään hyvin Eurooppa-myönteisellä ohjelmalla. Haluan kertoa teille, ettei tämä ohjelma toimi. Euro on tällä hetkellä todellisessa ahdingossa tietyissä maissa. Kreikka on kumossa, ja myös kotimaanne Espanja on todellisessa ahdingossa. Maassanne 18-24-vuotiaiden työttömyysaste on omasta syystänne tällä hetkellä 40 prosenttia.
<P>
Espanjalaiset osaavat puhua omasta puolestaan. Hoitaessanne tehtäviänne seuraavien kuuden kuukauden aikana puhutte myös minun kotimaani kansalaisten puolesta. Mainitsitte alussa yhdentymiskehityksen edistämisen. Ennen kuin ryhdytte edistämään yhdentymistä, pyydän, että käännytte kotimaani Yhdistyneen kuningaskunnan kansalaisten puoleen ja annatte heille mahdollisuuden esittää kantansa kansanäänestyksessä.
<SPEAKER ID="077" NAME="Zoltán Balczó" AFFILIATION="NI">
(HU) Arvoisa puhemies, puhuitte muutoksen merkityksestä ja käytitte perusteluna maailmanlaajuista talouskriisiä, joka on ollut pahin 80 vuoteen ja johtanut kahdeksan miljoonan työpaikan katoamiseen. Luettelemanne välineet ovat tukemisen arvoisia, mutta ne eivät itsessään merkitse vielä todellista muutosta parempaan. Otettuamme opiksemme kriisistä tarvitsemme todellisen talouden vallankumouksen. Oletteko samaa mieltä siitä, etteivät vapaat markkinat kykene sääntelemään itseään? Oletteko samaa mieltä siitä, että liberaaleja oppeja pitäisi tarkistaa? Oletteko samaa mieltä siitä, että yhteisön sääntelytehtäviä on vahvistettava ja että hallituksen väliintulotoimet ovat välttämättömiä markkinataloudessa? Toivon todella teiltä vastausta.
<SPEAKER ID="078" NAME="José Luis Rodríguez Zapatero">
neuvoston puheenjohtaja. - (ES) Arvoisa puhemies, panen tyytyväisenä merkille, että Euroopan parlamentti on vahvempi ja elinvoimaisempi kuin koskaan ennen. Täällä on pidetty paljon puheenvuoroja ja esitetty paljon täsmällisiä kysymyksiä, joihin minun olisi mahdotonta vastata tyhjentävästi pitkittämättä tätä istuntoa kohtuuttoman paljon.
<P>
Teen kompromissin ja toimin niin, että vastaan tiettyihin kysymyksiin, jotka ovat mielestäni tärkeimpiä ja vaativat selvennystä. Kompromissini on siinä, että vastaan kaikkiin jäsenten esittämiin tarkkoihin kysymyksiin päätösistunnossa, johon osallistun kuuden kuukauden kuluttua ja jossa arvioidaan ja arvostellaan Espanjan puheenjohtajakautta. Toivon siksi, että vastaukseni tietyistä merkille panemistani asioista tyydyttävät kaikkia jäseniä.
<P>
Haluan vastata muutamalla sanalla maanmiesteni, Euroopan parlamentin espanjalaisjäsenten puheenvuoroihin. Kiitän Espanjan kansanpuoluetta tuesta, jota se on osoittanut tässä istunnossa, jonka se vahvisti kansallisessa poliittisessa keskustelussa ja joka hyväksyttiin ehdotuksen muodossa. Se on ehdottomasti äärimmäisen myönteinen tekijä, joka vaikuttaa tehtäväämme ja korostaa yhteistä eurooppalaista tahtoamme, yhteisiä pyrkimyksiämme ja työtä, jota olemme valmiita tekemään näinä hyvin vaikeina aikoina keskellä talouskriisiä.
<P>
Haluan puhua maahanmuutosta. Eräs parlamentin jäsenistä kysyi, millaista maahanmuuttopolitiikkamme on, ja totesi myös, etten ole puhunut asiasta. On totta, etten maininnut sitä puheessani, mutta minun oli asetettava asiat tärkeysjärjestykseen. Minun on sanottu kannattavan joukkomaahanmuuttoa, mikä ei ehdottomasti pidä paikkaansa. Kannatan sen sijaan kaikkien - jokaisen ihmisen - ihmisoikeuksien kunnioittamista riippumatta siitä, mistä he ovat kotoisin.
<P>
(Suosionosoituksia)
<P>
EU:lla on maahanmuuttosopimus, josta neuvoteltiin ja joka hyväksyttiin Ranskan puheenjohtajakaudella. Meidän on noudatettava sopimusta, ja sopimuksessa tietenkin määrätään rajavalvonnasta sekä maahanmuuttajien lähtömaiden kanssa tehtävästä yhteistyöstä ja niiden kanssa käytävästä poliittisesta vuoropuhelusta. Nämä ovat parhaat tavat välttää joukkomaahanmuuttoa. Minun on kuitenkin lisättävä, että yhdentyminen maahanmuuttajien ihmisoikeuksien kunnioittamisen alalla on osa EU:n maahanmuuttosopimusta. Edustan maata, johon on saapunut muutaman viime vuoden aikana valtava määrä maahanmuuttajia, mutta ei turhaan, sillä vuodesta 2000 lähtien Espanjan väestö on kasvanut kuudella miljoonalla. Espanjalla on myös kokemusta maastamuutosta, sillä diktatuurin aikaan Espanjasta lähti taloudellisista syistä paljon siirtolaisia moniin Euroopan maihin.
<P>
Tiedämme hyvin omasta kokemuksestamme, millaista on joutua lähtemään kotimaastaan etsimään tulevaisuutta tai taloudellisen itsekunnioituksen rippeitä. Tiedämme, että sitä on vaikeaa niellä ja että maita ja kansoja ei arvioida pelkästään niiden poliittisen, sotilaallisen ja taloudellisen vallan perusteella. Kansakuntia - myös Euroopan unionia - arvioidaan myös siltä kannalta, miten ne suhtautuvat ihmisoikeuksiin ja ihmisiin, jotka tulevat niihin etsimään tulevaisuutta, jota he eivät voi saada omassa kotimaassaan.
<P>
(Suosionosoituksia)
<P>
Lisäksi Euroopan unionin on otettava huomioon - niin kuin se tekeekin - että vuoteen 2025 mennessä 65 vuotta täyttäneiden osuus sen väestöstä on 30 prosenttia. Samaa ei tapahdu millään muulla alueella maailmassa. Meistä tulee se alue, se maanosa, jolla 65 vuotta täyttäneitä on eniten. Tämä heikentää tuotantokapasiteettiamme, pienentää työssäkäyvän väestön osuutta, heikentää työvoiman kapasiteettia ja kasvattaa sosiaaliturvajärjestelmiimme kohdistuvia paineita. EU tarvitsee työntekijöitä keskipitkällä aikavälillä, kriisin jälkeen. Sen on saatava naiset työmarkkinoille ja kasvatettava työssäkäyvän väestön osuutta sosiaaliturvan ylläpitämiseksi. Tämä on perustavanlaatuisen tärkeä johtopäätös.
<P>
Toiseksi puhun toissijaisuusperiaatteesta ja kielistä. Noudatamme tietenkin Lissabonin sopimusta uskollisesti, ja haluan huomauttaa, että juuri minun hallitukseni edisti Espanjan muiden virallisten kielten käyttöä EU:n toimielimissä. Lissabonin sopimuksen täytäntöönpanossa korostuu kuitenkin nyt selvästi toimielinten välinen tasapaino. Asiasta on esitetty erinäisiä huomautuksia, jotka ovat mielestäni kohtuuttomia, vaikka minun onkin myönnettävä niiden jääneen yksittäisiksi. Neuvoston vaihtuvana puheenjohtajana olen tuonut esiin kannattavani neuvoston pysyvän puheenjohtajan eli korkean edustajan institutionaalista tehtävää ja komission täysipainoista yhteistyötä ja teen niin jatkossakin.
<P>
Puheenjohtajavaltio Espanja panee täytäntöön Euroopan parlamentin uudet valtuudet täydessä yhteistyössä komission puheenjohtajan kanssa, joka on aina osoittanut tekevänsä jatkuvaa yhteistyötä parlamentin kanssa. Viittaan komission puheenjohtajan José Manuel Durão Barroson tekemään työhön. Minua on arvosteltu hänen tukemisestaan. Olen tukenut häntä ja tuen häntä edelleen, sillä olen nähnyt hänen työskentelevän vahvan ja yhtenäisen EU:n puolesta. Tämä on hyvin tärkeää ja menee ideologisten kantojen edelle.
<P>
Kolmanneksi puhun rahoitusjärjestelmästä, veroparatiiseista sekä uudesta sääntelystä ja valvonnasta. En puhunut tästä aikaisemmin, sillä en halunnut käsitellä aivan kaikkia aiheita, mutta olen täysin samaa mieltä rahoitusalan uutta sääntelyä ja valvontaa koskevien sääntöjen soveltamisesta. Vaatimukseen veroparatiisien lopettamisesta vastaan, että puheenjohtajavaltio Espanja toimii asiassa tiukasti ja päättäväisesti.
<P>
(Suosionosoituksia)
<P>
Puheenjohtajavaltio Espanja toki kannustaa, rohkaisee ja vaatii kaikkia maita viemään eteenpäin tarvittavia sopimuksia verojärjestelmän avoimuudesta ja tietojen antamisesta kansainvälisessä yhteisössä.
<P>
Ilmastonmuutoksesta totean, että neuvosto tarkastelee 11. helmikuuta Kööpenhaminan huippukokousta komission avustuksella. Euroopan unionin pitäisi tietenkin toteuttaa jatkossakin toimia kohti strategiaa, joka veisi meidät vähitellen kohti sopimusta ilmastonmuutoksen torjumisesta. Mielestäni olisi hyvä, että Euroopan unioni osaisi sovittaa älykkäästi yhteen omat kunnianhimoiset tavoitteensa vuodelle 2020 tai kaudelle 2020-2030 sekä muiden toimijoiden vaatimukset, jotka liittyvät niiden päästöjen vähentämiseen. Meidän on edistettävä EU:n yhtenäisyyttä ja tuettava yhteistä strategiaa antamalla tämä Euroopan komission tehtäväksi. Olen täysin samaa mieltä siitä, että Yhdysvallat ja Kiina ovat kaksi toimijaa, jotka voivat toimia tulevaisuudessa paljon aktiivisemmassa osassa.
<P>
Olen tietysti täysin vakuuttunut siitä, että kalatalouden pitäisi sisältyä yhteiseen maatalouspolitiikkaan ja että sosiaalista sopimusta, johon jotkut jäsenet viittasivat, on tarkistettava. Sopimusta on muutettava niin, että siinä otetaan huomioon EU:n työläisten edustajien merkittävän osan intressit, legitiimi edustus ja rakentava kanta. He edustavat työläisiä, ammattiliittoja, jotka ovat Euroopan sosiaalisen sopimuksen ilmentymä. Tämä sopimus on tehnyt meistä viimeisten vuosikymmenten aikana, toisen maailmansodan jälkeen, merkittävän hyvinvoinnin ja vaurauden alueen.
<P>
(Suosionosoituksia)
<P>
Euroopan unionin tulevaisuudesta ja eurooppalaisesta vauraudesta ei voida puhua mainitsematta työläisiä, sosiaalisia oikeuksia ja hyvinvointia edistävää sosiaalipolitiikkaa, ja siksi ne on otettava aktiivisesti esiin.
<P>
Täällä esitettiin kysymyksiä, jotka liittyivät ulkopolitiikkaan - erityisesti Lähi-itään ja Latinalaiseen Amerikkaan - ja viitattiin Israeliin. Toivomme saavamme aikaan seuraavan puolen vuoden aikana sopimuksen Lähi-idästä. Tiedämme, että Lähi-idän rauha on välttämätön perusedellytys rauhan saavuttamiseksi muilla alueilla, joille pelko ja selkkaukset ovat levinneet radikalismin sekä ideologisen ja uskonnollisen fanatismin seurauksena. Euroopan unioni hoitaa tehtävänsä ja pyrkii edistämään rauhanprosessia sitoutumalla käynnistämään keskustelut uudelleen. Tunnemme tavoitteet ja edellytykset. Tiedämme, että vuoropuhelussa on asetettava Palestiinan valtion tunnustaminen yhdeksi perusehdoksi.
<P>
(Suosionosoituksia)
<P>
Israelin kanssa työskentely on työskentelyä rauhan puolesta. Ellemme tee Israelin kanssa yhteistyötä - huolimatta kritiikistä, jota se ansaitsee monien toimiensa suhteen - näköpiirissä ei ole myöskään rauhaa. Palestiinalaisten kanssa työskentely on puolestaan työskentelyä sen puolesta, että palestiinalaisilla on oikeus valtioon, omaan alueeseen sekä mahdollisuuteen vaurastua ja ratkaista kaikki jäljellä olevat kysymykset. Teemme tätä työtä määrätietoisesti ja tietenkin yhteistyössä muiden suurten kansainvälisten toimijoiden kanssa.
<P>
Seuraavaksi puhun Latinalaisesta Amerikasta. Latinalainen Amerikka on nuori, äärimmäisen elinvoimainen maanosa, jolla on edessään hieno tulevaisuus. Sen väestömäärä on 500 miljoonaa, ja sillä on hieno eurooppalainen leima: paitsi hieno espanjalainen leima, myös hieno eurooppalainen leima, koska nyt - pitkän ajan jälkeen ja Latinalaisen Amerikan koettua vaikeuksia saavuttaa vakaus ja vakiinnuttaa asemansa kansakuntien ryhmänä - siellä vallitsevat nyt demokraattiset ja edistysmieliset arvot. Latinalaisen Amerikan kanssa pidettävässä huippukokouksessa haluamme saada aikaan tai viedä eteenpäin kauppasopimuksia Mercosurin, Keski-Amerikan ja Andien yhteisön kanssa. Tällä kaikella pyritään kehitykseen ja edistykseen Latinalaisessa Amerikassa sekä EU:n taloudellisten etujen ajamiseen, sillä mielestäni myös jälkimmäisiä on puolustettava.
<P>
Seuraavaksi puhun EU:n eduista. Viittaus naisten ja miesten tasa-arvoa koskevaan EU:n politiikkaan sekä tapa, jolla muut yhtyivät asiaa koskeviin näkemyksiin, oli mielestäni erittäin hyvä esimerkki kansalaisten etuja edistävästä politiikasta. Juuri näitä ovat EU:n edut. Ulkopoliittisessa toiminnassa puolustamiani EU:n etuja ovat edut, jotka liittyvät EU:n edustamiin arvoihin. Niiden juuret ovat valistusajassa sekä kaikessa kulttuurisessa ja uskonnollisessa perinnössä ja kansalaisten perinteissä, jotka ovat kukoistaneet ja kehittyneet Euroopassa. Normalisointi merkitsee suvaitsemista, normalisointi merkitsee eurooppalaisen perinnön ja sen parhaiden piirteiden kunnioittamista, mikä tarkoittaa, että tämä maa on uskonnollisen, ideologisen, poliittisen ja kulttuurisen vapauden maa. Tämä vapaus edellyttää suvaitsevaisuutta kaikkia uskontoja ja vakaumuksia kohtaan sekä niiden tasa-arvoista kohtelua, jotta demokratia voi olla täydellistä demokratiaa.
<P>
(Suosionosoituksia)
<P>
Arvoisa puhemies, haluan vastata yleisesti muutamiin yksittäisiin puheenvuoroihin, jotka koskivat maatani Espanjaa ja joita muiden maiden edustajat ja erityisesti jäsen Langen esittivät. Jäsen Langen viittasi erityisesti Espanjaan, maamme talouden erityispiirteisiin, ja katson, että minun on pakko vastata hänelle. Minun on todettava, että kun aloitin puheeni tänä aamuna, puhuin eurooppalaisen maan, Eurooppa-myönteisen maan edustajana kiitollisena siitä, että kuulumme Euroopan unioniin, kiitollisena niille maille, jotka kannattivat liittymistämme EU:hun, sekä henkilönä, joka on nähnyt viimeisten 25 vuoden aikana suuria muutoksia ja suurta edistystä. Liityttyämme Euroopan unioniin olemme jopa pienentäneet henkeä kohden lasketussa bruttokansantuotteessa ilmenevää eroa 15 prosenttia, mikä ylittää EU:n nykyisen keskiarvon. Tämä on tapahtunut monien espanjalaisten, maan työntekijöiden ja yritysten tekemän työn ansiosta.
<P>
Nyt, suuren edistyksen jälkeen, olemme kuitenkin talouskriisissä, joka vaikuttaa työllisyyteen. On totta, että työttömyysasteemme on korkea. Samoin kävi myös 1970- ja 1990-luvun kriisien aikaan. Tämä on ollut maallemme ominaista - samoin kuin se, että kasvukausina onnistumme luomaan enemmän työpaikkoja kuin muut maat. Voin kuitenkin vakuuttaa jäsen Langenille, että jos hänen maansa työttömyysaste nousisi huomenna, riippumatta siitä, kuka maata johtaisi, reagoisin asiaan poliittisena johtajana, pääministerinä ja Eurooppa-myönteisenä henkilönä osoittamalla tukeani ja yhteisvastuuta enkä pyrkisi esittämään syytöksiä, niin kuin te päätitte tehdä täällä tänä aamuna.
<P>
(Suosionosoituksia)
<P>
Pyrkisin osoittamaan tukea ja yhteisvastuuta. Tämä on minun tapani tuntea itseni eurooppalaiseksi ja olla eurooppalainen. Ihailen maatanne ja toivon, ettei näin käy.
<P>
Arvoisa puhemies, lyhyesti sanottuna pyrimme edistämään tämän puheenjohtajakauden aikana eurooppalaista hanketta, jossa on kyse yhteisvastuusta ja yhteistyöstä, talousliiton syventämisestä, uudistuksista ja vakaumuksista. Kiitän teitä viittauksistanne komission jäsen Almuniaan muun muassa siksi, että minä esitin häntä niihin tehtäviin, jotka hän ottaa vastaan. Tiedämme myös, että tulevan puolen vuoden aikana parlamentti voi luottaa siihen, että maani ja hallitukseni tekevät sen kanssa yhteistyötä ja kunnioittavat ja arvostavat sitä ja että tämän puheenjohtajakauden päättyessä olen täällä antamassa kattavia selvityksiä ja vastaamassa kaikkiin kysymyksiin, joita haluatte esittää, osoittaen kunnioitusta ja yhteisvastuuta.
<P>
(Suosionosoituksia)
<SPEAKER ID="079" NAME="Puhemies">
(PL) Arvoisa puheenjohtaja Zapatero, kiitos puheestanne. Yhteistyömme - Euroopan parlamentin ja puheenjohtajavaltio Espanjan välinen yhteistyö - on hyvin tärkeää. Työskentelemme lain säätämisen alalla, ja siksi peräkkäisten puheenjohtajavaltioiden hallitukset vaikuttavat keskeisesti meidän edellytyksiimme toteuttaa lainsäädäntöprosessia.
<P>
Kirjalliset lausumat (työjärjestyksen 149 artikla)
<SPEAKER ID="998" NAME="Jean-Pierre Audy  " LANGUAGE="FR">
Espanjan kuningaskunnan pääministerin puhetta oli ilo kuunnella, varsinkin hänen puhuessaan talouden, sosiaaliasioiden ja ympäristön välisestä tasapainosta. Kannatan ajatusta työmarkkinaosapuoliin perustuvasta sosiaalisesta sopimuksesta, sillä sen lisäksi, että se on edellytys kunnianhimoisempien sosiaalisten tavoitteiden saavuttamiselle, olen vakuuttunut siitä, että se vaikuttaa EU:n talouteen. Kahden tärkeän puheenjohtajuuden keskittyessä Iberian niemimaalle (EU:n neuvoston puheenjohtajuus on Espanjan pääministerin José Luis Rodríguez Zapateron käsissä, ja Euroopan komission puheenjohtajana toimii portugalilainen José Manuel Barroso), mielestäni on valitettavaa, ettei puheenjohtajavaltio Espanja ole osoittanut kykenevänsä tuomaan poliittista lisäarvoa suhteisiin Latinalaisen Amerikan kanssa. Tämä on valitettavaa siksi, että vuoden 2010 ensimmäisellä puoliskolla on määrä järjestää kuudes Euroopan unionin ja Latinalaisen Amerikan ja Karibian (EU-LAC) välinen huippukokous, kun taas EU:n ja Meksikon sekä EU:n ja Brasilian väliset huippukokoukset on määrä järjestää vuoden 2010 ensimmäisellä ja toisella puoliskolla. Haluan käyttää tämän tilaisuuden vielä ilmaistakseni jälleen kerran, että mielestäni on ikävää, ettei Eurooppa-neuvoston uusi puheenjohtaja, joka valittiin marraskuun puolivälissä ja joka ryhtyi hoitamaan tehtäviään 1. joulukuuta 2009, ole vielä käynyt tervehtimässä Euroopan parlamentin jäseniä eikä edes lähettänyt meille viestiä.
<SPEAKER ID="080" NAME="Elena Băsescu  " LANGUAGE="RO">
Haluan huomauttaa toimineeni ulkoasianvaliokunnan valtuuskunnassa, joka valmisteli Espanjan puheenjohtajakauden painopisteet Madridissa lokakuussa 2009. Sen perusteella, mitä tiedän näistä tavoitteista, olen havainnut yhtäläisyyksiä Romanian kanssa.
<P>
Puheenjohtajavaltio Espanjan suurimpana mielenkiinnon kohteena on Välimeren alue, mikä voi hyödyttää suuresti myös Romaniaa. Romanialaiset yritykset saavat tilaisuuden palata Välimeren alueen markkinoille (Algerian, Turkin, Syyrian ja Egyptin kaltaisiin maihin). Suurena yhteisenä tavoitteena on turvata Euroopan unionin energian saantivarmuus, ja Romania tulee mukaan kuvaan asioissa, jotka koskevat Nabucco-kaasuputkea, Constanţasta Triesteen kulkevaa yleiseurooppalaista öljyputkea sekä kaasuverkkojen yhdistämistä naapurimaissa (Romania-Unkari: Arad-Szeged; Romania-Bulgaria: Giurgiu-Ruse; Isaccea ja Negru Vodă).
<P>
Samalla puheenjohtajavaltio Espanjan on mielestäni kiinnitettävä erityistä huomiota itäisen kumppanuuden maihin. Romanian suurena poliittisena tavoitteena on se, että Moldovan tasavalta otettaisiin mukaan Länsi-Balkanin maiden ryhmään maan mahdollisen EU-jäsenyyden näkökulmasta. Neuvottelut EU:n ja Moldovan tasavallan välisestä assosiaatiosopimuksesta käynnistettiin Chişinăussa 12. tammikuuta 2008. Moldova tarvitsee tällä hetkellä taloudellista ja poliittista tukea. Tämän pitäisi olla sekä nykyisen puheenjohtajavaltion että tulevien puheenjohtajavaltioiden painopiste.
<SPEAKER ID="081" NAME="Dominique Baudis  " LANGUAGE="FR">
Arvoisa puhemies, arvoisa pääministeri, te toimitte seuraavien kuuden kuukauden ajan Euroopan unionin neuvoston puheenjohtajana. Teillä on edessänne monia ulkopoliittisia haasteita, erityisesti Välimeren etelärannan suhteen. Mitä aiotte tehdä käynnistääksenne uudelleen Välimeren unionin, jonka pääkonttori sijaitsee Barcelonassa? Välimeren unionille nimitettiin hiljattain pääsihteeri. Millaiseksi visioitte yhteistyönne Välimeren unionin kaikkien aikojen ensimmäisen pääsihteerin kanssa? Tarvitsemme kunnianhimoista Välimeren-politiikkaa, jossa mennään talouskumppanuuksia pidemmälle ja raivataan tietä todellisille poliittisille kumppanuuksille.
<SPEAKER ID="082" NAME="Vilija Blinkevičiūt " AFFILIATION="S&amp;D">
kirjallinen. - (LT) Espanjasta on tullut EU:n puheenjohtajavaltio, ja Lissabonin sopimus on tullut voimaan. Tämä tarkoittaa sitä, että puheenjohtajavaltio kykenee tekemään Euroopan parlamentin kanssa tiiviimpää yhteistyötä toteuttaessaan kunnianhimoista ohjelmaansa. Kannatan tärkeimpiä Espanjan toimintaohjelmassa esitettyjä painopisteitä, jotka koskevat EU 2020 -strategiaa työllisyyden ja sosiaalisen edistyksen turvaamisesta, koulutuksen ja innovoinnin alan aloitteita sekä energian saantivarmuutta. Euroopan parlamentin liettualaisjäsenenä minulle on hyvin tärkeää, että puheenjohtajavaltio jatkaa myös Ruotsin puheenjohtajakaudella hyväksytyn EU:n Itämeren alueen strategian täytäntöönpanoa. Näinä vuosina EU painii köyhyyden ja sosiaalisen eristäytyneisyyden kanssa. Kehotan Espanjaa toteuttamaan puheenjohtajakaudellaan tarvittavat toimenpiteet köyhyyden torjumiseksi ja sosiaalisten vähimmäistakeiden turvaamiseksi. Ruotsin - Euroopan unioniin kuuluvan pohjoismaan - puheenjohtajakausi oli onnistunut, ja toivon myös eteläisen Espanjan tekevän hyödyllistä työtä EU:n kansalaisten hyväksi.
<SPEAKER ID="997" NAME="Cristian Silviu Buşoi  " LANGUAGE="RO">
Haluan kiinnittää puheenjohtajavaltio Espanjan huomion moniin asioihin, jotka ovat mielestäni ensisijaisen tärkeitä ja joihin meidän pitäisi mielestäni löytää ratkaisut tulevina kuukausina. Potilaiden oikeuksia rajat ylittävässä terveydenhuollossa on pidettävä painopisteenä, sillä EU:ssa kaikilla potilailla on oltava yhtäläiset oikeudet. Pyydän, että puheenjohtajavaltio pyrkisi ratkaisemaan pattitilanteen, joka asiasta on syntynyt neuvostossa. Pyydän myös puheenjohtajavaltiota tukemaan neuvoston vastustamaa direktiiviä, joka koskee tiedottamista yleisölle reseptilääkkeistä. Tilanteen pitäminen ennallaan tällä alalla ei ole sen enempää potilaiden kuin lääketeollisuudenkaan etu. Meidän on tuettava liike-elämää päästäksemme pois talouskriisistä, varsinkin uusissa jäsenvaltioissa, joilla on vakavia ongelmia tällä alalla. Katson tältä osin, että pk-yritysten tukeminen on ehdottoman tärkeää. Puheenjohtajavaltio Espanjan on tuettava voimakkaasti direktiiviä kaupallisissa toimissa tapahtuvien maksuviivästysten torjumisesta, sillä se on pk-yrityksille erittäin tärkeä. Toivotan puheenjohtajavaltio Espanjalle onnea ja menestystä sen pyrkiessä saavuttamaan tavoitteensa ja löytämään ratkaisuja Euroopan unionin nykyisiin haasteisiin.
<SPEAKER ID="996" NAME="Proinsias De Rossa  " AFFILIATION="S&amp;D">
kirjallinen. - (EN) Euroopan unionin tavoitteena on saada Lähi-idässä aikaan kattava rauhansopimus, joka perustuu kahden valtion ratkaisuun. Haluamme israelilaisille turvallisen valtion ja palestiinalaisille toimintakykyisen, demokraattisen valtion, joka perustuu vuotta 1967 edeltäviin rajoihin. Meillä on kuitenkin kiire saada tällainen ratkaisu aikaan. Teidän on vietävä neuvoston 8. joulukuuta antamaa selvää julkilausumaa eteenpäin voimakkaasti ja määrätietoisesti. Edistyksen kannalta on tärkeää luoda edellytykset palestiinalaisten aikaistetuille vaaleille. EU:n pitäisi tehdä selväksi, että se neuvottelee uusissa vaaleissa valittujen kanssa riippumatta heidän poliittisista kytköksistään palestiinalaisten hyväksymien sopimusten täytäntöönpanoa koskevan lupauksen pohjalta. Vastedes Israelia, palestiinalaishallintoa ja Hamasta koskevan EU:n politiikan täytyy riippua siitä, ryhtyvätkö ne viipymättä neuvottelemaan vakavasti lopullisesta asemasta kvartettiryhmän tiekartan ja arabien rauhanaloitteen pohjalta. Meidän on vaadittava Israelia lopettamaan välittömästi ja ehdoitta Gazan saarto ja hirvittävä inhimillinen kärsimys, jota se aiheuttaa 1,5 miljoonalle asukkaalle. Ellei EU ryhdy rohkeisiin toimiin nyt ja kannusta Yhdysvaltoja tekemään samoin, tilanne voi hyvin nopeasti kärjistyä peruuttamattomasti.
<SPEAKER ID="083" NAME="Ioan Enciu  " LANGUAGE="RO">
Nykyinen puheenjohtajavaltio Espanja on saanut tärkeäksi tehtäväkseen laatia toimintasuunnitelman Tukholman ohjelman täytäntöön panemiseksi. Suunnitelman tärkeimpiin tavoitteisiin täytyy kuulua monenlaisia tavoitteita, jotka koskevat muun muassa maahanmuutto- ja turvapaikka-asioita, rajavalvontaa ja turvallisuutta sekä järjestäytyneen rikollisuuden ja terrorismin torjuntaa - lyhyesti sanottuna siis EU:n kansalaisten turvallisuuden takaamista.
<P>
Näiden tavoitteiden saavuttaminen edellyttää tulevaisuudessa yhä laajempaa toimielinten ja erityisvirastojen välistä tiedonvaihtoa sekä EU:n tietokannan vahvistamista ja siten kansalaisten henkilötietojen jatkuvaa keräämistä. Turvallisuuden varmistamisen ja kansalaisten yksityisyyttä koskevan oikeuden suojelun välillä on kuitenkin säilytettävä tasapaino. Jäsenvaltioiden on pyrittävä löytämään yhteisymmärryksessä järkevä tasapaino näiden kahden tavoitteen välille.
<P>
EU:n kaikkien politiikanalojen keskeisenä tavoitteena täytyy olla perustavanlaatuisten ihmisoikeuksien kunnioittaminen, ja niiden kolmen maan, jotka toimivat EU:n puheenjohtajavaltioina seuraavien 18 kuukauden aikana, on kiinnitettävä siihen erityistä huomiota.
<SPEAKER ID="084" NAME="José Manuel Fernandes  " LANGUAGE="PT">
Toivotan puheenjohtajavaltio Espanjalle onnea ja menestystä. Espanja on ensimmäinen jäsenvaltio, joka tosiasiassa noudattaa Lissabonin sopimuksen myötä voimaan tullutta uutta toimielinmallia.
<P>
Toivomme, että pääministeri Zapateron jo toteama tavoite - eli EU:n auttaminen ulos kriisistä ja uuden talouskasvun vahvistaminen - toteutuu ja että voimme jatkaa ilmastonmuutoksen torjumista ja energian saantivarmuuden puolustamista. Meidän on myös tärkeää hyväksyä kokonaisvaltaista metsäpolitiikkaa ja pyrkiä tehostamaan vesivarojen hallintaa.
<P>
Näin Euroopan teemavuotena köyhyyden torjumiseksi ja talouskriisin aikaan toivomme vakaata politiikkaa yhteiskunnan heikoimpien jäsenten hyväksi. Toivon jäsenvaltioiden ja EU:n toimielinten tekevän yhteistyötä sen eteen, että EU:sta tulisi vauraampi ja yhtenäisempi ja että se osallistuisi näkyvämmin kansainväliseen toimintaan.
<P>
Toivon myös tämän puheenjohtajakauden vahvistavan Portugalin ja Espanjan välisiä suhteita. Kaikki ovat tietoisia talouksiemme keskinäisestä riippuvuudesta ja keskinäisistä yhteyksistä. Hyvänä esimerkkinä yhteisistä toimista voidaan mainita Bragassa toimiva nanoteknologian tutkimuslaitos International Iberian Nanotechnology Laboratory, joka mahdollistaa tieteellisen tutkimuksen, innovoinnin ja osaamisen kehittämisen ja parantaa yritystemme kilpailukykyä.
<SPEAKER ID="085" NAME="Carlo Fidanza  " LANGUAGE="IT">
Arvoisa puhemies, hyvät parlamentin jäsenet, neuvoston puheenjohtaja on esitellyt painopisteensä. Ne ovat kaikki tärkeitä, mutten voinut olla kiinnittämättä huomiota siihen, ettei hän sanonut mitään laittoman maahanmuuton torjumisesta, jota ei ole määritelty painopisteeksi.
<P>
Hän ei viitannut sanallakaan Frontex-ohjelman vahvistamiseen eikä tarpeeseen lisätä pakolaiskiintiösopimusten sitovuutta. Hän ei myöskään luvannut tehostaa yhteistyötämme laittomien maahanmuuttajien lähtömaiden kanssa eikä tukea YK:ssa tarvetta perustaa paikan päälle turvapaikanhakijoiden tunnistuskeskuksia, joissa varmistettaisiin, kenelle voidaan todella myöntää turvapaikka.
<P>
Tämä puute on vakava osoitus siitä, että poikkeamme Eurooppa-neuvoston hiljattain vahvistamista kannoista sekä Italian hallituksen kannasta. Italian hallitus on aina pyrkinyt nostamaan maahanmuuton valvontaa koskevat asiat EU:n asialistan kärkeen.
<P>
Toivon, ettei puheenjohtajavaltio Espanja tyytyisi vain esittämään yleisiä vetoomuksia ihmisoikeuksista, vaan että se tarkistaisi myös painopisteitään ja ryhtyisi toimiin aiempien puheenjohtajavaltioiden antamien maahanmuuttoa koskevien lupausten pohjalta. Jatkamme pääministeri Zapateron ja hänen hallituksensa painostamista, kunnes näin tapahtuu.
<SPEAKER ID="995" NAME="Lívia Járóka  " LANGUAGE="HU">
Mielestäni on hyvä, että Espanjan puheenjohtajakauden toimintaohjelmassa otetaan painopisteiksi naisten ja miesten yhtäläisten mahdollisuuksien turvaaminen EU:n työmarkkinoilla, maatalouden kehittäminen ja suhteet kolmansiin maihin. On myös hyvä, että ohjelmassa painotetaan sukupuoliväkivallan torjuntaa ja sen uhrien suojelua ja että sen yleisissä tavoitteissa korostetaan sitä, miten tärkeää sukupuolten tasa-arvo on Euroopan unionin kasvun kannalta. On äärimmäisen tärkeää, että puheenjohtajavaltio sitoutuu syrjinnän torjuntaa koskevassa luvussa kaventamaan naisten ja miesten palkkaeroa, viemään eteenpäin sukupuolten tasa-arvoa koskevaa etenemissuunnitelmaa vuosiksi 2011-2015, perustamaan eurooppalaisen sukupuoliväkivallan seurantakeskuksen ja järjestämään foorumin, jossa arvioidaan YK:n Pekingin toimintaohjelman tähänastisia tuloksia ja tulevia haasteita. Vaikka ohjelmassa ei puhutakaan romanien sosiaalista integraatiota koskevista suunnitelmista, toivon todella, että puheenjohtajavaltio jatkaa edeltäjiensä aloittamaa työtä ja että näin Euroopan teemavuonna köyhyyden ja sosiaalisen syrjäytymisen torjumiseksi se edistäisi kaikin keinoin romanien sosiaalista ja taloudellista integraatiota, sillä romanit ovat Euroopan suurin ja heikoimmassa asemassa oleva vähemmistö. Toivon myös, että kansainvälisenä romanipäivänä Córdobassa järjestettävässä huippukokouksessa puheenjohtajavaltio Espanja pyrkii edistämään voimakkaasti sitä, että parhaillaan laadittava EU:n romanistrategia valmistuisi nopeasti.
<SPEAKER ID="086" NAME="Ádám Kósa  " AFFILIATION="PPE">
kirjallinen. - (HU) Ilahduin kuullessani puheenjohtajavaltio Espanjan esittelevän "Innovoiva Eurooppa" -ohjelman, koska siinä asetetaan matkailupolitiikan kehittämisen nopeuttaminen painopisteeksi. Myös matkailijoiden näkemykset matkailualaan liittyvästä EU:n politiikasta otetaan huomioon. Siksi puheenjohtajavaltio keskittyy eurooppalaisen matkailumallin luomiseen, ottaen huomioon myös joukkomatkailun. Pyydän teitä kiinnittämään huomiota siihen, että myös vammaisten henkilöiden edut pitäisi ottaa mahdollisimman hyvin huomioon. Lisäksi liikenteen alalla puheenjohtajavaltio ehdottaa älykkäiden liikennejärjestelmien tukemista. Kannatan tätä täysin ja käytän nyt tilaisuuden toistaakseni, että Euroopan unionin pitäisi luopua siitä käytännöstään, että se hyväksyy ja pitää voimassa liikennevälineiden määrää vastaavan määrän säädöksiä. Ihmisille, joilla on erilaisia kuljetustarpeita, ei tarjota tällä hetkellä samantasoisia liikennepalveluja, vaikka heillä kaikilla on matkustajina samat oikeudet. Kehotan puheenjohtajavaltiota ottamaan huomioon komission jäsenehdokkaan Siim Kallasin lausunnon, jossa hän totesi liikkumisvapauden olevan yksi EU:n kansalaisten tärkeimmistä perusvapauksista nykyaikaisessa liikenteessä. Komission jäsenehdokas kannatti aloitetta ja lupasi luoda kaikkia liikennealoja koskevat yhtenäiset käytännesäännöt. Näin hän voi varmistaa toimikaudellaan, että EU:n kaikilla kansalaisilla on selvät oikeudet, ja puheenjohtajavaltio Espanja voisi ja sen pitäisi toimia tässä asiassa merkittävässä osassa.
<SPEAKER ID="087" NAME="Krzysztof Lisek  " LANGUAGE="PL">
Olen hyvin iloinen siitä, että naapuruuspolitiikka kuuluu puheenjohtajavaltio Espanjan painopisteisiin. Tiedän, miten tärkeää Espanjalle on kehittää yhteistyötä Välimeren maiden kanssa ja miten tärkeänä Espanja pitää Välimeren unionin käsitettä. Ymmärrän tietenkin tämän koskevan monia maita, jotka ovat EU:n naapureita ja sen tärkeitä talouskumppaneita. Vieläkin enemmän minua ilahdutti kuulla pääministeri Zapateron ja puheenjohtajavaltio Espanjan muiden edustajien lausunnot siitä, että he haluavat jatkaa edeltäjiensä, erityisesti tšekkien ja ruotsalaisten, pyrkimyksiä kehittää yhteistyötä EU:n itäisten naapureiden kanssa, erityisesti Puolan ja Ruotsin ehdottamaan itäisen kumppanuuden ohjelmaan kuuluvien maiden kanssa. Tässä yhteydessä haluan pyytää puheenjohtajavaltiota ja pääministeri Zapateroa henkilökohtaisesti kiinnittämään erityistä huomiota Valko-Venäjän tilanteeseen. On äärimäisen tärkeää pohtia Valko-Venäjän-strategiaa uudelleen ja seurata maan sisäistä politiikkaa. EU:n pitäisi vaatia Valko-Venäjän viranomaisia kunnioittamaan ihmisoikeuksia ja muuttamaan asennettaan kansalaisyhteiskuntaa kohtaan. Pääministeri Zapatero korosti ihmisoikeuksien merkitystä. Valitettavasti Valko-Venäjällä pidetään edelleen mielipidevankeja ja viranomaisten tapa suhtautua demokraattiseen oppositioon, tiedotusvälineiden vapauteen ja kansalaisjärjestöihin, myös etnisten vähemmistöjen järjestöihin, on kaukana EU:n vaatimustasosta. Demokratisointi ja kansalaisten perusoikeuksien kunnioittaminen pitäisi asettaa EU:n ja Valko-Venäjän yhteistyön kehittämisen edellytykseksi itäisessä kumppanuudessa.
<SPEAKER ID="088" NAME="Elżbieta Katarzyna Łukacijewska  " LANGUAGE="PL">
Puheenjohtajavaltio Espanjan yhtenä tavoitteena on elvyttää EU:n taloutta. Tämä tavoite on määrä saavuttaa hyväksymällä ja toteuttamalla EU:n kestävän kehityksen strategia vuoteen 2020 mennessä. Komission esittelemästä asiakirjasta ilmenee, että kyse on pääasiassa tietoon perustuvan ja ympäristöä säästävän talouden edistämisestä. Toinen Espanjan esittämä ajatus koski taloudellisten sanktioiden järjestelmää, jossa niille maille, jotka eivät saavuta strategian mukaisia tavoitteita, maksettaisiin esimerkiksi vähemmän tukea EU:n talousarviosta. Espanja on nyt luopumassa tästä ajatuksesta, sillä monet maat ja sidosryhmät ovat vastustaneet sitä.
<P>
Haluan kuitenkin esittää kysymyksen. Miksei kuulemisia järjestetty ennen tällaisen mullistavan ajatuksen esittämistä? Eikö Espanja ymmärrä - ottaen huomioon sen omat kokemukset - että köyhempien maiden saattaa olla vaikeaa saavuttaa näin kunnianhimoiset tavoitteet ja ettei tämä johdu tahdon puutteesta vaan yksinkertaisesti siitä, etteivät ne pysty siihen? Arvoisa puheenjohtaja Zapatero, ettekö katso, että ylimääräisillä sanktioilla olisi juuri päinvastaisia vaikutuksia kuin mihin niillä pyritään ja että ne johtaisivat tiettyjen alueiden entistä epäsuhtaisempaan kehitykseen ja heikentäisivät näin koko unionia? Me kaikki haluamme vahvan unionin, ja vahva unioni tarkoittaa vahvoista osista muodostuvaa unionia. Alueiden välisten erojen tasaamiseen tähtäävä politiikka toimii, joten ei pilata sen tuloksia dramaattisilla toimenpiteillä.
<SPEAKER ID="089" NAME="Iosif Matula  " LANGUAGE="RO">
Arvoisa puhemies, hyvät parlamentin jäsenet, mielestäni on hyvä, että puheenjohtajavaltio Espanja on asettanut EU:n energian saantivarmuuden turvaamista koskevan tehtävän painopisteekseen. Tältä osin on tärkeää monipuolistaa kaasun toimituslähteitä viemällä Nabucco-hanke hyvissä ajoin päätökseen. Kun Nabuccoa koskeva hallitusten välinen sopimus on allekirjoitettu, EU:n on ryhdyttävä toimiin.
<P>
Haluan korostaa, että puheenjohtajavaltio Espanjan painopisteenä täytyy olla myös suhteet itäisiin kumppanuusvaltioihin. Tältä osin mielestäni on tärkeää, että annamme voimakasta poliittista tukea sille, että hiljattain käynnistetyt EU:n ja Moldovan tasavallan väliset neuvottelut saataisiin onnistuneesti päätökseen. Näiden neuvottelujen täytyy johtaa assosiaatiosopimuksen allekirjoittamiseen. Tämä olisi merkittävä askel eteenpäin eurooppalaisten arvojen täytäntöönpanon alalla tässä EU:n lähinaapurustossa sijaitsevassa eurooppalaisessa maassa. Mielestäni meidän on hyvin tärkeää antaa myönteinen merkki Moldovan tasavallan kansalle, jonka enemmistö kannatti Euroopan yhdentymistä puoltavaa koalitiota vuoden 2009 vaaleissa.
<SPEAKER ID="090" NAME="Andreas Mölzer  " LANGUAGE="DE">
On jokseenkin outoa, että puheenjohtajavaltio Espanja kehottaa meitä torjumaan talouskriisiä ja haluaa tehdä talouspolitiikan tavoitteiden täytäntöönpanosta pakollista. Tämä kuulostaa järjettömältä, sillä kehotus tulee maasta, jonka työttömyysaste on lähes 20 prosenttia eli kaksinkertainen EU:n keskiarvoon verrattuna. Vieläkin pahempaa on se, että Espanja kannattaa vanhaa ajatusta EU:n talouden hallinnosta. Ajatus rikkoo toissijaisuusperiaatetta, ja siksi meidän on ehdottomasti hylättävä se. EU:n täytyy pysyä moninaisuuden ja kansallisvaltioiden unionina - se on sen velkaa kansalaisilleen.
<P>
EU on kansalaisilleen velkaa myös sen, että se puhuu vihdoinkin selvästi neuvotteluissaan Turkin kanssa. Puheenjohtajavaltio Espanja sulkee silmänsä todellisuudelta eli siltä, ettei Turkki ole osa Eurooppaa maantieteellisesti, henkisesti eikä kulttuurisesti. Tässä Vähä-Aasian maassa syrjitään edelleen etnisiä ja uskonnollisia vähemmistöjä, ja Ankara kieltäytyy jääräpäisesti tunnustamasta Kyprosta, joka on EU:n jäsenvaltio. Täällä on todettu, että vuosikymmeniä jatkuneessa konfliktissa saavutetaan pian "myönteisiä tuloksia", mutta tämä on pelkkä harras toive. Jo yksin taloudellisista syistä EU ei selviytyisi Turkin liittymisestä. Turkkilaisten joukkomuutto ja rinnakkaisyhteiskuntien räjähdysmäinen lisääntyminen tekisivät EU:sta lopun. Meidän on korkea aika lopettaa Turkin kanssa käytävät liittymisneuvottelut ja pyrkiä muodostamaan erioikeuksia käsittävä kumppanuussuhde.
<SPEAKER ID="091" NAME="Rareş-Lucian Niculescu  " LANGUAGE="RO">
Mielestäni on hyvä, että maatalousalaa koskevat puheenjohtajavaltion painopisteet - keskustelujen jatkaminen yhteisen maatalouspolitiikan tulevaisuudesta ja yhteisen maatalouspolitiikan mukauttaminen nyky-Euroopan jatkuvasti muuttuviin olosuhteisiin - kuuluvat todella tämän kauden tärkeimpiin tavoitteisiin.
<P>
Huomasin myös puheenjohtajavaltio Espanjan toimintaohjelmassa muita tärkeitä ajatuksia. Niitä olivat riittävien resurssien takaaminen EU:n maataloudelle sekä maitokiintiöiden poistaminen käytöstä vaiheittain terveystarkastuksen tulosten mukaisesti. Lopuksi totean, että mielestäni maanantaina pidetyssä maataloudesta ja kalataloudesta vastaavien ministerien neuvoston ensimmäisessä istunnossa käytiin jo hyviä keskusteluja elintarvikkeiden toimitusketjun toiminnan parantamisesta, jotta hintavaihteluja voitaisiin valvoa paremmin ja jotta voitaisiin varmistaa, että voitot jakautuvat tässä ketjussa tasapuolisemmin. Nämä kaikki ovat kunnianhimoisia tavoitteita ja samalla erittäin tärkeitä EU:n kansalaisille.
<SPEAKER ID="092" NAME="Sławomir Witold Nitras  " LANGUAGE="PL">
Arvoisa puheenjohtaja Zapatero, kiitos aloituspuheestanne. Ette kuitenkaan viitannut siinä selvästi valtavia vajeita koskevaan ongelmaan. Puheenjohtajavaltio Espanjan on mielestäni ehdottomasti tartuttava tähän ongelmaan ja otettava se painopisteekseen. Arvoisa puheenjohtaja Zapatero, Kreikan tilanteen lisäksi myös Espanjan ja muiden maiden tilanteen ratkaiseminen näyttäisi olevan tärkein tehtävänne. Ettekö pelkää, ettei "sähköautojenne" ostamiseen riitä enää rahaa, ellette saa Espanjan julkista taloutta hallintaan? Minun on todettava teille, että EU:n tiettyjen jäsenvaltioiden hallitusten, myös Espanjan hallituksen, välinpitämätön politiikka heikentää EU:n kilpailukykyä, pienentää EU:ssa tarjolla olevien työpaikkojen määrää ja viivästyttää euroalueen laajentumista uusiin maihin - ja että tämä kaikki johtuu EU:n sisäisestä epävakaudesta. Olkaa hyvä ja suhtautukaa tähän haasteeseen vakavasti. Se on teidän velvollisuutenne.
<SPEAKER ID="093" NAME="Wojciech Michał Olejniczak  " LANGUAGE="PL">
Espanjan puheenjohtajakausi alkaa samaan aikaan kuin Lissabonin sopimus tulee voimaan. Yhtäältä Eurooppa-neuvoston pysyvän puheenjohtajan sekä ulkoasioiden ja turvallisuuspolitiikan korkean edustajan ja toisaalta yhteisön toimielinten ja jäsenvaltioiden johtajien välisissä suhteissa kehitettävät käytännöt riippuvat pitkälti juuri alkaneesta puheenjohtajakaudesta. Pyydän tältä osin, että uusille toimielimille annettaisiin mahdollisimman paljon arvoa sopimuksen kirjaimen ja toteutettavan uudistuksen hengen mukaisesti. Euroopan unionin on tärkeää esiintyä kansainvälisissä yhteyksissä yhtenäisenä. Vieläkin tärkeämpää on kuitenkin se, ettei EU:n ääntä sivuuteta, vaan EU:n pitäisi luoda uusia trendejä ja sillä pitäisi olla paljon vaikutusvaltaa päätöksenteossa. Jotta COP 15 -kokouksessa syntyneen tilanteen toistuminen voidaan välttää, puheenjohtajavaltion on jo ryhdyttävä toimiin luodakseen ilmapiirin, joka mahdollistaa EU:n kantaa vastaavien päätösten tekemisen COP 16 -huippukokouksessa. Unionin on myös puhuttava yhdellä äänellä kriisin torjunnasta ja rahoitusalan uuden järjestyksen luomisesta.
<P>
Puheenjohtajavaltion tehtävänä on osoittaa aktiivisesti kiinnostusta kaikkea sellaista intellektuaalista pohdintaa kohtaan, joka koskee nykyisen talouskriisin aikana tehtyihin johtopäätöksiin perustuvia EU:n taloudellisen ja sosiaalisen mallin muutoksia. Luotan kuitenkin omalta osaltani puheenjohtajavaltion tukevan myötämielisesti yhteisen maatalouspolitiikan uudistuksen parissa tehtävää työtä. Siitä tulee pian yksi Euroopan unionin tärkeimmistä poliittisista kysymyksistä.
<SPEAKER ID="094" NAME="Joanna Senyszyn  " LANGUAGE="PL">
Puheenjohtajavaltio Espanjan toimintasuunnitelma sisältää tärkeitä tavoitteita, jotka on saavutettava ja joiden ansiosta me voimme tuntea olevamme turvassa kilpailukykyisessä ja taloudellisesti vahvassa Euroopassa. Tärkeimpiä tavoitteita on mielestäni kolme:
<P>
1. Määrätietoiset ja nopeat toimet työttömyyden kasvun hillitsemiseksi. Uusien työpaikkojen luominen vaatii paljon valmistelutyötä ja taloudellista tukea, myös markkinatutkimusta ja koulutusta. Vuosi 2010 on ihmisille parasta aikaa kehittää osaamistaan ja jopa kouluttautua uudelleen kriisistä nousevan talouden tarpeiden mukaisesti.
<P>
2. Kotiväkivallan torjuminen, mukaan luettuna direktiiviehdotus EU:n suojelusta kotiväkivallan uhreille. Sen perusteella, miten yleinen tämä ilmiö on Euroopassa, on selvää, että monet naiset tuntevat olonsa vähiten turvalliseksi omassa kodissaan. Tilanne on järjetön ja saattaa myös EU:n jäsenvaltiot huonon valoon, sillä ne eivät kykene ratkaisemaan tätä erittäin merkittävää sosiaalista ongelmaa. Tämä on pitkälti poliitikkojen syytä, sillä he eivät vastusta naisiin kohdistuvaa väkivaltaa riittävästi ja väittävät usein, ettei ongelma ole näin laaja. Myös Euroopan parlamentissa tuki naisiin kohdistuvan väkivallan vastaiselle päätöslauselmalle jäi vähäiseksi, mikä saattoi oikeiston huonoon valoon. Onneksi päätöslauselma hyväksyttiin vasemmiston äänten turvin.
<P>
3. Lisätoimet syrjinnän torjumiseksi, mukaan luettuna syrjinnän eri muodot kieltävän uuden direktiivin vieminen eteenpäin sekä vakavat sanktiot maille, jotka vitkastelevat EU:n syrjinnän vastaisen lainsäädännön täytäntöönpanossa.
<SPEAKER ID="994" NAME="Czesław Adam Siekierski  " LANGUAGE="PL">
Espanjan puheenjohtajakausi osuu jälleen kerran tärkeään ajankohtaan. Kahdeksan vuotta sitten, vuoden 2002 alkupuolella, Espanjan oli kohdattava haaste, joka koski euron käyttöönottoa yhteisenä valuuttana. Nyt puheenjohtajavaltio Espanjalla on edessään yhtä suuri tehtävä: sen on pantava Lissabonin sopimuksen määräykset täytäntöön. EU:n puheenjohtajana toimivan jäsenvaltion sekä Eurooppa-neuvoston puheenjohtajan välisellä toimivallanjaolla on suuri merkitys. Päätös asettaa etusijalle ulkopolitiikka, joka vahvistaa unionin asemaa kansainvälisissä yhteyksissä, ansaitsee tukemme. Pystyykö vasta nimetty ulkoasioiden ja turvallisuuspolitiikan korkea edustaja kuitenkaan tähän? Asiaan liittyvät pelot juontavat juurensa paitsi Catherine Ashtonin lausunnoista ja menneisyydestä myös hänen ensimmäisistä toimistaan hänen ryhdyttyään hoitamaan tehtävää. En usko, että meidän tarvitsee vakuuttaa ketään siitä, että meidän on edelleen torjuttava kriisiä ja sen taloudellisia ja sosiaalisia haittavaikutuksia. Tällaiset toimet ovat erityisesti Espanjan edun mukaisia, sillä taantuma on vaikuttanut siihen poikkeuksellisen voimakkaasti. Miten voimme palata tilanteeseen, jossa sekä suuret että pienet jäsenvaltiot noudattavat vakaus- ja kasvusopimuksen kriteerejä? Miten kriisin torjuntaa pitäisi koordinoida EU:ssa ja maailmassa? Lissabonin sopimuksen määräykset tuovat mukanaan ylimääräisen haasteen, joka koskee puheenjohtajakolmikon keskinäisen yhteistyön järjestämistä. Espanjan on sovitettava työnsä yhteen Belgian ja Unkarin työn kanssa. Työn jatkuvuuden säilyttämiseksi on erityisen tärkeää turvata saumaton siirtyminen puheenjohtajakaudesta toiseen. Toivotan puheenjohtajavaltio Espanjalle menestystä.
<SPEAKER ID="095" NAME="Bogusław Sonik  " LANGUAGE="PL">
Arvoisa puhemies, otan Espanjan puheenjohtajakauden vastaan erittäin lämpimin mielin. Minun on myönnettävä, että minulla on erityisiä odotuksia tämän puheenjohtajakauden suhteen. Tämä johtuu ensinnäkin siitä, että puheenjohtajavaltio Espanja asettaa energian saantivarmuuden etusijalle. Tämä ilahdutti minua suuresti. Asian pitäisi olla jokaisen seuraavan puheenjohtajakauden painopisteenä. Haluan korostaa, että energia-alan solidaarisuutta koskeva toimintasuunnitelma on hyvin tärkeä osa energian saantivarmuutta. Sen käyttöönottoon tähtäävää työtä on äärimmäisen tärkeää jatkaa ja nopeuttaa.
<P>
Kannatan Espanjan puheenjohtajakauden periaatteita, jotka koskevat ilmastonmuutoksen torjuntatoimia. Haluan kiinnittää huomiota siihen, miten tärkeää on koordinoida toimia, joilla EU:n kansalaisille tiedotetaan tavoista, joilla he voivat torjua ilmastonmuutosta itse. Kuten viimeaikainen Kööpenhaminan huippukokous osoitti, poliitikkojen tahto itsessään ei vielä muuta paljoakaan. Meidän on otettava eurooppalaiset tähän työhön mahdollisimman täysimääräisesti mukaan ja vakuutettava heidät siitä, ettei ilmastonmuutos ole mikään abstrakti prosessi vaan että se vaikuttaa meistä jokaiseen henkilökohtaisesti ja meihin kaikkiin yhdessä.
<SPEAKER ID="096" NAME="Csaba Sándor Tabajdi  " AFFILIATION="S&amp;D">
kirjallinen. - (HU) Unkarin - sekä Espanjan, Belgian ja Unkarin muodostaman puheenjohtajakolmikon - edustajana otan Espanjan puheenjohtajakauden innolla vastaan. On todella harvinaista kuulla, että vierailevalla pääministerillä on niin selvä visio EU:n tulevaisuudesta ja puheenjohtajakauden ohjelmasta kuin pääministeri Zapaterolla oli tänä aamuna. Olen samaa mieltä siitä, että ellei talousliittoa toteuteta, EU:n maailmanlaajuinen kilpailukyky on vaarassa. Pääministeri Zapateron luettelemat neljä painopistettä seuraavien kymmenen vuoden ajaksi itse asiassa ratkaisevat tärkeimmät strategiset tavoitteet. On koko unionin ja erityisesti uusien jäsenvaltioiden, kuten Unkarin, edun mukaista vähentää riippuvuutta energiasta. Unionilla ei ole mahdollisuutta uudistua ilman "vihreää talouskasvua", digitaalisia markkinoita, yhteisen innovointikyvyn luomista ja eurooppalaisen koulutuksen todellista kehitystä.
<P>
Pidän myös erittäin myönteisenä puheenjohtajavaltio Espanjan päätöstä jouduttaa keskustelua yhteisen maatalouspolitiikan tulevaisuudesta. Aikaa on vähän. Meidän on laadittava ensin YMP:n puitteet ja käytettävä sitten niitä talousarvion perustana eikä toisin päin. Muutoin YMP:n edunsaajat ja koko yhteisö menettävät paljon. Unkarin maatalousakatemia on tärkeä foorumi, jossa keskustellaan YMP:n tulevaisuudesta Unkarissa. Toivon, että puheenjohtajavaltio Espanja voi osallistua vuoden 2010 tapahtumaan.
<SPEAKER ID="097" NAME="Nuno Teixeira  " LANGUAGE="PT">
Espanjan puheenjohtajakausi osuu EU:n kannalta strategisesti tärkeään ajankohtaan. Puheenjohtajakauden osuminen yhteen Lissabonin sopimuksen voimaantulon kanssa lisää puheenjohtajavaltion vastuuta uuden sopimuksen tehokkaasta soveltamisesta, jota sen ohjelman kehittäminen edellyttää.
<P>
Odotan innolla koheesiopolitiikan tulevaisuudesta käytävää keskustelua ja pyrin varmistamaan, että siinä otetaan huomioon myös alueellista koheesiota koskeva kysymys. Yhdeltä EU:n syrjäisimmältä alueelta tulevana Euroopan parlamentin jäsenenä kiinnitin huomiota siihen, mitä uusi puheenjohtajavaltio aikoo tehdä saaristoalueiden kehityspolitiikan alalla.
<P>
EU:n ja Marokon välinen huippukokous on varmastikin ihanteellinen foorumi, jolla voidaan ryhtyä kehittämään EU:n ja Afrikan välistä Atlantin alueen yhteistyöaluetta erityisesti Madeiran, Azorien, Kanariansaarten ja naapurimaiden yhteistyön kautta. Sitoudun siihen täysin.
<P>
Portugalin ja Espanjan maantieteellisen läheisyyden ja historiallisten siteiden vuoksi Portugali ja erityisesti sen syrjäisimmät alueet, kuten Madeira, odottavat näkevänsä, miten puheenjohtajavaltio Espanja aikoo toteuttaa ja kehittää näitä alueita koskevaa uutta eurooppalaista strategiaa.
<P>
Seuraan tältä osin tiiviisti toimia, joita puheenjohtajavaltio toteuttaa pannakseen täytäntöön suosituksia, joita komissio esitti tiedonannossaan "Syrjäisimmät alueet: Euroopan voimavara", sekä keskustelua tulevista rahoitusnäkymistä.
<SPEAKER ID="993" NAME="Silvia-Adriana Ţicău  " LANGUAGE="RO">
Puheenjohtajavaltio Espanjan on saatava valmiiksi toimielinjärjestelyt Lissabonin sopimuksen täytäntöönpanoa varten. Komiteamenettelyn uusien sääntöjen laatiminen on keskeinen osa lainsäädäntöprosessia. Monien säädösten hyväksyminen riippuu siitä, miten nopeasti nämä toimielinten välistä yhteistyötä koskevat säännöt laaditaan. Tällaisia säädöksiä ovat muun muassa direktiivi rakennusten energiatehokkuudesta ja direktiivi älykkäistä liikennejärjestelmistä. Lisäksi talouskriisi vaikuttaa vakavalla tavalla EU:n kansalaisiin, jotka menettävät työpaikkoja ja toivovat EU:n kehittävän taloutta elvyttäviä toimenpiteitä. EU 2020 -strategialla on löydettävä ratkaisuja, joilla vastataan näihin odotuksiin. Siksi Espanjan, Belgian ja Unkarin muodostaman puheenjohtajakolmikon on lujitettava sosiaalista EU:ta luomalla työpaikkoja ja parantamalla EU:n kansalaisten elinoloja. Lopuksi totean, että vuonna 2010 olemme vuosien 2007-2013 rahoitusnäkymien puolessavälissä. Tänä vuonna jäsenvaltioilla on ainutlaatuinen tilaisuus tarkistaa toimintaohjelmia maksimoidakseen EU:n varojen hyödyntämistä ja toteuttaakseen hankkeita, joilla voidaan luoda työpaikkoja ja parantaa EU:n kansalaisten elämänlaatua. Kehotan puheenjohtajavaltio Espanjaa ja kaikkia jäsenvaltioita hyödyntämään väliarviointia parhaalla mahdollisella tavalla saadakseen talouden elpymään vuosina 2012-2013.
<SPEAKER ID="098" NAME="Georgios Toussas  " LANGUAGE="EL">
Painopisteet, joiden avulla puheenjohtajavaltio Espanja pyrkii panemaan taantumuksellisen "Lissabonin sopimuksen" tehokkaasti täytäntöön, jatkamaan elitististä Lissabonin strategiaa EU 2020 -strategialla, vahvistamaan yhteistä turvallisuus- ja puolustuspolitiikkaa sekä loukkaamaan Tukholman ohjelman mukaisia demokraattisia oikeuksia ja vapauksia, ovat plutokraattien painopisteitä. Puheenjohtajavaltio Espanjan ohjelma paljastaa, kuinka Eurooppaa yhdentävällä pääomalla on kiire toteuttaa kapitalistisia rakenneuudistuksia ja jatkaa laantumatonta hyökkäystään työläisten ja tavallisten kansalaisten oikeuksia ja elintasoa vastaan. Tämän hyökkäyksen päätavoitteena on leikata palkkoja ja eläkkeitä, lakkauttaa kokonaan työmarkkinasuhteet, käyttää yleisesti joustavia ja tilapäisiä työn muotoja, purkaa kansalliset vakuutusjärjestelmät ja heikentää maanviljelijöiden tuloja leikkaamalla voimakkaasti yhteisön maatalouden ja karjatalouden määrärahoja ja leikkaamalla sosiaalietuuksia sekä kaupallistaa terveydenhuolto, hyvinvointi ja opetus laajentamalla "julkisten vajeiden" kirjoa ja soveltamalla kirjavasti vakaussopimusta. Eurooppaa yhdentävä monopolipääoma haluaa lujittaa EU:n imperialistista politiikkaa uusien poliittisten ja strategisten väliintulomekanismien, kuten "Euroopan ulkosuhdehallinnon" avulla, edistää EU:n militarisoitumista "taisteluryhmien" avulla sekä edistää niiden soluttautumista Natoon.
<SPEAKER ID="992" NAME="Jarosław Leszek Wałęsa  " LANGUAGE="PL">
Hyvät parlamentin jäsenet, Espanja toimii unionin puheenjohtajavaltiona neljättä kertaa. Se toimii kuitenkin ensimmäistä kertaa puheenjohtajana uusia periaatteita noudattaen ja tekee ensimmäistä kertaa työtään Lissabonin sopimuksen mukaisten uusien toimielinten kanssa. Nämä olosuhteet tekevät Espanjan tehtävästä erityisen merkittävän ja tuovat sille lisää vastuuta, ottaen huomioon, että talouskriisi ja Euroopan unionissa tapahtuvat muutokset osuvat yhteen Lissabonin sopimuksen voimaantulon kanssa. Tšekin tasavallan kohtuullisen onnistuneen puheenjohtajakauden ja Ruotsin ammattimaisesti toteutetun puheenjohtajakauden jälkeen eurooppalaiset suuntavat katseensa Iberian niemimaahan. Puheenjohtajavaltion esittelemät tavoitteet - eli työskentely EU:n kansalaisten oikeuksien parissa, talouden elvyttäminen ja rahoitusvalvonta, oikeuden säilyttäminen sekä EU:n jäsenvaltioiden sisäistä turvallisuutta koskevan strategian kehittäminen - ovat hyvin kunnianhimoisia ottaen varsinkin huomioon sen, että tämä kaikki osuu ajankohtaan, jolloin uusi sopimus on tulossa voimaan täysin vaikutuksin. Espanjalla on edessään suunnaton tilaisuus ja valtava haaste, sillä uusi lainsäädäntö on muunnettava erityisiksi toimiksi ja mukautettava jatkuvasti muuttuvan maailman tilanteeseen. Euroopan unionin johtaminen maailmanlaajuisen talouskriisin aikana ei ole helppo tehtävä. Sitä suuremmalla syyllä odotan tuloksia kärsimättömänä ja toivotan teille menestystä "uuden Eurooppa-hankkeen" käynnistämiseen. Kiitos.
<P>
* * *
<SPEAKER ID="100" NAME="David-Maria Sassoli" AFFILIATION="S&amp;D">
(IT) Arvoisa puhemies, hyvät parlamentin jäsenet, Italian poliisi pidätti viime yönä viisi henkilöä, jotka suunnittelivat yhteen kollegaamme, jäsen Crocettaan kohdistuvaa mafiaiskua. Jäsen Crocetta on Euroopan parlamentin jäsen ja sisilialaisen Gelan kaupungin entinen kaupunginjohtaja.
<P>
Poliisin mukaan isku olisi voinut tapahtua minä tahansa päivänä tästä päivästä eli tammikuun 20. päivästä alkaen. Muistutan teille, että Belgian viranomaisten on vielä järjestettävä sopiva saattue jäsen Crocettalle, jota on suojeltu Italiassa jo jonkin aikaa, kuten parlamentin puhemies tietää.
<P>
Pyydän puhemiestä osoittamaan Euroopan parlamentin puolesta yhteisvastuuta kollegaamme kohtaan ja ryhtymään toimiin varmistaakseen, että jäsen Crocetta saa asianmukaista suojelua toimiessaan Euroopan parlamentin jäsenenä.
