<CHAPTER ID="022">
Minuutin puheenvuorot poliittisesti tärkeistä asioista
<SPEAKER ID="552" NAME="Puhemies">
(ES) Esityslistalla on seuraavana minuutin puheenvuorot työjärjestyksen 150 artiklan mukaisesti.
<SPEAKER ID="553" NAME="Tiziano Motti" AFFILIATION="PPE">
(IT) Arvoisa puhemies, hyvät kollegat, tänään, 5. toukokuuta, Italiassa on pedofilian ja lapsipornon vastainen päivä.
<P>
Päivän vietto aloitettiin vuonna 2009 annetulla lailla 41, ja silloin käydään merkittävää keskustelua asiasta, joka on, valitettavasti, laajalle levinnyt ja entistä vakavampi ilmiö, koska nykyään pedofiilit eivät ole vanhoja miehiä, jotka houkuttelevat lapsia puistoissa, vaan ihmisiä, jotka liikkuvat kansainvälisesti organisoidussa rakenteessa ja jotka käyttävät nykyaikaisimpia tekniikan muotoja, esimerkiksi internetiä. Siksi nuoret ihmiset, pojat ja tytöt, eivät ole nykyään ole turvassa edes omassa kodissaan.
<P>
Siksi toivon, että myös Euroopan unioni katsoo sopivaksi omistaa yhden päivän tälle merkittävälle aiheelle, ja siksi olen myös jättänyt kirjallisen kannanoton, jossa kehotetaan ottamaan käyttöön varhaisvaroitusjärjestelmä, jonka avulla kunkin jäsenvaltion poliisivoimat voivat työskennellä organisoidusti ja vaihtaa nopeasti tietoja. Toivon, että tämän parlamentin enemmistö pitää tätä aloitetta myönteisenä.
<SPEAKER ID="554" NAME="Gabriel Mato Adrover" AFFILIATION="PPE">
(ES) Arvoisa puhemies, EU menetti viime viikolla loistavan tilaisuuden: tilaisuuden olla seuraavan 20 vuoden ajan maailman johtaja astrofyysisessä tutkimuksessa. Euroopan eteläinen observatorio päätti kaikkea muuta kuin avointen raporttien perusteella, että Euroopan erittäin suuri kaukoputki sijoitetaan Chileen eikä Kanariansaarille.
<P>
Nyt on aika onnitella Chileä mutta myös miettiä, tekikö EU kaiken mahdollisen, jotta eurooppalainen laite, josta EU:n toimielin on päättänyt ja jossa on eurooppalaista rahoitusta investointeina yli miljardi euroa, olisi Amerikan sijasta sijoitettu Eurooppaan.
<P>
Euroopan parlamentti tuki yksimielisesti sen sijoittamista La Palmaan, ja olen siitä kiitollinen, mutta mitä neuvosto teki? Mitä puheenjohtajavaltio Espanja teki? Järjestikö se kokouksia observatorion kanssa? Järjestikö se kokouksia yhdenkään sellaisen jäsenvaltion kanssa, joka vastaa kaukoputken sijoituspaikasta päättämisestä? Tukiko se todella eurooppalaista tarjousta?
<P>
La Palman, Kanariansaarten ja muun EU:n eurooppalaiset odottavat tähän vastauksia. Tällä hetkellä he ovat vakuuttuneita siitä, että kaikkea sitä, mitä olisi voitu tehdä, ei tehty.
<SPEAKER ID="555" NAME="Daciana Octavia Sârbu" AFFILIATION="S&amp;D">
(RO) Olemme ehdottaneet päätöslauselmaa, jolla pyritään kieltämään syanidiin perustuvat tekniikat kaivoksissa, koska velvollisuutemme on toteuttaa kaikki turvallisuustoimenpiteet ihmisten ja ympäristön suojelemiseksi ympäristökatastrofeilta. Jos pystymme tekemään historiallisia sitoumuksia päästöjen leikkaamisesta ja johtamaan koko maailmaa ympäristönsuojelun osalta, miksi emme pysty tekemään peruselettä puhtaan ympäristön puolesta ja kieltämään tämän haitallisen käytännön Euroopan unionista?
<P>
Kymmenen vuotta sitten Romaniassa tapahtunutta Baia Maren onnettomuutta pidetään Tšernobylin onnettomuutta vastaavana, sillä se vaikuttaa kolmeen maahan ja tuhoaa sen vaikutusalueella olleiden jokien ekosysteemejä satojen kilometrien laajuudelta. Nyt, jälleen Romaniassa, aiotaan aloittaa uutta kaivostoimintaa Roşia Montanăssa syanidiin perustuvaa tekniikkaa käyttämällä.
<P>
Siksi haluan tänään, enemmän kuin koskaan, kiittää teitä siitä, että äänestitte kaivostoiminnan syanidiin perustuvien tekniikoiden käyttöä vastaan. Euroopan unionin on autettava alueita, joihin se on vaikuttanut, kehittymään kestävästi hyödyntämällä niiden kaikkia mahdollisuuksia.
<SPEAKER ID="556" NAME="Cristian Silviu Buşoi" AFFILIATION="ALDE">
(RO) Äärimmäisen vaikea tilanne, jossa Kreikka on, puhumattakaan erittäin huolestuttavista tiedoista muista vakavissa vaikeuksissa olevista Euroopan unionin jäsenvaltioista, osoittaa meille, että talouskriisi ei ole mennyt menojaan ja että Euroopan unionin vanhemmissa jäsenvaltioissa aikaansaadusta edistyksestä huolimatta suuren epätasapainon riski on edelleen suuri.
<P>
Tilanteessa, jossa joidenkin maiden talousarviotulot vähenevät, on valitettavasti suuri houkutus nostaa veroja ja tulleja. Juuri näin tapahtuu nyt Romaniassa. Hallitus käsittelee tällä hetkellä kiinteän tuloverokannan ja alv:n nostamista. On väärin ajatella, että verojen ja tullien äkillinen nosto tuo lisää rahaa talousarvioon. Sellaisten toimenpiteiden vaikutus on erittäin haitallinen taloudelle keskipitkällä ja pitkällä aikavälillä.
<P>
Euroopan unionin mielestä on valitettavasti vaikeaa kehittää yhteinen strategia talouskriisin torjumiseksi. Mielestäni niiden maiden, jotka ovat selvinneet kriisistä käyttämällä ennakoivia ja kannustavia toimenpiteitä verojen korottamisen sijasta, ja niiden maiden, jotka ovat epätoivoissaan nostamassa veroja ja tulleja ja jotka siten uhkaavat upota vielä syvemmälle kriisiin, välillä tarvitaan kuitenkin parempaa viestintää ja yhteistyötä
<SPEAKER ID="557" NAME="João Ferreira" AFFILIATION="GUE/NGL">
(PT) Arvoisa puhemies, rahoituskeinottelijoiden hyökkäykset euroalueen heikoimmassa asemassa oleviin ja riippuvaisimpiin talouksiin ovat pahenemassa. Sama rahoituspääoma, joka on saanut biljoonia euroja jäsenvaltioita, keinottelee nyt julkisen talouden haavoittuvuudella, joka johtuu näistä siirroista ja syrjäisten talouksien taloudellisesta riippuvuudesta. Tämä riippuvuus johtuu raha- ja vaihtopolitiikasta, jota ajaa Euroopan keskuspankki, joka näennäisestä itsenäisyydestään huolimatta on suuren pääoman ja tärkeimpien eurooppalaisten mahtien palveluksessa, ja sitä pahentaa markkinoiden vapauttaminen ja kansainvälisen kaupan vapaa kilpailu.
<P>
Tämä tausta huomioon ottaen jäsenvaltiot ja Euroopan unioni ovat juuri tehneet sangen selväksi, mitä eurooppalainen yhteenkuuluvuus tarkoittaa: rahoituspääoman jatkuvan ryöstämisen lakaisemista maton alle ja, tarvittaessa, varkauden kustannusten siirtämistä työläisille ja tavallisille ihmisille todellisen yhteiskunnallisen terrorismin toimenpiteiden avulla. Työläisiä ja tavallisia ihmisiä ei voida kuitenkaan pakottaa tielle, jonka sanotaan olevan väistämätön mutta joka ei ole. Heidän taistelunsa kertoo siitä. Me täällä tervehdimme ihmisten rohkeutta ja päättäväisyyttä Kreikassa, Portugalissa ja monissa muissa maissa.
<SPEAKER ID="558" NAME="Trevor Colman" AFFILIATION="EFD">
(EN) Arvoisa puhemies, näinä surullisina päivinä on nyt käynyt selväksi, että Kreikka pakotetaan toteuttamaan julmia säästötoimenpiteitä euron säilyttämiseksi. Se ei voi olla oikein. Sillä vain rangaistaan Kreikan tavallisia, ahkeria kansalaisia heidän poliitikkojensa tuhlailevaisuudesta ja noiden samojen poliitikkojen halusta tukea tuhoon tuomittua valuuttaliittoa.
<P>
Me Yhdistyneessä kuningaskunnassa muistamme, miten poistuimme syyskuussa 1992 valuuttakurssimekanismista tai, kuten Yhdistyneen kuningaskunnan poliitikko Norman Tebbit sitä kutsui, "ikuisen taantuman mekanismista", jonka jäsenyys oli ollut Yhdistyneelle kuningaskunnalle tuhoisaa. Onnistuimme pakenemaan, koska Bundesbank kieltäytyi tukemasta puntaa.
<P>
Kurittava rakkaus täyttää tehtävänsä. Niin kauan kuin Kreikka kuuluu euroalueeseen, sillä ei ole ulospääsytietä. Vapauttakaa kreikkalaiset euron kahleista. Antakaa IMF:n tehdä työnsä ja katsokaa, miten nopeasti Kreikka elpyy, kuten me Yhdistyneessä kuningaskunnassa valuuttakurssimekanismista poistumisemme jälkeen. Älkää panko Kreikan kansaa maksamaan hintaa EU:n supervaltiota koskevasta saavuttamattomasta tavoitteesta!
<SPEAKER ID="559" NAME="Angelika Werthmann" AFFILIATION="NI">
(DE) Arvoisa puhemies, haluaisin puhua tänään lentoturvallisuudesta. Kyseinen aihe on mietityttänyt meitä paljon muutamana viime viikkona, ja se on vaikuttanut meihin kaikkiin.
<P>
Ihmishenki on taloudellisia voittoja tärkeämpi. Juuri siksi kannatan lentokieltoa, jos matkustajien turvallisuutta uhkaa ulkoinen vaara, esimerkiksi tuhkapilvi, koska olisi vastuutonta vaarantaa henkiä. Haluaisin muistuttaa teitä kahdesta läheltä piti -tilanteesta vuosina 1982 ja 1989, ja hävittäjästä, jonka lasista löydettiin tuhkapilven aiheuttamia säröjä.
<P>
Koelentoja on tehtävä, mutta arviointi vie aikaa. Asiantuntijoita on kuultu, mutta heidän vastauksensa eivät osoita selkeästi mihinkään tiettyyn suuntaan. Jäljellä on se tosiasia, että ihmishenget ovat arvokkaita eikä niitä pitäisi saattaa vaaraan ja että lentämiselle olisi kehitettävä tehokkaita ja kohtuuhintaisia vaihtoehtoja.
<SPEAKER ID="560" NAME="Vasilica Viorica Dăncilă" AFFILIATION="S&amp;D">
(RO) Minä katson, että EU:n elintarvikeketjun toiminnan parantamiseksi ja mahdollisimman suuren avoimuuden aikaansaamiseksi yhteisön tasolla tarvitaan yhtenäistä oikeudellista kehystä, jossa määritellään elintarvikkeiden toimittajien ja vähittäiskauppiaiden välisissä kaupallisissa suhteissa käytetyt määräajat ja tehokkaammat tavat toimittajien suojelemiseksi kilpailunvastaisilta sopimuksilta ja käytännöiltä sekä maksutapa ja määräaika.
<P>
Minusta olisi myös hyödyllistä tiukentaa kilpailusääntöjen noudattamista ja varmistaa, että niihin sovelletaan yhtenäistä tulkintaa kaikissa jäsenvaltioissa. Toimittajien ja vähittäiskauppiaiden välisten kaupallisten suhteiden nykytilan perusteella olen sitä mieltä, että kilpailuasetusten säännökset on arvioitava, koska sillä luodaan tasapaino Euroopan unionin yhteisen maatalouspolitiikan ja kilpailupolitiikan välille. Markkinoiden valvonta voisi sisältää tehokkaan avoimuuden hintojen asettamisen ja erityisesti kaupan katteen osalta.
<SPEAKER ID="561" NAME="Jarosław Kalinowski" AFFILIATION="PPE">
(PL) Arvoisa puhemies, olemme tässä salissa ottaneet monesti esiin puolalaisvähemmistön syrjinnän Liettuassa, jossa siellä asuvat puolalaiset eivät saa kirjoittaa sukunimiään alkuperäistä kirjoitusasua käyttämällä, puolaa opetuskielenä käyttäviä koululuokkia suljetaan ja neuvostoaikana takavarikoitua maata ei ole palautettu laillisille omistajilleen vain siksi, että he ovat puolalaisia.
<P>
Liettuan valtakunnallinen eettinen toimikunta rankaisi äskettäin Valdemar Tomaševskia, puolalaisvähemmistön johtajaa ja Euroopan parlamentin jäsentä siitä, että hän esitti - täällä, tässä salissa - puheenjohtaja Barrosolle kysymyksen vähemmistöjen oikeuksien kunnioittamista. Nämä skandaalimaiset toimenpiteet yltyvät. Monta päivää sitten Liettuan kielivirasto antoi lisää suuria sakkoja Salcininkain paikallisviranomaisen johtajalle kaksikielisten kylttien käyttämisestä. Alueen väestöstä puolalaisia on 80 prosenttia.
<P>
Arvoisa puhemies, Euroopan parlamentin on korkea aika lopettaa nämä Liettuan hallituksen skandaalimaiset toimet. Ylpeilemme siitä, että ihmisoikeudet ovat unionin perusta. Se on heikko perusta, jos emme pysty valvomaan näitä oikeuksia jäsenvaltioissa.
<SPEAKER ID="562" NAME="Charalampos Angourakis" AFFILIATION="GUE/NGL">
(EL) Arvoisa puhemies, miljoonat työläiset lakkoilevat ja osoittavat tänään mieltään Helleenisen työväen rintaman kanssa pääoman, Kreikan hallituksen, Euroopan unionin ja IMF:n säätämiä raakalaismaisia toimenpiteitä vastaan.
<P>
Kyseiset toimenpiteet eivät ole uusia eivätkä väliaikaisia. Ne ovat räikeä osoitus kapitalistisesta kehityksestä, joka vei meidät kriisiin. Niiden tarkoituksena on suojata Kreikan ja EU:n rahavallan voitot ja jatkaa Maastrichtin sopimuksen soveltamista. Ne on sisällytetty Lissabonin strategiaan ja EU 2020 -strategiaan, ja siksi ne johtavat umpikujaan.
<P>
Sanomme kuitenkin, että tämä ei ole yksisuuntainen tie ja että ratkaisu on olemassa. Ratkaisuna on työläisten liikkeen uudelleenmuodostaminen ja vaurauden tuottavien tarpeisiin perustuvan kehityksen tukeminen. Ratkaisuna on monopolien kansallistaminen ja vallan antaminen kansalle. Kreikan hallituksen provokaattorit tai kiristäjät eivät pysty pysäyttämään tätä liikettä, eivätkä sitä pysty pysäyttämään tappavat iskut, jotka tänään tehtiin Ateenassa ja jotka ovat järkyttäneet meitä kaikkia.
<P>
Uskomme, että Kreikan kansa voittaa taistelunsa.
<SPEAKER ID="563" NAME="Chrysoula Paliadeli" AFFILIATION="S&amp;D">
(EN) Arvoisa puhemies, muutama tunti sitten olisin sanonut, että huolimatta kulttuurisymbolien mauttomasta vääristelystä ja huolimatta artikkeleista, joiden puolueettomuus oli epäselvä ja joissa viitattiin vanhentuneisiin stereotypioihin, ja vaikka neuvosto ei käsitellyt Kreikan talouskriisiä tärkeänä eurooppalaisena kysymyksenä ja komissio ei käyttänyt sitä EU:n yhteenkuuluvuuden törmäyskokeena, Kreikan kansa oli valmis tukemaan uutta sosialistista hallitustaan sen kamppailussa taloudellisen ja yhteiskunnallisen elpymisen puolesta.
<P>
Nyt, Ateenassa muutaman viime tunnin aikana tapahtuneiden surullisten tapahtumien perusteella, tapahtumien, jossa kuoli kolme ihmistä ankarien taloudellisten toimenpiteiden aiheuttaman väkivallan takia, muistan Poul Nyrup Rasmussenin äskettäiset sanat: Kreikan valtion velan arvon alentaminen roskaluokkaan on välttelypolitiikkaa. Mielestäni Euroopan parlamentin jäsenten on ehdottoman kiireellisesti vahvistettava kamppailuaan yhteenkuuluvuuden puolesta.
<P>
Toivon, että se, mitä Kreikassa tapahtui vain muutama tunti sitten, ei ole tarttuvaa, ja toivon, että tämä voi sitä vastoin olla alku yksimieliselle ponnistukselle muodostaa eurooppalainen identiteetti yhteenkuuluvuuden ja kumppanuuden avulla.
<SPEAKER ID="564" NAME="Ilda Figueiredo" AFFILIATION="GUE/NGL">
(PT) Arvoisa puhemies, muutama päivä sitten oli 120. vuosipäivä toukokuun 1. päivän viettämiselle työläisten kansainvälisenä juhlapäivänä.
<P>
Ne ovat olleet 120 vuotta työläisten päättymätöntä, ankaraa ja sankarillista maailmalaajuista taistelua heidän oikeuksiensa puolesta ja työvoiman vapauttamisen puolesta, sellaisen yhteiskunnan puolesta, jossa työ, joka on lopultakin vapaa hyväksikäytöstä, on ihmisen luovien kykyjen täysimääräistä toteutumista. Ne ovat olleet 120 vuotta loistavaa edistystä, tuskallisia takaiskuja ja työläisten sinnikästä vastarintaa. Toukokuun 1. päivä ja sen yleismaailmalliset tunnussanat kehitettiin historiallisesti erittäin väkivaltaisesta sorrosta ja lukemattomien taistelujen, uhrausten ja menetettyjen henkien kustannuksella. Sitä lujitettiin jokaisella ihmisten vapaustaistelussa ottamalla askelella, ja se on kärsinyt ja kärsii edelleen takaiskuista joka kerran, kun historian olosuhteet antavat suurpääomalle mahdollisuuden käydä vastaiskuun. Se tapahtuu tällä hetkellä Euroopan unionissa ja se voidaan nähdä Kreikassa, Portugalissa ja niin monessa muussa maassa.
<P>
Nämä taistelut on otettava huomioon, ja hyväksikäytön paheneminen on pysäytettävä. On aika kunnioittaa työtä tekevien ja vaurautta luovien arvokkuutta.
<SPEAKER ID="565" NAME="Alan Kelly" AFFILIATION="S&amp;D">
(EN) Arvoisa puhemies, haluan kiinnittää parlamentin huomioon erittäin kiireelliseen asiaan. Nuori irlantilainen ja EU:n kansalainen Michael Dwyer ammuttiin kuoliaaksi Boliviassa vähän yli vuosi sitten. Monet tarkkailijat uskovat, että hänet murhattiin. Michaelin perheellä, joka on kanssamme tässä salissa tänä iltana, ei ole tähän mennessä vastauksia siihen, miten ja miksi hän kuoli.
<P>
Ainoiden annettujen virallisten tietojen mukaan hän kuoli, koska oli mukana oletetussa salajuonessa Bolivian presidentin murhaamiseksi. Se ei oikein kuulu rakastavasta, huolehtivasta ja epäpoliittisesta perheestä tulevan luonteeseen. Todellinen kysymys tässä kuitenkin on se, että Bolivian viranomaisilta tulevaan tietoon on mahdotonta luottaa. Heidän versionsa tapahtumista ovat keskenään ristiriitaisia, olivatpa sitten kyseessä rikostekniset todisteet, ballistiset todisteet tai jopa heidän esittämänsä väitteet.
<P>
Kehotan siksi tätä parlamenttia ja EU:n uutta ulkopolitiikan korkeaa edustajaa, Catherine Ashtonia, tukemaan Irlannin hallituksen ponnistuksia, jotta asiasta tehdään välittömästi riippumaton tutkimus. Teen tämän Irlannin kaikkien puolueiden Euroopan parlamentin jäsenten tukemana, ja he kirjoittavat lähitulevaisuudessa hänelle.
<SPEAKER ID="566" NAME="Kristian Vigenin" AFFILIATION="S&amp;D">
(BG) Minun on kiinnitettävä huomionne ongelmaan kotimaassani. Bulgariaa hallitsee epäpätevä mutta populistinen hallitus, joka käyttää 1930-luvulle ominaisia menetelmiä.
<P>
Tästä kertoo se, että tällä hetkellä suosituimmat poliitikot ovat sisäasiainministeri, jonka jälkeen tulee kyseisen ministeriön entinen valtiosihteeri, joka nyt on pääministeri. Satoja opposition edustajia irtisanottiin ennen vaaleja poliittisista syistä. Päätiedotusvälineitä on painostettu. Poliitikkoja pidätetään raakalaismaisella ja räikeällä tavalla tai esitetään naurettavia syytöksiä.
<P>
Syyttäjät pitävät julkisesti pilkkanaan syyttömysolettamaa, ja ministerit painostavat tuomioistuimia ja julistavat tuomioita televisiosta. Uuden lain nojalla rangaistuksia voidaan antaa pelkästään puhelimen kuuntelusta saadun tiedon ja nimettömän todistajan antamien todisteiden perusteella. Poikkeustuomioistuimen, jota virallisesti kutsutaan "erityistuomioistuimeksi", perustamiseksi tehdään järjestelyjä. Pelko leviää.
<P>
Bulgariaa on vuosien ajan vaadittu ponnistelemaan enemmän rikosten torjunnassa. Tällä hetkellä ponnistellaan, mutta rikosten torjunta leviää demokratian vastaiseen taisteluun. Euroopan parlamentti suhtautuu herkästi demokratian, vapauden ja ihmisoikeuksien rikkomiseen koko maailmassa. Sen on vain oltava yhtä herkkä, kun tällaista tapahtuu jäsenvaltioissa.
<SPEAKER ID="567" NAME="Csanád Szegedi" AFFILIATION="NI">
(HU) Arvoisa puhemies, hyvät kollegat, rahoituskriisi, työttömyys ja valtion kasvava talousarvion vaje ja velka ovat Euroopan kansojen suurimmat haasteet tällä hetkellä. Haluaisin kuitenkin kiinnittää huomiota korruptioon, joka on ominaista Keski-Euroopan maille, mutta Unkarissa se on erityisen vakavaa, ja se on pahentanut kriisiä lisää ja saanut maamme vielä suurempiin velkoihin sen ottamien ylimääräisten lainojen takia. Tehtävänsä jättävä Unkarin sosialistinen hallitus sai Unkarin talouden kestämättömään tilanteeseen, koska mikään investointi tai valtion sopimus ei ollut vapaa korruptiosta, olipa kyse moottoriteistä, siltojen korjaamisista, pysäköinnistä, terveydenhuollosta, kotimaisesta rahoituksesta tai EU:n tarjouspyynnöistä. Jobbik kehottaa juuri valittua Unkarin hallitusta antamaan ja panemaan täytäntöön ankaran korruption vastaisen lainsäädännön ja, kriisin takia, kehotamme kaikkia EU:n jäsenvaltioita tekemään samoin. Jobbik katsoo, että korruptio on mahdollista poistaa poliittisesta elämästä.
<SPEAKER ID="568" NAME="Alexander Mirsky" AFFILIATION="S&amp;D">
(LV) Kiitos, arvoisa puhemies. Eurooppa juhlii 8. toukokuuta natsismista saavutettua voittoa. Minulla on, hyvät kollegat, kuitenkin joitakin epämiellyttäviä uutisia. Tänä vuonna Latviassa, 16. marraskuuta, viranomaisten hiljaisella suostumuksella, Waffen SS -veteraanit marssivat lippuineen Riiassa Latvian SS-legioonan perustamispäivän kunniaksi. Me oppositiossa emme ole 20 vuoden ajan voineet tehdä sille mitään. Euroopan valtioiden johtajat teeskentelevät, että mitään ei tapahdu. SS:n rangaistuspataljoonat tuhosivat Latviassa 130 kylää ja tappoivat yli 150 000 ihmistä Latviassa, Valko-Venäjällä, Puolassa ja Venäjällä. Nyt heitä kuitenkin muistellaan Latviassa sankareina. Tämä Euroopan unionin jäsenvaltioiden pelokas hiljaisuus on rikos niitä miljoonia ihmisiä vastaan, jotka saivat surmansa toisen maailmansodan aikana. Tämä on erittäin tärkeää. Kiitos.
<SPEAKER ID="569" NAME="Iuliu Winkler" AFFILIATION="PPE">
(EN) Arvoisa puhemies, historia on osoittanut meille, että kriisit voivat saada aikaan edistystä. Paineen alla voi syntyä uusia ajatuksia, jotka luovat innovatiivisia mekanismeja, joilla saadaan aikaan kehitystä ja vältetään kriisiin johtaneita virheitä.
<P>
Haluaisin korostaa kahta sellaista ajatusta, joista voisi olla tuloksena tarkoituksenmukaisia välineitä. Jos haluamme EU:n pysyvän merkityksellisenä maailmanlaajuisena toimijana, olisi luotava Euroopan valuuttarahasto ja Euroopan luottoluokituslaitos. Huolimatta siitä, että tarvitaan huomattavia institutionaalisia ponnistuksia, kyseinen toimi kannattaa kuitenkin toteuttaa pitkän aikavälin etumme takia. Voimme kaikki lyödä vetoa sen puolesta, että tulevaisuus tuo uusia kriisejä.
<P>
Euroopan sosiaalinen markkinatalous ja yhteinen valuutta ovat maailmantalouden ja maailmanlaajuisen rahoitusjärjestelmän kulmakiviä. "Euroopan IMF:n" perustamisella voitaisiin vahvistaa vakaus- ja kasvusopimusta, ja Euroopan luottoluokituslaitos tekisi arviointinsa Euroopan talouksien todellisen ymmärtämisen perusteella. Molemmista ajatuksista pitäisi keskustella vakavasti, ja minun mielestäni myönteinen päätös olisi viisas.
<SPEAKER ID="570" NAME="Corina Creţu" AFFILIATION="S&amp;D">
(RO) Olemme viime aikoina todistaneet hälyttävää äärioikeiston nousua ja entistä jyrkempien ulkomaalaisvastaisten ja rasististen asenteiden omaksumista. Alueelliset vaalit Italiassa ja Ranskassa sekä parlamenttivaalit Unkarissa ovat vahvistaneet, että vaarallista kansallismielistä, Euroopan vastaista ja aggressiivista joko kansallisiin vähemmistöihin tai naapurivaltioihin kohdistettua viestiä levittävien ääriliikkeiden suosio kasvaa. Sitä emme halunneet yhdentyneeltä Euroopalta, enkä myöskään usko, että se on ratkaisu sen kansalaisten ongelmiin.
<P>
Haluan ilmaista huoleni itäeurooppalaisista ja erityisesti romanialaisista ulkomaisissa tiedotusvälineissä levitetyistä vihamielisistä viesteistä, jotka ovat nyt jo saavuttaneet ääriliikkeiden retoriikan muodon. Ranskan televisiossa loukataan romanialaisia yleisesti, ja Espanjan kansanpuolueen ehdokas edisti vaalikampanjaansa Barcelonan kunnallisvaalien aikana tunnuslauseella "Emme halua romanialaisia".
<P>
Haluan käyttää tämän tilaisuuden hyväkseni esittääkseni vetoomuksen kaikille Euroopan parlamentin vastuullisille poliittisille ryhmille, että ne yhdistäisivät voimansa ja puuttuisivat tähän vaaralliseen ilmiöön Euroopan unionissa.
<SPEAKER ID="571" NAME="Kriton Arsenis" AFFILIATION="S&amp;D">
(EL) Aivan ensiksi haluaisin ilmaista surunvalitteluni Ateenan tämän päivän iskujen uhrien omaisille.
<P>
Sitten palaan ilmastonmuutosta koskevaan aiheeseen. Cochabambassa Boliviassa kokoontuneet maailman kansojen 35 000 edustajaa eivät kierrelleet ja kaarrelleet. He haluavat meidän sitoutuvan Meksikon konferenssissa oikeudellisesti sitoviin päästöjemme vähennyksiin. He ovat oikeassa. Emme voi enää lykätä tätä päätöstä.
<P>
Euroopan unionin on välittömästi ja virallisesti sitouduttava 30 prosentin päästövähennyksiin vuoteen 2020 mennessä. Se muuttaa dynamiikkaa neuvotteluissa, jotka, se on totta, ovat jumiutuneet, ja vaarana on, että päästövähennyksiä koskevaa päätöstä lykätään Meksikon jälkeiseksi ajaksi ilman tarkkaa päivämäärää tai tarkkaa aikataulua.
<P>
Voimme myös tehdä enemmän parlamentissa. On jo sovittu, että Euroopan parlamentin hiilijalanjälkeä pienennetään 30 prosenttia vuoteen 2020 mennessä. Meidän on annettava jäsenvaltioille esimerkki pienentämällä hiilijalanjälkeämme 50 prosenttia.
<P>
Me kaikki tiedämme, että päivittäisessä työpaikassamme on suuret mahdollisuudet energiansäästöihin ja ympäristöjalanjälkemme pienentämiseen, ja me voimme ja meidän pitää tehdä se.
<SPEAKER ID="572" NAME="Elisabeth Köstinger" AFFILIATION="PPE">
(DE) Arvoisa puhemies, Euroopan parlamentti on tänään myöntänyt komissiolle vastuuvapauden vuodelta 2008, ja se on hyvä asia. Sääntöjenvastaisuuden taso EU:n maksamissa varoissa ei ole koskaan ollut niin alhainen kuin tänä vuonna.
<P>
Kolmen viime vuoden aikana on ollut mahdollista puolittaa alat, joilla sääntöjenvastaisuuden taso oli yli viisi prosenttia ja siten yli sallitun rajan. Pelkästään koheesion alalla on paljon toivomisen varaa. Erityisesti tällä alalla on ponnisteltava enemmän tulevaisuudessa. Erityisesti on korostettavamaatalouden ja luonnonvarojen alaa. Sääntöjenvastaisuuden taso tällä alalla oli alle kaksi prosenttia, ja siksi se oli hyvin selkeästi vihreä alue. Seuranta- ja valvontajärjestelmät ovat tehokkaita.
<P>
Näissä puitteissa haluaisin kuitenkin myös mainita Turkin liittymistä valmistelevan tuen, johon vastuuvapautta koskevassa mietinnössä viitattiin. Turkille osoitettujen varojen lisääminen on erittäin kyseenalaista, koska mitattavissa olevia perusteita ei ole. Ei voida hyväksyä, että EU:n varoja annetaan kolmansille maille ilman vahvistettuja mittareita. Maksujen ja niiden käytön suora valvonta on olennaisen tärkeää. Vain siten tuella voi todella olla toivottu vaikutus.
<SPEAKER ID="573" NAME="Krisztina Morvai" AFFILIATION="NI">
(HU) Euroopan ihmisoikeussopimuksen 11 artiklalla määritellään oikeus liittyä ammattiyhdistykseen ihmisoikeudeksi. Suoraan ristiriidassa tämän säännöksen kanssa Unkarin sotilastuomioistuin antoi viime viikolla ankaran rangaistuksen Judit Szimalle, kymmentä tuhatta poliisia edustavan liiton johtajalle, toiminnasta, joka sekä maallikon näkökulmasta että asianajajan ammatillisesta näkökulmasta oli yksinomaan työntekijöiden oikeuksien puolustamista ja ammattiliiton toiminnan ajamista. Korostan, että tämä ei tapahtunut missään jonkinlaisessa kolmannen maailman banaanitasavallassa vaan Euroopan unionin jäsenvaltiossa. Puhumme parlamentissa ja eri valiokunnissa jatkuvasti siitä, että Lissabonin sopimuksen voimaantulon nojalla Euroopan unionin sitoutuminen ihmisoikeuksiin on vahvistunut ja että oikeuksien puolustamisesta on tullut tehokkaampaa. Pyydän, että Judit Sziman tapauksesta tehdään koetapaus, tapaustutkimus, ja meidän kaikkien pitäisi seurata tarkkaavaisesti, miten, Euroopan ihmisoikeuslainsäädännön valvomisen ansiosta, tämän rohkean naisen maine voidaan puhdistaa ja antaa hänelle takaisin hänen menettämänsä arvokkuus ja toimeentulo.
<SPEAKER ID="574" NAME="Adam Gierek" AFFILIATION="S&amp;D">
(PL) Arvoisa puhemies, Puolassa kukoistaa naamioitu muoto ihmiskaupasta. Niin tapahtuu markkinoiden liberaalin ja epähumaanin lain ehdottoman ensisijaisuuden takia. Viime vuosina monia valtion omistamille yhtiöille kuuluvia asuntoja ja kokonaisia asuintaloja on myyty yhdessä niiden vuokralaisten kanssa osana entisen Puolan kansantasavallan omaisuuden yksityistämistä.
<P>
Vuokralaiset ovat useimmiten iäkkäitä ihmisiä, usein myös sairaita, joille ei ole annettu mahdollisuutta etuosto-oikeuteen. Räjähdysmäisesti nousevien vuokrien paineessa he joutuvat velkoihin ja usein heidät häädetään. Perusihmisoikeuksia rikotaan. Tarvitaan asianmukaisia oikeudellisia välineitä ja täytäntöönpanovälineitä, joiden avulla EU:n jäsenvaltioiden viranomaiset voivat toimia tehokkaasti varmistaakseen aiemmin valtion omistamille yhtiöille kuuluneiden yksityistettyjen asuntojen vuokralaisten suojelun. Tarvitaan myös välitöntä apua julkisista varoista epähumaanin yksityistämisen uhrien auttamiseksi.
<SPEAKER ID="575" NAME="Dimitar Stoyanov" AFFILIATION="NI">
(BG) Kiitos, arvoisa puhemies. Käytän puheenvuoron paljastaakseni epäoikeudenmukaisuuden.
<P>
Hyvät kollegat, älkäämme pettäkö itseämme ajatellen, että tavalliset kreikkalaiset olisivat täysin syyttömiä siihen, mitä Kreikassa tapahtui. Syy siihen, mitä maassa tapahtui ja mikä edisti rahoituskriisiä, on 14:nnen, 15:nnen ja 16:nnen kuukauden palkka sekä eläkkeet ja etuoikeudet, joita ei ole missään muualla Euroopan unionissa ja joissa niistä ei edes tiedetä.
<P>
Kreikka on valehdellut Euroopan keskuspankille viimeiset kymmenen vuotta taloutensa tilasta. Nyt, juuri tässä vaiheessa, EU:n johtajat ovat kuitenkin päättäneet antaa Kreikalle 110 miljardia palkkioksi kaikista näistä valheista ja tästä petoksesta. Samalla maita, jotka ovat hoitaneet talouttaan esimerkillisesti, kuten Bulgaria ja Viro, rangaistaan tapahtuneesta kriisistä, joka johtaa mitä todennäköisimmin siihen, että niiden liittymistä euroalueeseen lykätään.
<P>
Tämä on kaksinaismoralismin soveltamista, joka ei ole euroalueen eikä Euroopan unionin arvoista. On oikeudenmukaista, että syyllistä rangaistaan, ja euroalueen johtajien on pyydettävä Kreikkaa lähtemään alueesta.
<SPEAKER ID="576" NAME="Puhemies">
(ES) Keskustelu on päättynyt.
