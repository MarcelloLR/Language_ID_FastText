<CHAPTER ID="019">
Väkivallan torjuminen (Daphne III) (keskustelu)
<SPEAKER ID="145" NAME="Puhemies">
Esityslistalla on seuraavana keskustelu Lissy Grönerin laatimasta naisten oikeuksien ja sukupuolten tasa-arvon valiokunnan suosituksesta toiseen käsittelyyn. Suositus koskee neuvoston yhteistä kantaa Euroopan parlamentin ja neuvoston päätöksen tekemiseksi lapsiin, nuoriin ja naisiin kohdistuvan väkivallan ehkäisemistä ja torjuntaa sekä väkivallan uhrien ja riskiryhmien suojelemista koskevan erityisohjelman (Daphne III -ohjelma) perustamisesta vuosiksi 2007-2013 osana perusoikeuksien ja oikeusasioiden yleisohjelmaa (16367/1/2006 C6-0089/2007.
<SPEAKER ID="146" NAME="Lissy Gröner " AFFILIATION="PSE">
esittelijä. - (DE) Arvoisa puhemies, seisoessani tässä puolityhjän istuntosalin kotoisassa ilmapiirissä olen iloinen siitä, että tämä on hyvä päivä niille miljoonille naisille, lapsille ja nuorille, jotka ovat väkivallan kohteena, sillä olemme hyväksyneet nopeutetussa menettelyssä väkivallan ehkäisemistä ja torjuntaa ja sen uhrien suojelua koskevan Daphne-ohjelman vuosiksi 2007-2013 omana itsellisenä osanaan perusoikeuksien ja oikeusasioiden puiteohjelmassa. Alussa näytti siltä, että emme pysty sitä hyväksymään, ja haluankin kiittää komission jäsentä Frattinia siitä, että hän on ottanut huomioon parlamentin perustelut ja hylännyt alkuperäisen suunnitelman, jonka mukaan Daphne-ohjelmaa toteutettaisiin yhdessä huumausaineiden vastaisen ohjelman kanssa.
<P>
Olemme onnistuneet muun muassa neuvoston ja komission kanssa käymiemme tiiviiden neuvottelujen avulla kokoamaan selkeästi määritellyn ohjelman, Daphne III:n, joka on merkittävä keino hillitä sitä väkivallan aaltoa, joka laajentuneessa Euroopan unionissa on nousemassa.
<P>
Parlamentti sai asiasta aikaan poliittisen sopimuksen neuvoston puheenjohtajavaltion Suomen kanssa jo marraskuussa 2006, jonka jälkeen neuvosto hyväksyi maaliskuussa 2007 annetussa yhteisessä kannassaan useimmat ensimmäisessä käsittelyssä tehdyistä tarkistuksista - vaikkakaan ei sana sanalta mutta ainakin niiden sisältämät periaatteet.
<P>
Haluan muistuttaa parlamenttia siitä, että vaarallisin paikka monille naisille on oma koti. Aviomiehen, kumppanin, isän tai veljen harjoittama väkivalta on jokapäiväistä todellisuutta monille näistä naisista, joita löytyy kaikista jäsenvaltioista. Joka kolmas tai neljäs nainen on jo kokenut jonkinlaista fyysistä tai seksuaalista pahoinpitelyä, eikä heidän kokemiaan henkisiä kärsimyksiä voida mitata numerotietojen avulla. Täällä käsittelemämme asiat eivät tunne rajoja: kaupankäynti yhä nuoremmilla ja nuoremmilla naisilla, sukuelinten silpominen maahanmuuttajayhteisöissä, kunnian vuoksi tehdyt väkivaltaiset rikokset, lapsipornon kauppaaminen Internetissä, homofobinen väkivalta - luettelo osa-alueista, joilla tarvitaan Daphne III -ohjelman mukaisia toimia, on pitkä, ja esittämäni luettelo ei ole mitenkään täydellinen.
<P>
Koska olen esittelijänä taistellut Daphnen puolesta yhtäjaksoisesti jo vuosia, olen iloinen siitä, että budjetin korottaminen 116 miljoonaan euroon auttaa meitä saamaan yhteyden paljon useampaan kansalaisjärjestöön; naisten oikeuksien ja sukupuolten tasa-arvon valiokunta on vaatinut avoimuuden lisäämistä, byrokraattisten esteiden poistamista ja pienten järjestöjen osallistumismahdollisuuksien parantamista.
<P>
Onnistuimme myös säilyttämään palvelupisteen ja kokoamaan yhteen kaikissa jäsenvaltioissa ja EU:n ulkopuolisissa maissa toimivien yhteistyökumppaniemme käytettävissä olevan asiantuntijuuden hyödyntämällä monialaista asiantuntijaryhmää. Tavoitteena on pitää ryhmä paremmin ajan tasalla poliittisista toimistamme. Oma odotukseni on, että piakkoin perustettava tasa-arvoinstituutti keskittyy jatkossa tähän väkivallan torjunnan painopisteeseen.
<P>
Arvoisa komission jäsen, todettakoon kuitenkin, että kaksi muutakin kysymystä vaatii pikaista ratkaisua. Daphne-ohjelman ensimmäistä käsittelyä koskevassa keskustelussa lupasitte nimittäin meille, että yrittäisitte laatia väkivallan vastaista kampanjaa varten oikeusperustan. Nyt vuonna 2007 olemme kuitenkin siinä omasta mielestäni sietämättömässä tilanteessa, että Daphne III:n perustana on käytettävä 152 artiklaa, joka koskee terveydenhuoltoa. Juuri tässä asiassa olisi saavutettava edistystä. Lisäksi oli suunniteltu - Daphne-ohjelmaa koskevan neuvoston lisälausuman ja komission puheenjohtajan Barroson 8. maaliskuuta antaman lupauksen mukaisesti - että tehtäisiin aloite eurooppalaisesta teemavuodesta, jolla ehkäistäisiin lapsiin, nuoriin ja naisiin kohdistuvaa väkivaltaa ja sen monia eri ilmenemismuotoja. Koska olemme saaneet kokemusta Daphne I- ja II -ohjelmien saattamisesta toteuttamiskelpoisiksi jokaisessa jäsenvaltiossa, joista monet ovat käyttäneet tilaisuutta hyväkseen ja hyväksyneet omissa maissaan itävaltalaisen syrjäytymistä koskevan lain, teemme jatkossakin työtä hyötyäksemme Euroopan tasolla saaduista yhteisistä kokemuksista, sekä kansallisten toimintasuunnitelmien ja säädösten käyttöönottamiseksi aloilla, joista aiemmin vaiettiin. Tarkoitan tällä niitä henkilökohtaisia taistelutantereita, joista haluamme saada lisäselvitystä. Tämä oli aiemmin täysin mahdotonta.
<P>
Siksi suosittelenkin, että arvoisa parlamentti jatkaa Daphne III -ohjelmaa ilman uusia tarkistuksia ja sallii meidän näin edetä nopeasti sen toteuttamiseen ja henkilökohtaisten kauhukokemusten lopettamiseen.
<SPEAKER ID="147" NAME="Franco Frattini" AFFILIATION="komission varapuheenjohtaja" LANGUAGE="EN">
Arvoisa puhemies, kaikenlaisen väkivallan ja erityisesti naisiin, nuoriin ja lapsiin kohdistuvan väkivallan torjuminen on Euroopan komissiolle ja minulle itselleni tärkeä tavoite.
<P>
Daphne-ohjelma onkin tärkeä osa komission työtä sen pyrkiessä torjumaan väkivaltaa Euroopassa ja tukemaan väkivallan uhreja. Vuonna 1997 tehdystä ensimmäisestä Daphne-aloitteesta lähtien Daphnesta on rahoitettu noin 460 hanketta. Tämä on hyvin merkittävä EU:n rahoitusosuus. Tänä vuonna, vuonna 2007, on Daphne-ohjelman kymmenes vuosipäivä. Olen erittäin iloinen siitä, että Daphne III -ohjelma on nyt valmis hyväksyttäväksi. Tämän uuden ohjelman avulla komissio pystyy tehostamaan väkivallan torjuntatoimiaan, ja sen vuoksi - lämpimät kiitokset esittelijä Grönerille - suostuin pitämään Daphne-hankkeen alusta alkaen erillään muista EU-ohjelmista, kuten huumausaineita koskevasta ohjelmasta.
<P>
Daphne III-ohjelmaa toteutetaan vuosina 2007-2013, ja sen kokonaisbudjetti on, kuten esittelijä jo totesikin, yli 116 miljoonaa euroa, mikä on 50 prosenttia enemmän kuin Daphne II -ohjelmassa. Haluan kiittää esittelijää ja Euroopan parlamenttia siitä vankasta tuesta, jota se on antanut koko prosessin ajan. Odotan innokkaasti tilaisuutta tehdä lisää yhteistyötä kanssanne yhteisessä taistelussamme väkivaltaa vastaan. Panen suurella mielenkiinnolla merkille ajatuksen naisiin ja lapsiin kohdistuvan väkivallan torjumista koskevan eurooppalaisen teemavuoden perustamisesta.
<P>
Haluan korostaa ainoastaan yhtä seikkaa. Väkivallan torjuminen ja naisten ja lasten suojeleminen edellyttää tietenkin valistusta mutta myös tiedonvaihtoa koskevan operatiivisen yhteistyön parantamista. Siksi onkin erittäin hyvä ajatus perustaa asianmukainen foorumi, jolla ajatuksia ja kirjoituksia voidaan vaihtaa.
<P>
Vahvistamme sitoutuvamme - ja vahvistan henkilökohtaisesti oman sitoutumiseni - tutkimaan parempaa keinoa ratkaista naisiin kohdistuvaa väkivaltaa koskeva kysymys sen oikeusperustan osalta. Oikeusperusta on valitettavasti tähän mennessä ollut hieman rajoittunut, mutta voin vahvistaa, että sitoudun henkilökohtaisesti yrittämään löytää paremman oikeusperustan väkivallan torjunnan tärkeän soveltamisalan laajentamiseksi. Uskon, että Daphne III:n asianmukainen toteuttaminen tarjoaa meille hyviä ehdotuksia ja ajatuksia, jotka voidaan toteuttaa käytännössä.
<SPEAKER ID="148" NAME="Marie Panayotopoulos-Cassiotou">
PPE-DE-ryhmän puolesta. - (EL) Arvoisa komission jäsen, vapaissa, turvallisissa, oikeudenmukaisissa ja terveellisissä oloissa eläminen on epäilemättä EU:n kansalaisten ja kaikkien Euroopan unionissa asuvien ihmisten perustavanlaatuinen oikeus.
<P>
Päivittäiset tilanteet herättävät kuitenkin epäilyksiä siitä, onko näiden tavoitteiden saavuttamisessa onnistuttu, ja väkivalta tulee yhä selkeämmin esiin niin yksityiselämässä kuin julkisilla paikoillakin.
<P>
Väkivalta on epäilemättä vaistomainen reaktio, joka kuitenkin voidaan karsia kokonaan, jos jokainen ihminen on tietoinen niistä arvoista ja periaatteista, joita yhteiselo oikeusvaltiossa edellyttää, ja jos jokainen ihminen pitää ihmiselämää ja ihmisarvoa tärkeimpinä arvoina, jotka eivät ole verrattavissa mihinkään muuhun arvoon.
<P>
Euroopan kansanpuolueen (kristillisdemokraatit) ja Euroopan demokraattien ryhmän varjoesittelijänä kiitän Gröneriä ja kaikkia, jotka osallistuivat uuden ohjelman hyväksymistä koskevan yhteisen kannan laadintaan. Uskon, että laaja rahoitus tuo lisäarvoa niiden toimien tuloksiin, joita on toteutettu onnistuneesti jo kymmenen vuoden ajan Daphne-ohjelmissa, sekä jäsenvaltioiden aloitteisiin arvojen korostamiseksi ja väkivallan puhkeamisen välttämiseksi, ja tarjoaa myös tukea uhreille.
<P>
Pitäisin onnistuneena uutta yhdistelmää ehdotuksessa sekä jäsenvaltioiden ja EU:n toimielinten välisen yhteistyön mahdollisuuksia. Kommenttini rajoittuvat niiden soveltamiseen.
<P>
Yhdistetyt monitasoiset toimet, joiden tärkeimpänä tavoitteina ovat koulutus ja sellaisen sosiaalisen omatunnon kehittäminen, joka vastustaa kaikkia väkivallan muotoja ja kunnioittaa ihmiselämää sen alusta sen luonnolliseen loppuun saakka.
<P>
Avoimuus ja rehellinen arviointi toimintasuunnitelmien valinnan aikana, toimien yhdistäminen muiden yhteisön ohjelmien ja strategioiden kanssa, kuten Progressin ja lasten oikeuksia koskevan uuden strategian kanssa.
<P>
Toivon, että Euroopan unionissa edetään väkivallan torjunnassa niin nopeasti, että jos yksi tulevista vuosista julistetaan väkivallan torjumista koskevaksi eurooppalaiseksi teemavuodeksi, tuolloin keskitytään lähinnä toimiin, joilla väkivalta hävitetään kokonaan maailmasta.
<SPEAKER ID="149" NAME="Christa Prets">
PSE-ryhmän puolesta. - (DE) Arvoisa puhemies, arvoisa komission jäsen, koska rahoituskysymys on otettu esiin monissa puheenvuoroissa, haluan esittää siitä joitakin selvennyksiä. Koska meillä on nyt yhteensä 27 maata, ja ohjelman on määrä jatkua kaksi vuotta kauemmin, siitä seuraa, että 50 prosentin korotus ei ole täysin kohdallaan, jos me todellakin haluamme tehostaa ohjelmaa - ja sitähän me haluamme. Olemme tietenkin tyytyväisiä siihen, että ohjelma voi nyt lähteä käyntiin, vaikkakin hieman myöhässä. Olemme mielestäni kyenneet turvaamaan esittelijämme jääräpäisyyden ansiosta joitakin hyvin tärkeitä vaatimuksiamme, kuten byrokraattisten esteiden poistamisen, avoimuuden lisäämisen ja palvelupisteen perustamisen.
<P>
Yhteinen lausuma ja siinä annettu tuki väkivallan vastaiselle vuodelle on jotakin, jota olemme vaatineet jo pitkän aikaa. Haluankin esittää meille kiireellisen vetoomuksen siitä, että toteutamme todellakin sen sisältämät asiat käytännössä, jotta voisimme vuoden aikana nostaa väkivallan sen kaikkine ilmenemismuotoineen poliittisen toimintamme keskiöön, ja toivon näkeväni parempia selvityslukuja varsinkin ihmiskaupan - ja erityisesti nais- ja lapsikaupan osalta.
<SPEAKER ID="150" NAME="Anneli Jäätteenmäki">
ALDE-ryhmän puolesta. - (FI) Arvoisa puhemies, yksi tärkeä osa Daphne-ohjelmaa on seksuaalinen väkivalta ja sen vastustaminen. Valitettavasti kansainvälinen naiskauppa on maailman kolmanneksi suurin harmaan talouden alue heti huume- ja asekaupan jälkeen. On arvioitu, että pelkästään Euroopassa naiskaupan liikevaihto on noin 200 miljoonaa euroa. Nämä ovat suuria lukuja ja asia koskettaa todella montaa ihmistä. Naiskauppa on nykyajan orjuutta, orjakauppaa. Jos orjuuden mittasuhteet saava naiskauppa halutaan kitkeä pois Euroopasta, tarvitaan voimakkaita toimenpiteitä. Tutkimuksen mukaan vain yksi neljästä laittomasta siirtolaisprostituoidusta tietää etukäteen tulevansa töihin prostituoiduksi. Muille on valehdeltu tai heidät on pakotettu prostituutioon.
<P>
Olen iloinen, että komissio ja Euroopan unioni ovat kiinnittäneet tähän asiaan huomiota, mutta sekä Euroopan unionilla että jäsenvaltioilla on vielä paljon tehtävää.
<P>
Toiseksi haluaisin sanoa muutaman sanan perheväkivallasta. Puhun mieluummin perheväkivallasta kuin naisiin kohdistuvasta väkivallasta, koska valitettavasti me naisetkin osaamme olla väkivaltaisia, ja tutkimukset osoittavat, että naiset ovat joskus vielä miehiäkin väkivaltaisempia, ja kun he ryhtyvät väkivaltaisiksi, niin siinä ei ole mitään rajaa. On hyvä, että perheväkivallasta puhutaan, koska se parantaa naisten ja miesten mahdollisuuksia hakeutua hoitoon ja ilmiantaa väkivallan tekijä. Tänä päivänä usein vain on niin, että uhri kokee asian niin häpeälliseksi varsinkin, jos väkivallan tekijä on ollut läheinen, että hän ei uskalla puhua siitä. Mutta mitä enemmän asiasta puhutaan, sitä useampi ihminen uskaltaa kertoa joutuneensa väkivallan kohteeksi.
<SPEAKER ID="151" NAME="Hiltrud Breyer">
Verts/ALE-ryhmän puolesta. - (DE) Arvoisa puhemies, sydämelliset kiitoksemme esittelijälle. Tiedämme, että Daphne on aivan erinomainen ohjelma EU:n muiden ohjelmien joukossa; se on ehkä pieni, mutta se on onnistunut, ja sillä on pystytty saamaan aikaan jo joitakin merkittäviä edistysaskelia naisten ja lasten kärsimän väkivallan vastaisessa taistelussa.
<P>
Daphne on EU:n keino osoittaa, kuinka tärkeänä se pitää naisiin kohdistuvan väkivallan torjuntaa, ja sen on ohjelmana toimittava jatkuvana muistutuksenamme ja kannustimenamme siitä, että - ei ainoastaan naisiin vaan myös lapsiin - kohdistuvan väkivallan vastainen kampanja on asetettava keskeiselle sijalle. Joka kolmas nainen ja joka neljäs lapsi joutuu Euroopan unionissa perheväkivallan uhriksi, mutta sen torjunta ei ole vieläkään poliittisen ohjelman huipulla.
<P>
Arvoisa komission jäsen Frattini, teillä on ollut tietääkseni monta tilaisuutta mainita se täällä parlamentissa, ja esittelijä on näin tehnytkin, mutta olisin halunnut nähdä meidän löytävän riippumattoman oikeusperustan ja asettavan väkivallan vastaisen sodan keskeisempään ja huomattavampaan asemaan. Arvoisa komission jäsen, olisin halunnut, että te olisitte esittänyt meille tänään aikataulun ja kertonut meille selvästi, milloin voimme odottaa Euroopan unionin alkavan toteuttaa tälle asialle omistettua politiikkaa, jotta poliittinen tuki löytäisi tiensä käytäntöön.
<P>
On selvää, että naisiin kohdistuva väkivalta on lopetettava; Daphne on kuitenkin vain pisara meressä, ja juuri siksi tarvitsemmekin kerta kaikkiaan väkivallan vastaisen direktiivin, ja toivon, ettei meidän tarvitse odotella liian pitkään.
<SPEAKER ID="153" NAME="Ilda Figueiredo">
GUE/NGL-ryhmän puolesta. - (PT) Arvoisa puhemies, haluan tämän keskustelun yhteydessä esittää kolme näkökohtaa. Olen ensinnäkin tyytyväinen, että tämä erityisohjelma, jonka tavoitteena on ehkäistä ja torjua lapsiin, nuoriin ja naisiin kohdistuvaa väkivaltaa sekä suojella uhreja ja riskiryhmiä, on saanut jatkoa. Se on asia, jota olemme kannattaneet alusta alkaen, ja olemme tyytyväinen tähän tulokseen.
<P>
Toiseksi haluan todeta, että vaikka rahoitusta onkin lisätty suhteessa aiempiin ohjelmiin, olen pettynyt siitä, että komissio ei hyväksynyt kokonaan käsiteltäväksi jättämäämme ehdotusta, jonka tavoitteena on tehdä lisäyksestä suurempi, jotta ohjelmassa voitaisiin ottaa asianmukaisesti huomioon EU:n laajentuminen ja ne vakavat, jatkuvat ongelmat, joita naisiin kohdistuva väkivalta, kuten seksuaalinen hyväksikäyttö ja ihmiskauppa aiheuttavat.
<P>
Kolmanneksi haluan vedota komissioon, että se esittäisi mahdollisimman pikaisesti ehdotuksen - josta olemme jo sopineetkin - naisiin, lapsiin ja nuoriin kohdistuvan väkivallan torjumista koskevasta eurooppalaisesta teemavuodesta.
<SPEAKER ID="154" NAME="Urszula Krupa">
IND/DEM-ryhmän puolesta. - (PL) Arvoisa puhemies, ihmiset ovat kohdanneet väkivaltaa ja vihamielisyyttä historian alkuajoista aina tähän päivään saakka. Se on merkittävä terveydellinen kysymys, joka on osoitusta sairaudesta, persoonallisuudesta ja mielenterveysongelmista, mutta myös ihmisen pahuudesta.
<P>
Väkivalta juontaa juurensa varhaislapsuudesta. Siihen vaikuttavat osaltaan myös parantumattomat sairaudet, taudit ja ennen kaikkea vääränlainen kasvatus ilman eettisiä ja moraalisia periaatteita. Tällainen kasvatus edistää narsismin ja itsekeskeisyyden kehittymistä.
<P>
Väkivallan vastaiset toimet on tietenkin kohdistettava fyysiseen väkivaltaan. Niitä on kuitenkin myös kohdistettava henkiseen väkivaltaan, joka on tuhoisampaa ja yleisempää. Henkistä väkivaltaa ilmenee muuallakin kuin vain päivittäisessä yksityiselämässämme. Sen erityispiirteitä ovat myös lobbauksen eri muodot ja painostuskeinot, joita koetaan yhä useammin poliittisilla kilpakentillä. Väkivallan ehkäisemiseen on osoitettava rahoitusta, jonka avulla opetetaan empaattista käyttäytymistä eikä ainoastaan väkivallan vaikutusten lieventämistä.
<SPEAKER ID="155" NAME="Lydia Schenardi">
ITS-ryhmän puolesta. - (FR) Arvoisa puhemies, hyvät kuulijat, olen erityisen tyytyväinen siihen, että kollegani ja myös komissio ovat monin toimin yrittäneet taata naisiin, nuoriin ja lapsiin kohdistuvan väkivallan ehkäisemiseen ja torjuntaan tarkoitetun Daphne-ohjelman täytäntöönpanon ja asianmukaisen toiminnan varaamalla sille muun muassa oman budjettikohdan ja lisäämällä merkittävästi sen rahoitusta.
<P>
Haluan käyttää tilaisuutta hyväkseni korostaakseni erästä erityisen vastemielistä kehityssuuntaa, joka on käymässä yhteiskunnissamme yhä ilmeisemmäksi: vastasyntyneiden vauvojen pahoinpitelyä. Erityisesti Ranskassa voimme viikoittain lukea uutissähkeistä jälleen uudesta tapauksesta, jossa on pahoinpidelty vauvaa tai jätetty hänet heitteille. Tämä kehityssuunta ei ole yhteydessä ainoastaan köyhyyteen tai sosiaalisiin ja emotionaalisiin ongelmiin tai yhteiskuntiemme synnyttämään väkivaltaan vaan myös ihmisen käyttäytymiseen, joka on muuttumassa vihamielisemmäksi ja turhautuneemmaksi, itsekkäämmäksi ja muista piittaamattomammaksi. Kehityssuunta voitaisiin muuttaa, jos naiset ja vaikeuksissa olevat perheet saisivat enemmän henkistä ja aineellista tukea.
<P>
Tällaisten hädänalaisten perheiden ja naisten osalta olisi kiireellisesti ryhdyttävä ennaltaehkäiseviin toimiin, joita olisi kuitenkin täydennettävä varsinaisilla rikosseuraamuksilla. Rangaistustuomiot eivät ole riittävän ankaria raiskauksissa tai muissa fyysisen väkivallan muodoissa, jotka valitettavan usein johtavat kuolemaan.
<P>
Väkivallan vastainen taistelu on riippuvainen myös siitä tavasta, jolla me kohtelemme väkivallantekijöitä. Ajattelen nyt erityisesti Internetiä, jossa pervertikot ja psykopaatit voivat antaa vapaan vallan pakkomielteilleen; ajattelen videopelejä, jotka tarjoavat valtavasti vaihtoehtoja seksiin ja väkivaltaan; ajattelen huumeita ja muita psykotrooppisia aineita, jotka saavat käyttäjänsä transsiin; ja ajattelen alkoholia, joka liiallisesti nautittuna aiheuttaa suunnatonta tuhoa varsinkin vapauttamalla ihmiset estoistaan.
<P>
Väkivallan vastainen taistelu, johon meidän on ryhdyttävä, alkaa lastemme kasvatuksen tasolta ja kulkee kohti sellaisen tulevaisuuden kehittämistä, jonka haluamme heille tarjota.
<SPEAKER ID="156" NAME="Edit Bauer" AFFILIATION="PPE-DE">
(SK) Kun kotimaani vapaaehtoisjärjestöt aloittivat muutama vuosi sitten väkivallan vastaisen kampanjan, jonka iskulauseena oli "Joka viides nainen", eräät poliittisen eliitin ryhmittymät ja eräät kansalaiset olivat tyrmistyneitä. He sanoivat, että se, mikä pätee Itävaltaan, ei todellakaan päde Slovakiaan. Tuohon aikaan Slovakiassa ei ollut saatavilla tietoa väkivallasta.
<P>
Viimeisimmät tutkimukset osoittavat, että tilanne on paljon pahempi: noin 40 prosenttia koululaisista väittää, että he ovat nähneet väkivaltaa tai jopa joutuneet sen uhriksi. Kotimaani ei luultavasti ole sen parempi tai huonompi kuin sen naapurimaatkaan. Väkivalta on erityisen vakava yhteiskunnallinen ongelma, mikä tulee ilmi lasten oikeuksien strategian valmistelujen yhteydessä haastateltujen tuhannen lapsen ja nuoren mielipiteistä. Hankkeen aikana yhdeksi strategian tärkeimmistä kohteista muodostui lasten kokema väkivalta.
<P>
Olen tältä osin tyytyväinen Grönerin mietintöön, sillä hän on sitoutunut tähän asiaan mitä suurimmassa määrin. Olen äärettömän iloinen siitä, että ohjelma on ollut niin menestyksekäs ja että se on nyt saanut lisää rahoitusta. Säädöskehystä on kuitenkin ehdottomasti parannettava väkivallan vastaisen taistelun tukemiseksi. Ihmiskauppaa koskevassa mietinnössä painotetaan yhteistyön merkitystä ja sitä, että EU:n ja sen jäsenvaltioiden lainsäädäntöä on jossain määrin yhdenmukaistettava. Tämä on mielestäni ensiarvoisen tärkeää myös tässä tapauksessa, ja annan suuren arvon Frattinin tällä saralla toteuttamille toimille.
<P>
Haluan korostaa, että vapaaehtoisjärjestöillä on myönteinen ja korvaamaton rooli tällä osa-alueella. Olen myös tyytyväinen toimiin, joilla parannetaan vapaaehtoisjärjestöjen rahoituksensaantimahdollisuuksia.
<SPEAKER ID="157" NAME="Teresa Riera Madurell" AFFILIATION="PSE">
(ES) Arvoisa puhemies, naisiin kohdistuva väkivalta on vitsaus, jota yksikään demokraattinen yhteiskunta ei voi suvaita. Sukupuolistuneen väkivallan poistaminen on sen vuoksi äärimmäisen tärkeää, jos haluamme saada aikaan yhteiskunnan, jossa vallitsee aito demokratia, oikeus ja solidaarisuus. Siksi tämä mietintö on juuri niin tärkeä. Haluankin aluksi kiittää esittelijää hänen erinomaisesta työstään.
<P>
Daphne-ohjelma on keskeinen väline tuettaessa naisjärjestöjä, jotka taistelevat sukupuolistunutta väkivaltaa vastaan, ja ohjelman erottaminen huumausaineiden väärinkäytön torjunta- ja tiedotusohjelmasta on vahvistanut sen asemaa ja tuonut sen näkyvämmin esille.
<P>
Se on ollut parlamentille todellinen menestystarina samalla tavoin kuin ohjelman rahoituksen lisääminen, ihmiskaupan ja pakkoprostituution ottaminen mukaan väkivallan eri muotoihin sekä viittaus sukuelinten silpomiseen ja kunniarikoksiin.
<P>
Hyvät kuulijat, kotimaassani Espanjassa on annettu uraauurtava laki sukupuolistuneen väkivallan poistamiseksi sen kaikissa mittasuhteissa. Meidän mielestämme se on välttämätön väline tällaisten rikosten poistamiseksi kohtuullisen lyhyen ajan kuluessa.
<P>
Juuri näiden kaikkien syiden vuoksi on mielestäni äärimmäisen tärkeää, että naisiin kohdistuvan väkivallan torjuntaa varten laaditaan mahdollisimman pian EU:n säädöskehys kaikkien jäsenvaltioiden yhteistyönä. Yhdyn Gröneriin siinä, että meidän on saatava pikaista edistystä aikaan juuri tähän suuntaan.
<SPEAKER ID="158" NAME="Inger Segelström" AFFILIATION="PSE">
(SV) Haluan kiittää Gröneriä ja komission jäsentä Frattinia heidän erinomaisesta työstään. Olin kansalaisvapauksien sekä oikeus- ja sisäasioiden valiokunnassa vastuussa tämän mietinnön lähettämisestä takaisin naisten oikeuksien ja sukupuolten tasa-arvon valiokuntaan, jonne se kuuluu.
<P>
Daphne on asia, joka on ruotsalaisten sosiaalidemokraattien sydäntä lähellä, koska juuri ruotsalainen komission jäsen Gradin sitoutui niin voimakkaasti EU:n rooliin naisiin kohdistuvan väkivallan torjunnassa.
<P>
Niin kauan kun miehet harjoittavat naisiin ja lapsiin kohdistuvaa väkivaltaa, niin kauan kun naisten ja nuorten tyttöjen seksiorjakauppaa esiintyy, niin kauan kun kaikilla EU:n naisilla ei ole oikeutta vapaaseen aborttiin, niin kauan kun EU:n naiset joutuvat kärsimään väkivaltaisista kunniarikoksista ja niin kauan kun naisten oikeuksia EU:ssa on vahvistettava, me sosiaalidemokraattiset naiset jatkamme taistelua Daphnen ja ohjelman riittävän rahoituksen puolesta. Valitettavasti emme saaneet tukea lasten oikeusasiamiesten verkoston perustamiseen, mutta sen asian otan uudelleen esiin komission jäsenen Frattinin ja muiden kanssa tehdessämme päätöstä lapsia koskevasta strategiasta. Daphnessa on niin suurenmoista juuri se, että voimme hyödyntää koko EU:ta koskevassa väkivallan vastaisessa taistelussa järjestöjen valmiuksia kokeilla uusia ideoita ja ottaa virikkeitä hyvistä esimerkkitapauksista.
<SPEAKER ID="159" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, Daphne-ohjelma perustettiin vuonna 1997, ja sen avulla on jo rahoitettu yli 370:ää hanketta, joilla tuetaan kansalaisjärjestöjä, instituutioita ja yhdistyksiä niiden pyrkimyksissä ehkäistä ja torjua lapsiin, nuoriin ja naisiin kohdistuvaa väkivaltaa.
<P>
Daphne III:a varten on suunnitteilla noin 117 miljoonan euron budjetti. Meidän täytyy olla tyytyväisiä siihen, että neuvosto päätti hyväksyä useimmat tarkistuksista, joita parlamentti teki ensimmäisessä käsittelyssä ja eritoten tarkistukset, joiden tavoitteena on vähentää byrokratiaa ja tarjota asiantuntija-apua ehdotusten laadinnassa. On osittain juuri parlamentin ansiota, että erityisesti väkivallan uhreille tarkoitettu tehokas vihjepuhelin voi jatkaa toimintaansa. Lisäksi on määrä perustaa asiantuntijaryhmä, joka tarjoaa uhreille tukea ja neuvontaa.
<P>
Daphne III:n tavoitteet ansaitsevatkin erityistä tukea. Niitä ovat muun muassa yhteisen terveydenhuoltopolitiikan tukeminen, perheväkivallan torjuminen, lasten oikeuksien suojeleminen ja ihmiskaupan torjuminen. Euroopan komission on tältä osin otettava harkintaan parlamentin ja neuvoston ehdotus, jossa tarkastellaan mahdollisuutta tehdä aloite lapsiin, nuoriin ja naisiin kohdistuvan väkivallan torjumista koskevasta eurooppalaisesta teemavuodesta.
<P>
Haluan lopuksi esittää kiitokseni esittelijä Grönerille.
<SPEAKER ID="160" NAME="Puhemies">
Keskustelu on päättynyt.
<P>
Äänestys toimitetaan tiistaina 22. toukokuuta.
<P>
Kirjalliset kannanotot (työjärjestyksen 142 artikla)
<SPEAKER ID="161" NAME="Zita Gurmai " LANGUAGE="HU">
Naisiin kohdistuva perheväkivalta on vakava yhteiskunnallinen ongelma. Se liittyy naisten rakenteellisesti epäedulliseen asemaan ja syrjintään, jota valitettavasti yhä esiintyy tässä miesvaltaisessa yhteiskunnassa. Puhumme nöyryyttävästä ja epäoikeudenmukaisesta ilmiöstä, jota esiintyy - vaikkakin eri asteisena - kaikissa maissa ja kaikissa yhteiskuntaluokissa ja joka vaikeuttaa naisten elinoloja, päivittäistä elämää ja osallistumista työmarkkinoille. Haluan painottaa, että miesten harjoittamaa naisiin kohdistuvaa väkivaltaa ei voida hyväksyä nykyaikaisessa, demokraattisessa yhteiskunnassa!
<P>
Daphne-ohjelman aiempi menestys on selkeä peruste ohjelman jatkamiselle. Se, että ohjelman rahoitus on kaksinkertaistettu aiempaan ohjelmaan verrattuna on mielestäni erinomainen tulos ja tarjoaa meille merkittäviä mahdollisuuksia. Meillä onkin ohjelman osalta aiempaa suurempia odotuksia. Ohjelmien toteutuksen yhteydessä on kiinnitettävä erityistä huomiota avoimuuden lisäämiseen, tavoitteellisiin lähestymistapoihin ja vaikuttavuuteen sekä sen varmistamiseen, että ohjelmat tavoittavat yhä suuremman osan yhteiskunnasta.
<P>
Ihmisten valistaminen ja yhteiskunnallisten ennaltaehkäisytoimien ulottaminen kaikille osa-alueille ovat merkittävällä sijalla tämän tuhoisan ilmiön vastaisessa taistelussa. Naisiin kohdistuvasta perheväkivallasta ei valitettavasti ole vielä saatavilla täysin luotettavia ja valaisevia tilastotietoja, jotka olisi yhdenmukaistettu koko EU:ssa, jotta niitä voitaisiin vertailla riittävästi keskenään. Edellytykset tähän on pyrittävä luomaan kaikin mahdollisin keinoin.
<SPEAKER ID="203" NAME="Katalin Lévai " AFFILIATION="PSE">
kirjallisesti. - (HU) Olen tyytyväinen aloitteeseen, jossa parlamentti ja neuvosto kehottavat yhteisessä julkilausumassa ottamaan harkintaan aloitteen lapsiin, nuoriin ja naisiin kohdistuvan väkivallan torjumista koskevan eurooppalaisen teemavuoden perustamisesta.
<P>
Pidän suurena saavutuksena sitä, että neuvosto vahvisti asiasta yhteisen kannan ja myönsi näin, että Daphne on onnistunut ohjelma. Se antoi täten yksimielisen tukensa ohjelman jatkamiselle kolmannessa vaiheessa, joka kestää vuoteen 2013. Haluan korostaa myös sitä myönteistä tulosta, että ohjelman budjettia on lisätty lähes 117 miljoonaan euroon, mikä on merkittävä edistysaskel verrattuna Daphne II:n 50 miljoonan euron ja Daphne I:n 20 miljoonan euron budjettiin.
<P>
Voimme mielestäni pitää yhteisenä menestystarinana sitä seikkaa, että parlamentti onnistui neuvotteluprosessissa puolustamaan useita tarkistuksiaan, kuten esimerkiksi kansalaisjärjestöjen osallistumismahdollisuuksien lisäämistä. Merkittävä saavutus on myös se, että olemme pystyneet varmistamaan palvelupisteen toiminnan jatkumisen ja neuvontaa tarjoavan asiantuntijaryhmän perustamisen.
<P>
Omat toimeni ja aloitteeni näkyvät siinä, että pääsimme sopuun lapsiin, nuoriin ja naisiin kohdistuvan väkivallan vastaista eurooppalaista teemavuotta koskevan yhteisen julkilausuman laatimisesta.
<P>
Haluan lopuksi Euroopan parlamentin sosialidemokraattisen ryhmän romaniasioiden tiedottajana kiinnittää huomiota siihen seikkaan, että usein niin puolustuskyvyttömän romanivähemmistön kaikkein suojattomimmat jäsenet eli lapset ja naiset joutuvat kohtaamaan monenlaisia ikäviä asioita. He joutuvat kaikkein herkimmin väkivallan uhreiksi, ja siksi kehotankin korostamaan erityisesti heidän tukemistaan ja suojeluaan tämän ohjelman yhteydessä.
