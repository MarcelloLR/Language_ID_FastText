<CHAPTER ID="005">
Puhemiehen julkilausumat
<SPEAKER ID="009" NAME="Puhemies">
(DE) Tasan viikko sitten, 26. marraskuuta, Mumbaissa, Intiassa, tapahtui järkyttävä koordinoitujen terroristi-iskujen sarja. Intian sisäasiainministeriön mukaan näiden hirvittävien iskujen takia menetti henkensä miltei 190 ihmistä, joista 22 ulkomaalaisia. Iskuissa loukkaantui 200 ihmistä, ja heidän henkiinjäämisensä on edelleen epäselvää.
<P>
Haluaisin ilmaista Euroopan parlamentin puolesta järkytykseni tästä hirviömäisestä hyökkäyksestä syyttömiä ihmisiä kohtaan ja ilmaista syvimmän osanottomme kaikkien menehtyneiden perheille.
<P>
Haluaisin myös esittää iskuissa loukkaantuneille ja heidän perheilleen tukemme ja lämpimän osanottomme.
<P>
Euroopan parlamentti tuomitsee jyrkästi nämä terroritoimet ja haluaa osoittaa solidaarisuuttaan Intialle, sen kansalle ja sen viranomaisille tänä suruaikana. Tänään olemme kaikki sydämissämme intialaisia.
<P>
Terrorismi on suora hyökkäys vapautta, ihmisoikeuksia ja demokratiaa vastaan. Terrorismi on yritys tuhota arvomme syrjimättömän väkivallan avulla - arvot, jotka yhdistävät meitä Euroopan unionissa ja jäsenvaltioissamme.
<P>
Hyvät kollegat, tiedätte, että Euroopan parlamentin kansainvälisen kaupan valiokunnan valtuuskunta oli Mumbaissa juuri iskujen aikaan.
<P>
Järkyttävistä iskuista aiheutuvan surun keskellä haluaisimme kuitenkin ilmaista ilomme ja helpotuksemme siitä, että kaikki tämän parlamentin valtuuskuntamatkan osallistujat ovat jälleen kanssamme ehjin nahoin, koska jotkut Euroopan parlamentin valtuuskunnan jäsenistä olivat iskujen kohteena olleissa hotelleissa iskujen aikaan, ja he olivat välittömässä hengenvaarassa.
<P>
Tervetuloa takaisin Brysseliin kaikille teille.
<P>
Hyvät kollegat, haluaisin erityisesti tervehtiä joukostamme seuraavia: Ignasi Guardans, joka johti valtuuskuntaa, Daniel Caspary, Béla Glattfelder, Syed Kamall, Sajjad Karim, Erika Mann, Jan Tadeusz Masiel ja Mia De Vits. On hienoa, että te kaikki olette taas täällä.
<P>
(Suosionosoituksia)
<P>
Olen myös iloinen, että seuraavat Euroopan parlamentin jäsenet ovat jälleen kanssamme, ja tervehdin heitä yhtä lämpimästi: Alberto Rodas, Christopher Ford, Levente Csaszi ja Vladymyr Dedobbeleer ja poliittisten ryhmien jäsenet Arielle Rouby ja Barbara Melis sekä tulkit Vincent Capet Euroopan parlamentista ja kaksi freelance-tulkkia Karen Twidle ja Michael Hill.
<P>
(Suosionosoituksia)
<P>
Olemme kaikki helpottuneita siitä, että kaiken kaikkiaan voitte hyvin, ja toivon, että voitte toipua pian tästä hirvittävästä kokemuksesta myös henkisesti.
<P>
Erityiskiitokseni ja tunnustukseni Intian kansalle, niille, jotka tarjosivat teille suojelua ja apua epävarmasta paikallisesta tilanteesta huolimatta.
<P>
Kiitokseni myös niiden Euroopan unionin jäsenvaltioiden konsulaateille, jotka kaikki osoittivat EY:n perustamissopimuksen kirjaimen ja hengen mukaan solidaarisuutta tarjotessaan teille apua hätätilanteessa.
<P>
Haluaisin muistuttaa kaikkia siitä, että kaikki ne Euroopan unionin kansalaiset, joiden kotimaalla ei ole paikallista edustusta - kuten tässä tapauksessa Mumbaissa - voivat ottaa yhteyttä minkä tahansa toisen EU:n jäsenvaltion konsulaattiin. Sellaiset tilanteet ovat todellinen osoitus Euroopan unionin kansojen välisestä konkreettisesta solidaarisuudesta.
<P>
(Suosionosoituksia)
<P>
Hyvät kollegat, tänään ajatuksemme ovat kuitenkin ennen kaikkea Intian iskujen uhrien ja heidän perheidensä luona. Heidän kuolemansa ja siihen johtaneet olosuhteet ovat rikoksia, joita ei voida hyväksyä missään olosuhteissa.
<P>
Terrorismiin - kenen tahansa ja missä tahansa harjoittamana - on puututtava päättäväisellä ja solidaarisella toiminnalla. Euroopan unionia kehotetaan torjumaan terrorismia missä tahansa muodossa yhdessä kansainvälisen yhteisön kanssa.
<P>
Siinä meitä ohjaavat oikeusvaltion periaatteemme. Terrorismia voidaan torjua vain noiden puolustamiemme arvojen mukaisesti.
<P>

<P>
(EN) Olen juuri kuullut hirvittäviä uutisia, joiden mukaan alle tunti sitten murhattiin - sanotaan, että ETA teki sen, mutta sitä ei ole vielä vahvistettu - 70-vuotias liikemies Ignacio Uría Mendizabal espanjalaisessa Azpeitian kaupungissa, Baskimaassa.
<P>
Haluan tuomita tämän terrori-iskun ja ilmaista syvän suruni ja vankan myötätuntoni Ignacio Uría Mendizabalin perheelle ja ystäville. Haluan myös ilmaista solidaarisuuteni Espanjan kansalle, sen viranomaisille ja demokraattisille instituutioille.
<P>
(DE) Pyydän teitä nousemaan Mumbain uhrien ja Espanjassa murhattujen Euroopan unionin kansalaisten muistoksi ja muistamaan kuolleita.
<P>
(Parlamentti nousi ja vietti minuutin hiljaisen hetken)
<P>

<P>
Hyvät kollegat, monet teistä pitävät nyt pientä punaista nauhaa. Viime maanantaina, 1. joulukuuta 2008, oli 20. maailman aids-päivä.
<P>
Aids/hiv on kauhea sairaus, joka tarttuu noin 7 000 ihmiseen maailmassa joka päivä - ilman, että he tietävät sitä. Afrikkaan tauti on iskenyt pahiten, sillä siellä noin 33 miljoonalla on jo hiv-tartunta.
<P>
Mutta myös Euroopassa virus tarttuu ihmisiin päivittäin. Maailman terveysjärjestön WHO:n virallisten lukujen mukaan vuosien 1999 ja 2006 välillä Euroopassa vahvistettiin yli 800 000 uutta tartuntaa - vähän alle 270 000 niistä Euroopan unionin jäsenvaltioissa.
<P>
Ainakin joka kymmenes juuri tartunnan saanut on alle 25-vuotias. Tämän vuoksi on kiireesti parannettava tiedotus- ja ehkäisykampanjoita ja vapaaehtoisten - sekä nimettömien - testien saatavuutta.
<P>
Meidän on sitouduttava poliittisesti lisäämään resursseja tämän sairauden torjuntaa varten ja ryhdyttävä toimenpiteisiin, jotta se voidaan havaita mahdollisimman varhain, jolloin hoitoa ja lääkitystä voidaan alkaa antaa mahdollisimman pian.
<P>
Haluaisin Euroopan parlamentin puolesta kehottaa selkeästi jäsenvaltioita ryhtymään toimenpiteisiin, jotta tartunnan saaneiden syrjintä ja leimaaminen estetään.
<P>
(Suosionosoituksia)
