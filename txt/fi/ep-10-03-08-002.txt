<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(PL) Minulla on istunnon aluksi useita ilmoitusasioita. Euroopan parlamentin tämänkertaisen täysistunnon alussa joudun jälleen kerran ilmoittamaan teille useista järkyttävistä luonnonkatastrofeista, joita viime päivinä on sattunut. Turkissa tapahtui tänään maanjäristys, jossa menehtyi ainakin 57 ihmistä. Viime viikolla tapahtui myös Chilessä lähes 300 uhria vaatinut maanjäristys, ja eri puolilla Eurooppaa raivonneet myrskyt surmasivat yli 60 ihmistä, joista useimmat olivat Ranskan kansalaisia. Emme myöskään saa unohtaa Haitia, jossa tammikuussa tapahtuneen maanjäristyksen uhrien määrä on viimeisten tietojen mukaan yli 300 000 ihmistä. Kaikissa näissä tapauksissa olen lähettänyt surunvalittelut ja ilmaissut osanottoni uhrien perheille Euroopan parlamentin puolesta. Jokainen äkillinen ja ennenaikainen kuolema on murhenäytelmä ennen kaikkea niille perheille, joita se koskettaa, mutta uhrien määrän ollessa kymmeniä- tai satojatuhansia se on murhenäytelmä myös kokonaisille kansakunnille ja koko maailmalle. Seisokaamme yhdessä näiden perheiden rinnalla ja ilmaiskaamme myötätuntomme niille maille, joita on kohdannut tällainen murhenäytelmä.
<P>
Torstaina 11. maaliskuuta vietetään Liettuan itsenäisyyden palauttamisen 20. vuosipäivää. Liettua oli ensimmäinen itäblokin maa, joka julistautui itsenäiseksi Neuvostoliitosta. Euroopan parlamentin liettualaisjäsenten joukossa on neljä vuoden 1990 itsenäisyysjulistuksen allekirjoittajaa. Onnittelut liettualaisille kollegoillemme.
<P>
(Suosionosoituksia)
<P>
Samoin 11. maaliskuuta 1990 Viron kongressi, joka oli demokraattinen väliaikainen parlamentti, antoi julistuksen valtion palauttamisesta 50 vuoden neuvostomiehityksen jälkeen. Onnittelemme myös virolaiskollegoja.
<P>
(Suosionosoituksia)
<P>
Keskiviikkona 10. maaliskuuta vietetään Tiibetin kansannousun 51. vuosipäivää. Kansannousun seurauksena Dalai Lama ja 80 000 tiibetiläistä joutuivat lähtemään kotimaastaan. Toivomme edelleen, ja vetoamme säännöllisesti Kiinan kansantasavallan viranomaisiin, että he muuttaisivat suhtautumistaan Tiibetin kansakuntaan ja aloittaisivat hedelmällisen vuoropuhelun sen edustajien kanssa.
<P>
(Suosionosoituksia)
<P>
Nigel Faragen edellisessä minitäysistunnossa esittämien lausumien johdosta ja työjärjestyksen 153 artiklan 3 kohdan mukaisesti olen puhunut hänen kanssaan ja päättänyt määrätä hänelle seuraamukseksi päivärahan pidättämisen kymmenen päivän ajaksi.
<P>
(Suosionosoituksia)
<P>
Lisäksi haluan ilmoittaa teille uudesta varkaustapauksesta. Euroopan parlamentin jäsen joutui ryöstön uhriksi Euroopan parlamentin rakennusten läheisyydessä. Olen jo jonkin aikaa käynyt neuvotteluja viranomaisten edustajien kanssa Brysselissä ja myös Belgian viranomaisten kanssa. Kollegamme Isabelle Durant toimii välittäjänä näissä neuvotteluissa, sillä hän tuntee Brysselin ja Belgian tilanteen erittäin hyvin. Suunnittelemme parhaillaan yhdessä komission ja Eurooppa-neuvoston kanssa, että haluamme perustaa kaikkien EU:n toimielinten rakennusten ympärille erityisvyöhykkeen, jossa turvallisuudesta huolehtivat paitsi Brysselin viranomaiset myös Belgian hallitus ja Belgian keskusviranomaiset. Tiiviit neuvottelut tästä asiasta ovat käynnissä. Siitä pidettiin kokouksia viime viikolla heti varkauden jälkeen, ja lähipäivinä niitä pidetään lisää. Virallinen kokous poliisin edustajien kanssa on sovittu maaliskuun 22. päiväksi. Haluan myös sanoa, että teemme lujasti töitä turvallisuuden parantamiseksi sekä Euroopan parlamentin että muiden toimielinten rakennusten ympäristössä, ei vain parlamentin. Suhtaudumme tähän meitä kaikkia koskettavana asiana.
