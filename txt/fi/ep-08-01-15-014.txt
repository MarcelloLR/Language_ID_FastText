<CHAPTER ID="014">
Monivuotinen toimintakehys Euroopan unionin perusoikeusvirastolle vuosiksi 2007-2012 (keskustelu) 
<SPEAKER ID="141" NAME="Puhemies">
(FR) Esityslistalla on seuraavana Michael Cashmanin laatima kansalaisvapauksien sekä oikeus- ja sisäasioiden valiokunnan mietintö ehdotuksesta neuvoston päätökseksi asetuksen (EY) N:o 168/2007 täytäntöönpanosta monivuotisen toimintakehyksen hyväksymiseksi Euroopan unionin perusoikeusvirastolle vuosiksi 2007-2012 - C6-0322/2007 -.
<P>
Esitän tässä välissä työjärjestyshuomautuksen: voisiko arvoisa jäsen ystävällisesti kertoa minulle, mihin asetuksen artiklaan hän viittaa?
<SPEAKER ID="142" NAME="Roger Knapman" AFFILIATION="IND/DEM">
Arvoisa puhemies, käytän 171 artiklan mukaisen työjärjestyspuheenvuoron. Kerroitte juuri parlamentille, että 19 jäsentä halusi puhua. Ennen lounasta meille kerrotiin, että puhua halusi 14 jäsentä. Tiedän, että mitä tilastoihin tulee, ja etenkin, kun ei äänestetä nimenhuudon mukaan, täällä toimitaan melko vapaasti, mutta voisitteko selittää, miksi ilmoititte kaksi eri lukua?
<SPEAKER ID="143" NAME="Puhemies">
(FR) On vaikeaa antaa teille selitys tässä ja nyt, mutta teen parhaani.
<P>
Meiltä pyydetään puheenvuoroa - ja olen useita kertoja johtanut puhetta äänestysselityksiä annettaessa - reaaliajassa. Todennäköisesti kävi niin, että kun varapuhemies Vidal-Quadras teki ilmoituksensa, hänen edessään puhujakorokkeella oli 14 nimeä, ja muutaman sekunnin tai minuutin sisällä puhujakoroketta lähestyi lisää parlamentin jäseniä, jotka ilmoittivat puhemiehelle haluavansa puhua. Määrä kasvoi epäilemättä tämän vuoksi 14:stä 19:ään varapuhemies Vidal-Quadrasin ilmoituksen ja hetki sitten tekemäni ilmoituksen välisenä aikana. Huomautus on kuitenkin erittäin mielenkiintoinen, ja tarkistamme asiaankuuluvan säännön.
<P>
Sallikaa minun nyt palata käsittelemään Cashmanin mietintöä ja aloittaa heti komission edustajasta.
<SPEAKER ID="144" NAME="Franco Frattini">
komission varapuheenjohtaja. - Arvoisa puhemies, aluksi haluan kiittää parlamenttia erittäin rakentavasta yhteistyöstä ja tuesta monivuotisen toimintakehyksen pikaiseksi hyväksymiseksi Euroopan unionin perusoikeusvirastolle vuosiksi 2007-2012.
<P>
Haluan kiittää erityisesti esittelijää, jäsen Cashmania, hänen henkilökohtaisesta sitoutumisestaan tähän asiakirjaan. Komission ehdottama monivuotinen toimintakehys vuosiksi 2007-2012, josta keskusteltiin kansalaisvapauksien sekä oikeus- ja sisäasioiden valiokunnassa, antaa perusoikeusvirastolle mahdollisuuden toimia parhaan kykynsä mukaan. Tässä välissä haluan sanoa, että ymmärrän täysin esittelijän ehdottamien tarkistusten perustelut. Olen iloinen voidessani sanoa, että voin hyväksyä tarkistuksen 1, tarkistuksen 2, joka koskee etnisiä vähemmistöjä, tarkistukset 3, 4, 5, 8 ja tarkistuksen 13 (osittain), joka koskee moniperusteisen syrjinnän käsitettä, tarkistuksen 15, joka koskee sosiaalista syrjäytyneisyyttä, sekä tarkistuksen 16 - erityisesti siksi, että kaikki nämä tarkistukset heijastavat puhemiehistön, komission ja esittelijän välisissä keskusteluissa tehtyjä kompromissiratkaisuja.
<P>
Mitä muihin tarkistuksiin tulee, en voi hyväksyä niitä useista oikeudellisista ja teknisistä syistä, jotka selitän nyt nopeasti. Eräät tarkistuksista eivät ole perusasetuksien mukaisia, nimittäin tarkistukset 10, 11 ja 18. Joissakin tapauksissa tarkistukset menevät asetusta pidemmälle, etenkin tarkistus 17. Joissakin muissa tapauksissa ne ovat ristiriidassa asetuksen kanssa, tietenkin minun näkökulmastani, kuten tarkistus 10. Muut eivät vastaa vaatimuksia paremmasta asetuksesta, etenkin tarkistukset 2, 7 ja 13, mitä tulee lisäykseen "perinteisiin kansallisiin ja kielellisiin vähemmistöihin", joista jo säädetään asetuksessa.
<P>
Jotkin tarkistukset eivät kuulu Euroopan yhteisön tai perusoikeusviraston toimivaltaan, nimittäin tarkistukset 14 ja 15 (osittain). Lopuksi, tarkistus 12 rajoittaisi merkittävästi perusoikeusviraston käsittelemiä aloja, jotka on sisällytetty ehdotuksemme 2 artiklaan.
<P>
Haluan tehdä erään huomautuksen tarkistuksesta 6. En vastusta määräyksen sisältöä. Ehdotus monivuotiseksi toimintakehykseksi ei kuitenkaan mielestäni ole paras mahdollinen paikka yleisille julkilausumille ihmisoikeuksien luonteesta ja määritelmästä.
<P>
Se on parasta tehdä asiaankuuluvissa kansainvälisissä sopimuksissa ja perusoikeuskirjassa. En kuitenkaan vastusta tätä tarkistusta, jos sekä neuvosto että parlamentti ovat valmiita hyväksymään sen.
<P>
Lopuksi, en voi hyväksyä tarkistuksia 7 ja 9. Tarkistuksessa 7 monivuotisen toimintakehyksen tarkoituksena on valvoa, että eurooppalaiset toimielimet ja/tai jäsenvaltiot noudattavat kaikkia sellaisia kansainvälisiä ihmisoikeussopimuksia, joissa jäsenvaltiot ovat osapuolena.
<P>
Tarkistuksessa 9 on tarpeetonta viitata monivuotisen toimintakehyksen tarkistamiseen ennen kuin viisi vuotta on kulunut, koska komissio, neuvosto ja parlamentti voivat aina pyytää toimintakehyksen 2 artiklan soveltamisalan laajentamista.
<P>
Yleisesti ottaen viiden vuoden aikataulu otettiin käyttöön, jotta vältyttäisiin perusoikeusviraston työn tehokkuuden vaarantamiselta, sillä se tarvitsee aikaa työnsä suunnittelemiseen ja tekemiseen. Järjestelmälliset tarkistukset saattaisivat heikentää viraston työkykyä.
<P>
Lopuksi, perusoikeusviraston perustaminen on mielestäni ollut suuri menestys perusoikeuksien kunnioittamisen edistämisessä Euroopan unionin alueella. Se on ollut menestys myös toimielinten välisen yhteistyön suhteen. Nyt meidän on asetettava asianmukaiset ehdot, jotta virasto voisi toimia menestyksekkäästi ja osoittaa tulevina vuosina arvonsa.
<SPEAKER ID="145" NAME="Michael Cashman">
esittelijä. - Arvoisa puhemies, haluan kiittää varapuhemies Frattinia hänen sanoistaan.
<P>
Jos parlamentilla olisi tässä asiassa yhteispäätösvaltuudet, olisimme paljon vahvemmassa asemassa. Minun on kerrottava kollegoille, jotka ovat tänään täällä, että tapasin aivan aluksi kansalaisjärjestöt ja kansalaisyhteiskunnan, niin kuin muut varjoesittelijätkin, nähdäkseni mitä voisimme tehdä. Minulle oli heti alussa aivan selvää, että jos saisin tahtoni läpi, minulla olisi loputon luettelo, sillä ihmisoikeudet ovat todella tärkeitä. Ne ovat ensiarvoisen tärkeitä ja syynä toimielinten perustamiseen, jotta emme koskaan joutuisi takaisin oloihin, jotka johtivat toiseen maailmansotaan ja hirvittävään varjoon, joka lankesi niin monien eri kansojen ja vähemmistöjen ylle.
<P>
Totuus on kuitenkin se, että meitä vain kuullaan, joten minun on täytynyt omaksua hyvin vaikea kanta. Minulle on homoseksuaalisena miehenä erittäin vaikeaa olla sisällyttämättä mietintöön aivan erityisesti homofobiaa. Jos kuitenkin aion soveltaa johdonmukaisesti periaatetta, että meidän on saatava mukaan se, mistä ei ole säädetty, minun on luovuttava juuri niistä asioista, joita sydämeni halajaa. Se on siis ollut vaikeaa.
<P>
Olen iloinen voidessani sanoa, että tämän mietinnön puolesta äänesti 48 jäsentä ja 0 vastaan. Tyhjää äänesti 8 jäsentä. Se osoittaa, että tämä - vaikka onkin eräitä tarkistuksia, joita en henkilökohtaisesti kannattanut - on valiokunnan tahto. Haluan osoittaa kunnioitustani puheenjohtajamaa Portugalille sekä kollegoilleni täällä parlamentissa, jotka tekivät kanssani hyvin tiivistä yhteistyötä ja tukivat parlamenttia, jotta voisimme yrittää omaksua kannan, jota sekä neuvosto että komissio kannattaisivat.
<P>
Olen iloinen, että komissaari luetteli yhdeksän 18:sta tarkistuksesta. Saamme 50 prosentin tuen. Haluan tietenkin sataprosenttista tukea, mutta elän poliittisessa todellisuudessa. Haluan ennen kaikkea, että perusoikeusvirasto menestyy. Virasto on saanut alkunsa perusoikeuskirjasta ja kaikista kansainvälisistä ihmisoikeussopimuksista, jotka ovat jäsenvaltioille yhteisiä.
<P>
On kuitenkin valtuuskuntia, poliitikkoja ja jäsenvaltioita, jotka eivät halua viraston menestyvän. He eivät halua sen olevan tehokas, ja siksi olenkin ollut ehdottoman tarkka tähän virastoon kohdistettujen vaatimusten suhteen. Haluan sen menestyvän. Uskon, että valiokunnassa hyväksytyt tarkistukset auttavat sitä menestymään kohdistamatta samanaikaisesti virastoon kohtuuttomia vaatimuksia, jotka ylittävät sen resurssit sekä henkilöresurssien että taloudellisten resurssien osalta.
<P>
Joidenkin naisryhmien mielestä tämä ei riitä, mutta olemme esittäneet tasa-arvonäkökohdat ja ottaneet tasa-arvoinstituutin huomioon. On tietenkin oltava täydentävyyttä, mutta ei saa esiintyä päällekkäisyyttä, koska siinäkin tuhlattaisiin resursseja.
<P>
Sallikaa minun siis päättää puheenvuoroni ja kuunnella - se on kenties tärkeintä ja politiikassa yksi vaikeimmista asioista. Voin kuunnella keskustelua, mutta en kuitenkaan voi kannattaa tarkistuksia, joita käsitellään huomisessa täysistunnossa siitä yksinkertaisesta syystä, että sanoin aluksi, että on voi ottaa mukaan kaikkia tarkistuksia. Jos muuttaisin nyt kantaani, peräytyisin sopimuksesta, jonka tein varjoesittelijöiden kanssa. Vähemmistökielet ja muut alat ovat tietenkin tärkeitä, mutta ei ole mitään tärkeämpää kuin perusoikeusvirasto, joka onnistuu sille annettujen tehtävien hoitamisessa.
<SPEAKER ID="146" NAME="Libor Rouček">
ulkoasiainvaliokunnan lausunnon valmistelija. - (CS) Hyvät naiset ja herrat, perusoikeusviraston perustaminen viime vuonna oli erittäin tärkeä ja tarpeellinen askel kohti perusoikeuksien suojelemista ja tukemista sekä Euroopan unionissa että sen ulkopuolella. Valitettavasti pitkän aikavälin toimintakehystä ei vielä ole hyväksytty, ja eräät henkilöstökysymykset on vielä ratkaistava. Näin ollen ulkoasiainvaliokunta pyytää korjaamaan tilanteen mahdollisimman pian. Mitä tulee viraston toimintaan Euroopan unionin ulkopuolella, ulkoasiainvaliokunta kannattaa työn päällekkäisyyden välttämiseksi hyväksyttyjä toimenpiteitä ja tällä alalla toimivien kansainvälisten järjestöjen kanssa tehtävien toimien tarvittavan koordinoinnin varmistamista. Niitä ovat pääasiassa Euroopan neuvosto, YK ja ETYJ. Olemme myös sitä mieltä, että ihmisoikeuksia koskeva vuoropuhelu on ratkaisevan tärkeää Euroopan unionin ja kehittyvien maiden suhteille. Näin ollen kannatamme sitä, että virasto on avoin hakijamaiden osallistumiselle. Lopuksi otaksumme, että kun uudistussopimus astuu voimaan, ja perustetaan unionin ulkoasioiden ja turvallisuuspolitiikan korkean edustajan virka, virasto tarjoaa edustajalle tämän toimissa kaiken apunsa.
<SPEAKER ID="147" NAME="Kinga Gál">
PPE-DE-ryhmän puolesta. - (HU) Kiitoksia puheenvuorosta, arvoisa puhemies. Olen tyytyväinen, että olemme hyväksyneet Euroopan unionin perusoikeusviraston toimintakehysohjelman, ja haluan kiittää esittelijää hänen työstään ja valmiudesta yhteistyöhön, jota hän on osoittanut koko valtavan työnsä ajan.
<P>
Nyt toimielimille, jäsenvaltioille ja EU:n kansalaisille on yhtä tärkeää, että virasto aloittaa asianmukaisen työnsä mahdollisimman pian, sillä se perustettiin virallisesti Wienissä 1. maaliskuuta 2007, mutta sillä ei vieläkään ole tarkoitukseensa sopivaa rakennetta, mandaattia eikä johtajistoa.
<P>
Näin ollen on erittäin tärkeää hyväksyä toimintakehys nyt. Olemme joutuneet kohtaamaan tässä asiassa todella monimutkaisen ongelman, kun yhtäältä voimme luetella lukemattomia ihmisoikeuskysymyksiä ja perustavanlaatuisia oikeudellisia kysymyksiä, mutta toisaalta meidän on pohdittava, mikä todella tekisi tästä virastosta tällä hetkellä tarkoitukseen sopivan.
<P>
Minun nähdäkseni jäsenkollegani Cashman on yrittänyt yhdistää nämä mielipiteet, niin että ne vastaavat samanaikaisesti kahta yllä mainittua kriteeriä: sitä, että se voi käsitellä meihin kaikkiin arkaluontoisesti vaikuttavia ihmisoikeusongelmia joustavasti ja samaan aikaan pitää viraston tarkoitukseen sopivana.
<P>
Parlamentti tukee mielestäni täysin näitä ehdotuksia, ja huolimatta siitä, että kuuntelin tarkkaavaisesti varapuheenjohtaja Frattinin kertomusta siitä, mitä hän ja komissio eivät voi hyväksyä, toivon vilpittömästi, että neuvosto ymmärtää monia kysymyksiämme, sillä ne voivat olla avainasemassa sen suhteen, miten viraston tulisi tehdä työtään keskittyäkseen todellisiin ongelmiin.
<P>
Kielellisiä ja kansallisia vähemmistöjä koskeva kysymys jätettiin pois alkuperäisestä luettelosta, mutta se on sisällytetty ehdotukseen. Tämä on mielestäni erittäin tärkeää, sillä näemme nyt, että nämä ongelmat putkahtavat yhä uudelleen esiin, ja Euroopan unioni aikoo todellakin kohdata ne. Sen on puututtava asiaan. Näin ollen toivon, että tämä virasto pystyy kiinnittämään niihin huomiota. Emme joudu tekemisiin "paperitiikerin" vaan todellisen toimivan toimielimen kanssa. Kiitän teitä huomiostanne.
<SPEAKER ID="148" NAME="Stavros Lambrinidis">
PSE-ryhmän puolesta. - (EN) Arvoisa puhemies, perusoikeusviraston on lopultakin alettava hoitaa tärkeää tehtäväänsä. Tämän vuoksi esittelijä, jota onnittelen, on joutunut rajoittamaan ehdotettuun ohjelmaan tehtäviä tarkistuksia helpottaakseen nopeaa toimielinten välistä sopimusta tässä tärkeässä kysymyksessä. Olisi tietenkin parempi, jos sosiaaliset oikeudet kuuluisivat aihealueisiin ja jos viitattaisiin suoraan ihmiskauppakysymyksiin sekä yksityiselämän ja ihmisarvon suojelemiseen terrorismin vastaisten toimenpiteiden puitteissa. Ovi on kuitenkin edelleen auki.
<P>
Tänään keskityn erityisesti tärkeään tarkistukseen, jonka minä ja eräät toiset kollegat esitimme. Tässä tarkistuksessa, joka hyväksyttiin, mainitaan suoraan tehokas, riippumaton oikeudenkäyttö, mukaan lukien syytettyjen ja epäiltyjen oikeudet.
<P>
Arvoisa puhemies, kun yleinen luottamus oikeuslaitoksen riippumattomuuteen ja puolueettomuuteen heikkenee, myös demokraattisten yhteiskuntiemme perusta heikkenee. Tästä syystä tämä ulottuvuus kuului aivan oikein alusta lähtien viraston vastuualueisiin. Samaan aikaan olemme kuitenkin taipuvaisia unohtamaan, että jokainen on syytön, kunnes hänen syyllisyytensä on näytetty toteen. Syytettyjen julkinen häpäiseminen tiedotusvälineissä katsojalukujen kasvattamiseksi tai jopa hallituksen tai virkamiesten lyhytaikaisten poliittisten voittojen saavuttamiseksi rikkoo räikeästi tätä periaatetta. Epäiltyjä, herra puhemies - etenkin nykyaikana, kun ilmenee, että hyvin monista periaatteista voidaan joustaa terrorismin vastaisen taistelun nimissä -, ei myöskään voida ryöstää tai kohdella huonosti eikä heiltä voida riistää heidän perusoikeuksiaan ilman seurauksia. Guantanamo jos mikään voi opettaa meille, että asia on näin. Sen kuudetta vuosipäivää vietettiin vasta äskettäin ja valitettavasti ilman, että kukaan olisi huomannut sitä.
<SPEAKER ID="149" NAME="Sophia in 't Veld">
ALDE-ryhmän puolesta. - (NL) Arvoisa puhemies, arvoisa komissaari, hyvät naiset ja herrat, aluksia haluan sanoa, että kunnioitan suuresti esittelijää, jäsen Cashmania. Pidän häntä aina merkittävänä liittolaisena perusoikeuksien puolustamistaistelussa. En siis ole esittelijän kanssa eri mieltä sisällöstä vaan strategiasta. Yksi strategia voisi olla se, että luovutaan muutamasta painopistealueesta vastineeksi neuvoston tuesta, mutta tarjoaako neuvosto meille riittävän paljon, jotta voisimme luopua haluamastamme? Mielestäni ei, ja näin ollen ilmaisen mieluummin kantani selkeästi.
<P>
ALDE-ryhmän tarkistuksissa ehdotetaan neljää uutta painopistealuetta, nimittäin homofobiaa, yksityisyyttä, terrorisminvastaista politiikkaa ja romanien perusoikeuksia sekä heihin kohdistuvaa syrjintää. ALDE-ryhmä pitää näitä tällä hetkellä neljänä pääalana, joilla jäsenvaltiot loukkaavat jatkuvasti ihmisoikeuksia. Perusoikeusvirastosta olisi pitänyt tulla vahtikoira, joka pitäisi jäsenvaltiot kaidalla polulla, mutta se ei valitettavasti ole onnistunut siinä. Siitä on joka tapauksessa jo tullut hampaaton tiikeri. Minun mielestäni, ja ehdottomasti myös silloin, kun kuuntelin, mitä komissaari Frattini juuri sanoi, Euroopan parlamentin tulisi perusoikeusviraston tärkeimpänä kumppanina yksinkertaisesti valita omat selkeät painopistealueensa.
<P>
Rehellisesti sanoen, jos luotamme neuvoston tukeen tai sopimukseen neuvoston kanssa, kysyn, missä neuvosto tänään on. Näin ollen pelkään, että olen sisällön suhteen erittäin suuressa määrin samaa mieltä esittelijän kanssa - aion neuvotella asiasta ryhmässäni -, mutta minun on valitettavasti sanottava, etten voi kannattaa strategiaa.
<SPEAKER ID="150" NAME="Konrad Szymański">
UEN-ryhmän puolesta. - (PL) Arvoisa puhemies, arvoisa komissaari, perusoikeusvirasto perustettiin rasismin ja muukalaisvihan seurantakeskuksen pohjalta. Tämä muutos olisi voinut olla merkki parannuksesta. Wienissä toiminut keskus oli tunnettu epäluotettavuudestaan ja siitä, miten helposti rasismista ja antisemitismistä tehtyjä kanteluita käytetiin väärin - näin kävi esimerkiksi vuosina 2001 ja 2005 Radio Maryjalle, republikaaniselle liitolle ja omalle maalleni Puolalle.
<P>
Jos uusi toimielin noudattaa esittelijän suosituksia, se toistaa pian vanhoja virheitä. Ehdotuksella mennä teema-alueita pidemmälle ja niin sanottujen proaktiivisten toimenpiteiden joustavuudella - nämä ovat vain lainauksia mietinnössä tarjotuista perusteluista - vain näytetään vihreää valoa viraston hallitsemattomalle toiminnalle, jonka sanelevat ääri-ideologiat ja joka jää kansainvälisen lain ulkopuolelle. Mikään näistä asioista ei olisi todella tärkeä, sillä tämä ei loppujen lopuksi olisi ainoa tapaus, jossa tuhlataan Euroopan rahoja, mutta ihmisoikeuksien turvaamiseen tarkoitettu järjestelmä, jolta puuttuvat kansainvälisen lain puitteet ja joka jätetään ammattimaisten rasismin vastustajien käsiin, menettää tärkeimmän valttinsa, uskottavuuden.
<SPEAKER ID="151" NAME="Cem Özdemir">
Verts/ALE-ryhmän puolesta. - (DE) Arvoisa puhemies, äänestimme mietinnöstä kansalaisvapauksien sekä oikeus- ja sisäasioiden valiokunnassa. Hyväksymme sen jälleen täällä, vaikka yhdymmekin suureen osaan parlamentin ja jopa esittelijän itsensä esittämästä kritiikistä. Esittelijä on jo tuonut esiin erään huomautukseni. Vaikka perusoikeusvirasto jatkaa sukupuolisyrjinnän käsittelemistä, homofobian kaltaiset asiat eivät valitettavasti kuulu sen alaisuuteen. Euroopassa käymiemme keskustelujen ja neuvottelujen tämänhetkisen tilan valossa on valitettavaa, että emme päässeet siitä kompromissiin neuvoston ja komission kanssa.
<P>
On tehtävä myös muita huomautuksia. Jätimme tarkistukset käsiteltäväksi valiokunnassa, mutta valitettavasti ne kaikki hylättiin. Aion viitata vain muutamiin niistä. Romaneihin kohdistuvan syrjinnän käsitteleminen olisi ollut tärkeää, samoin kuin yksityisyyden suojaaminen. Tietosuoja olisi ollut toinen tärkeä asia. Täällä Euroopassa olemme saavuttaneet tietyn standardin, jota meidän on ylläpidettävä Euroopan unionissa uskottavuutemme tähden. On kuitenkin tärkeää - eikä vähiten terrorismin vastaisesta taistelusta saamamme kokemuksen valossa - tutkia, missä määrin terrorisminvastainen taistelu voidaan sovittaa yhteen perusoikeuksien kanssa. Tämä on toinen asia, joka kannattaisi sisällyttää perusoikeusviraston toimivaltaan.
<P>
Kaikki ovat yhtä mieltä siitä, että perusoikeusviraston tulisi olla toimintakykyinen mahdollisimman pian, mutta emme ole onnistuneet edes sopimaan sen johtajasta. Näin ollen jää sijaa epäilylle, voiko virasto todella suoriutua tehtävistään. Hyvä uutinen on se, että näitä menettelyjä ei enää ole monta. Kun tarkistettu sopimus Euroopan unionista astuu voimaan vuonna 2009, meillä on muita prosesseja, joiden kautta kanavoidaan Euroopan parlamentin osallistumista näihin keskusteluihin.
<SPEAKER ID="152" NAME="Bairbre de Brún">
GUE/NGL-ryhmän puolesta. - (GA) Arvoisa puhemies, kannatan jäsen Cashmanin mietintöä Euroopan unionin perusoikeusvirastosta. Kansalaisvapauksien valiokunnan jäsenet ovat tehneet erinomaista työtä tässä tärkeässä asiassa. Onnittelen sekä heitä että esittelijää.
<P>
Kannatan kuitenkin erityisesti parannuksia, joiden mukaan viraston erityiset vastuualueet käsittävät perinteisiin kieliin ja vähemmistöihin kohdistuvan syrjinnän. Pyydän jäseniä tukemaan näitä uudistuksia huomenna.
<P>
Yhdistyneet kansakunnat on julistanut vuoden 2008 kansainväliseksi kielten vuodeksi. Euroopan unionin on osallistuttava tähän hankkeeseen, ja meidän on seurattava esimerkkiä.
<P>
Olen itse erityisen kiinnostunut tästä asiasta. Jatkan työskentelyä EU:n tasolla vaatiakseni tarvittavia resursseja iirin kielelle EU:n työkielenä, ja vaalipiirin tasolla tukeakseni kampanjaa Irlannin kielilain puolesta. Tätä lakia tarvitaan kipeästi Pohjois-Irlannissa iirin kielen puhujien oikeuksien suojelemiseksi.
<P>
Näitä oikeuksia ei tällä hetkellä voida käyttää. Ne ovat käytettävissä, jos ne kirjataan sitovaan lakiin ja jos Euroopan unionin perusoikeusviraston kaltainen elin pystyy haastamaan maanmieheni ja muut kieleen perustuvassa syrjinnässä.
<SPEAKER ID="153" NAME="Koenraad Dillen" AFFILIATION="NI">
(NL) Arvoisa puhemies, hyvät naiset ja herrat, äänestän täydestä sydämestäni tätä mietintöä vastaan, koska pidän virastoa Euroopan poliittisen korrektiuden vahtikoirana. Poliittinen korrektius valtaa Euroopassa yhä enemmän alaa. Vaikka virasto väittää suojelevansa kansalaisten perusoikeuksia, se on itse asiassa uhka eräille perustavanlaatuisimmista oikeuksistamme ja vapauksistamme sekä toissijaisuusperiaatteelle.
<P>
Eurooppaa vaivaava poliittisen korrektiuden henki tarkoittaa, että ilmaisuvapaus on alistettu tietyn uskonnon vaatimuksille, nimittäin islamin, joka ei hyväksy minkäänlaista kritiikkiä.
<P>
Euroopan rasismin ja muukalaisvihan seurantakeskus, jonka seuraaja virastosta on tarkoitus tulla, rinnasti täysin tarkoituksellisesti maahanmuuton ja islamin kielteisten puolten vastaisten oikeutettujen mielipiteiden ilmaisemisen rasismiin. Keskus myös väitti, että islamofobia on uusi syrjintämuoto ja että tanskalaisten pilapiirrosten aiheuttamien yhteenottojen jälkeen tulisi säätää jumalanpilkan vastaisia lakeja. Kun tilattu tutkimus osoitti, että Euroopassa juutalaisiin kohdistuvia väkivallantekoja tekevät pääasiassa nuoret muslimit, keskuksen johtaja heitti sen pikaisesti roskakoriin.
<P>
Hyvin harvat ihmiset näyttävät jo käsittävän tässä parlamentissa, että ilmaisuvapaus on korkein perusoikeus ja että historian kulkua on aina vauhdittanut ajatuksenvapauden kehittyminen. Eurooppa ei olisi koskaan ollut yhden aikakauden ajan maailman keskus ilman vapautta kertoa totuus suoraan ja esteettä, miten paljon se sitten saattaakin loukata. Tämä mietintö ja virasto ajavat tuon periaatteen syöksykierteeseen.
<SPEAKER ID="154" NAME="Íñigo Méndez de Vigo" AFFILIATION="PPE-DE">
(ES) Arvoisa puhemies, monivuotisen toimintakehyksen luominen Euroopan unionin perusoikeusvirastolle on erittäin tärkeä asia niille meistä, jotka uskomme, että perusoikeudet ovat osa eurooppalaisten DNA:ta. Näin ollen haluan yhtyä esittelijään ja muihin puhujiin, jotka ovat näyttäneet vihreää valoa monivuotiselle toimintakehykselle ja viraston työlle.
<P>
Uskon myös, että tämä mietintö, kuten jäsen Gál, jota tuen ryhmäni tiedottajana, on sanonut, on tasapainoinen mietintö, joka pyrkii olemaan tuloksellinen olematta kuitenkaan liian kunnianhimoinen.
<P>
Esittelijän käyttämä ilmaisu oli käsittääkseni "realistinen". Koska mietintö on realistinen, haluan pyytää komissaari Frattinilta, hyvältä ystävältäni Franco Frattinilta, hieman enemmän tukea. Se, että Euroopan komissio hyväksyy vain yhdeksän 18:sta käsiteltäväksi jättämästämme tarkistuksesta tuntuu minusta yrityksen puutteelta. Hyvä komission varapuheenjohtaja, näin tärkeässä asiassa tarvitaan vaivannäköä.
<P>
Minulla oli onni ja kunnia toimia parlamentin puhemiestä valmistelukunnassa edustavassa valtuuskunnassa, joka laati perusoikeuskirjan, ja minulla on yhtä suuri kunnia olla neljättä maailmaa käsittelevän laajennetun ATD-työryhmän puheenjohtaja. Olemme onnistuneet yhden tarkistuksen, tarkistuksen 15, osalta ja sisällyttäneet sosiaaliseen syrjäytyneisyyden ja köyhyyteen puuttumisen viraston tavoitteisiin. Miksi? Koska jokainen sosiaalisesti syrjäytynyt ja viheliäisessä köyhyydessä elävä ihminen ei loppujen lopuksi nauti mitään perusoikeuksia, ja tämän vuoksi olemme sitä mieltä, että olisi tärkeä poliittinen viesti kansalaisillemme, että tarkistukseen 15 suhtauduttaisiin myötämielisemmin kuin te, arvoisa komission varapuheenjohtaja, olette tehnyt. Me parlamentin jäsenet edustamme loppujen lopuksi kansaa, ja kansa pyytää meitä huolehtimaan myös heikoimmin toimeentulevista.
<P>
Näin ollen, hyvä komissaari, toivon, että tämä keskustelu auttaa teitä ymmärtämään, miten tärkeää on hyväksyä yhdeksän tarkistuksen sijaan enemmän, ja tukea Euroopan parlamentin kantaa tässä asiassa.
<SPEAKER ID="155" NAME="Magda Kósáné Kovács" AFFILIATION="PSE">
(HU) Erittäin paljon kiitoksia, arvoisa puhemies. Yhdeksän kuukautta perusoikeusviraston juhlallisten avajaisten jälkeen minulle ei tuota iloa puhua siitä, että toimielin ei ole pystynyt aloittamaan toimintaansa ja että sillä ei vieläkään ole johtoa.
<P>
Tällä viikolla parlamentti lopulta hyväksyy monivuotisen toimintakehysohjelman. Haluan kiittää siitä esittelijää, jäsen Cashmania. Monivuotinen toimintakehysohjelma on ratkaisevan tärkeä viraston toiminnan kannalta ja sen kannalta, miten tehokkaasti se valvoo perusoikeuksia ja muotoilee, mitä tulee tehdä. Kolmikantasopimusprosessi perussopimuksen laatimiseksi jätti avoimeksi joitakin teitä, joita pitkin olemme velvollisia jatkamaan.
<P>
Esimerkiksi neuvoston julkilausumassa haluttiin käyttää poliittista voimaa, jotta virasto saisi mahdollisuuden tutkia ihmisoikeuksien täytäntöönpanoa viraston pyynnöstä poliisin ja oikeusviranomaisten kanssa tehtävän yhteistyön alalla. Jäsenvaltioille ja Euroopan unionille on tärkeää käyttää saamiaan tilaisuuksia hyväkseen, kunnes siitä tulee kiistatta viraston velvollisuus sen jälkeen, kun uudistussopimus astuu voimaan.
<P>
On myös yhteinen velvollisuutemme huolehtia siitä, että kansallisten ja etnisten vähemmistöjen yksilönoikeuksista ja yhteisön oikeuksista tehdään kiistämättömät sekä kieltämällä syrjintä että vaatimalla myönteistä lain täytäntöönpanoa. Periaatteessa sosiaalisten oikeuksien tunnustamista ihmisoikeuksiksi ei myöskään voida kyseenalaistaa, koska ilman perusturvallisuutta ei ole ihmisarvoa.
<P>
On kulunut sanonta, että jokainen päätös on sen arvoinen, minkä verran siitä pannaan täytäntöön, mutta se on kuitenkin totta. Varapuheenjohtaja Frattinin sanat ovat herättäneet pientä epäilystä, mutta toivon sittenkin, että virasto voi suojella ihmisoikeuksia johdonmukaisesti.
<SPEAKER ID="157" NAME="Hubert Pirker" AFFILIATION="PPE-DE">
(DE) Arvoisa puhemies, arvoisa komissaari, haluan käyttää tilaisuuden esittääkseni kaksi perushuomautusta. Ensimmäiseksi toivon kiihkeästi ja esitän itsepintaisesti vetoomuksen sen puolesta, että perusoikeusvirastolle nimitetään johtaja välittömästi, kun sen työohjelma on hyväksytty, sillä koko viraston perustamisen tarkoituksena on tehdä siitä täysin toimintakykyinen mahdollisimman pian.
<P>
Toinen perushuomautukseni on se, että haluan käyttää tätä keskustelua hyväkseni pyytääkseni jälleen kerran, että kaikkien virastojen suorituksista ja hyödyllisyydestä tehtäisiin arvio. En itse asiassa ole vakuuttunut, että kaikki virastot toimivat niin kuin toivomme tai että niiden on oltava olemassa ikuisesti. Sitä vastoin uskon vakaasti, että on olemassa vastaavanlaisia rakenteita ja että olisi todellakin mahdollista luopua joistakin virastoista ilman, että kukaan huomaisi niiden puuttumista tai kärsisi siitä. Haluan kysyä teiltä, milloin komissio aikoo käynnistää tällaisen arvioinnin.
<SPEAKER ID="158" NAME="Genowefa Grabowska" AFFILIATION="PSE">
(PL) Arvoisa puhemies, vaikka onnittelenkin esittelijää, Michael Cashmania, haluan tehdä yhden huomautuksen: kansalaisvapauksien sekä oikeus- ja sisäasioiden valiokunnan istuntojen aikana keskustelimme yksityiskohtaisesti siitä, tekeekö perusoikeusvirasto samaa työtä kuin Euroopan neuvosto. Tulimme siihen johtopäätökseen, että ei, mutta minulla on se käsitys, että kadehdimme Euroopan neuvostolta sitä, että sillä on niin paljon painoarvoa, jonka ansiosta se voi soveltaa tietynlaista oikeudellista järjestelmää.
<P>
Minusta näyttää siltä, että perusoikeusviraston tulisi olosuhteistaan ja toimivallastaan huolimatta perustua voimakkaasti perusoikeuskirjaan. Sen pitäisi saada se ymmärtämään selkeästi, että sekin on perusoikeuskirjan suojelija, myös niiden kansalaisten ja jäsenvaltioiden puolesta, jotka eivät ole hyväksyneet perusoikeuskirjaa täysimittaisena. Uskon, että tämä on erittäin tärkeää. Uskon myös, että perusoikeusviraston tulisi edetä tähän suuntaan meidän avullamme, Euroopan parlamentin tuella.
<SPEAKER ID="159" NAME="Franco Frattini">
komission varapuheenjohtaja. - Arvoisa puhemies, haluan kiittää kaikkia puheenvuoron käyttäneitä heidän ehdotuksistaan ja panoksistaan.
<P>
Ensinnäkin Euroopan unionin tulisi olla sekä perusoikeuksien paras puolustaja sekä niiden paras edistäjä, ja kansalaisten tulisi myös pitää Euroopan unionia sellaisena. Tällä tarkoitan ryhmien ja yhteisöjen oikeuksia sekä yksilönoikeuksia. Tämä on erittäin tärkeä lähestymistapa.
<P>
Perusoikeuskirjan julistamisen ja Lissabonin sopimuksen allekirjoittamisen jälkeen minusta myös tuntuu, että virastosta pitäisi tulla tällä alalla tehokkain eurooppalainen väline. Tätä varten haluan nähdä parlamentin järjestävän johtajan virkaan hakeneiden ja jatkoon selviytyneiden ehdokkaiden kuulemistilaisuuden mahdollisimman pian, jotta virasto voi aloittaa toimintansa parhaan kykynsä mukaan.
<P>
Olen esittelijän, jäsen Cashmanin, kanssa täysin samaa mieltä siitä, että meidän on annettava viraston nyt aloittaa toimintansa. Sen kuormittaminen liian monilla tehtävillä aiheuttaa vaaran, että virastosta tulee elin, joka tuntuu voimakkaalta mutta joka ei käytännössä kykene toimimaan vaaditulla nopeudella.
<P>
Lopuksi, olen tietoinen monien jäsenten ilmaisemista huolenaiheista ja voin luvata teille, että olen kauan ennen viisivuotiskauden päättymistä valmis käyttämään täysimittaisesti komission valtaa pyytääkseni virastoa laajentamaan 2 artiklan soveltamisalaa oikeudellisen ja turvallisuusyhteistyön alalla.
<P>
Vielä yksi asia: Suhtaudun ymmärtäväisesti siihen, mitä ystäväni Méndez de Vigo sanoi ja tutkin hänen ehdotuksiaan tarkkaan, etenkin koskien tarkistusta 15, yrittääkseni vastata ilmaistuihin odotuksiin eurooppalaisesta köyhyydenvastaisesta strategiasta.
<P>
Haluan myös toistaa, että olen valmis hyväksymään tarkistuksen 6, vaikka en periaatteessa yhdy siihen. Toivon, että pyrkimykseni vastata odotuksiinne ilahduttaa jäsen Cashmania.
<SPEAKER ID="160" NAME="Puhemies">
(FR) Kiitos, arvoisa komissaari. Näyttää siltä, että parlamentti arvostaa tätä.
<SPEAKER ID="161" NAME="Michael Cashman">
esittelijä. - Arvoisa puhemies, kiitän komissaaria siitä, että hän antoi periksi erittäin tärkeässä asiassa koskien tarkistusta 6, jonka mukaan "Kaikki ihmiset syntyvät yhdenvertaisina ja tästä syystä ihmisoikeudet ovat jakamattomia ja loukkaamattomia". Haluaisin kiittää kollegoitani heidän panoksistaan ja kertoa teille, että kun yksi sitoutumattomista jäsenistä ilmoittaa, että he aikovat äänestää minua vastaan ja kun parlamentin ääriainekset äänestävät minua ja mietintöäni vastaan, sydämeni täytyy ilosta, ja aivoni kertovat minulle, että olemme toimineet aivan oikein. Äärimmäisyysliikkeitä ei nimittäin saisi olla, kun kyse on ihmisoikeuksien puolustamisesta, lukuunottamatta äärimmäistä ihmisoikeuksien puolustamista.
<P>
Haluan sanoa hyvälle ystävälleni Sophia in 't Veldille, että olen tietenkin samaa mieltä hänen kanssaan, mutta mielestäni asia on jo käsitelty romanien, yksityisyyden ja homofobian osalta. Romanit kattaisi etniseen alkuperään ja rotuun perustuva syrjintä. Haluan sanoa kollegalleni jäsen Lambrinidisille, että perusoikeuskirja ja Euroopan ihmisoikeussopimus antavat meille alan, jolla voimme toimia yksityisyyden perusteella, ehkäistä ihmiskauppaa ja puuttua sosiaaliseen syrjäytyneisyyteen. Jäsen Gál sanoi, että on aivan totta, että kyse on viraston toimivuudesta, ja se meidän on kohdattava.
<P>
Siitä syystä olemme ottaneet mukaan moniperusteisen syrjinnän. Meidän on muistettava, että emme käsittele vain sellaisia aloja, jotka se voi kattaa. Nämä ovat temaattisia aloja, joiden pohjana on objektiivinen perusta, perusoikeuskirja ja kansainväliset sopimukset. Ne ovat yhteisiä kaikille jäsenvaltioille.
<P>
Erittäin hyvälle ystävälleni Cem Özdemirille - çok teşekkür ederim! - Tietosuojasta sanoisin, että teksti kattaa sen. Meillä on myös tietosuojavaltuutettu ja tietosuojadirektiivejä, ja päällekkäisyys on viimeinen asia, jota haluamme.
<P>
Se on mielenkiintoista, ja meidän pitäisi juhlistaa sitä. Angelillin mietintöä käsitellään pian. Se on oma-aloitteinen mietintö, mutta olemme täällä ehdottoman sitoutuneita - eikä se ole oma aloitteemme tai pyyntö - siihen, että perusoikeuksia suojeleva virasto kattaa lasten oikeudet. Onnittelen siis parlamenttia. Pyydän parlamenttia äänestämään kanssani. Älkäämme tuoko mukaan lisää, älkäämme heikentäkö ehdotuksia, keskittykäämme, tehkäämme työmme - ja arvoisa puhemies, säästäkää nuijanne toiseen kertaan!
<SPEAKER ID="162" NAME="Irena Belohorská" AFFILIATION="NI">
(SK) Haluan esittää voimakkaan vastalauseeni sitä vastaan, mitä jäsen Cashman juuri sanoi: Edustan sitoutumattomien jäsenten ryhmää ja haluaisin sanoa, että menneisyydessä, kun olin Euroopan neuvoston jäsen, laadin mietinnön lapsityövoiman kieltämisestä ja osallistuin myös toisen lasten oikeuksia käsittelevän mietinnön laatimiseen. Näin ollen esitän voimakkaan vastalauseeni esittelijän huomautuksia vastaan. Hän sanoi, ettei välitä, äänestääkö joku sitoutumattomien ryhmän jäsen häntä vastaan.
<SPEAKER ID="163" NAME="Puhemies">
(FR) Jäsen Cashman, olkaa hyvä ja vastatkaa henkilökohtaisesti huomautuksiin, jotka osoitettiin teille henkilökohtaisena hyökkäyksenä.
<SPEAKER ID="164" NAME="Michael Cashman">
esittelijä. - Arvoisa puhemies, en tietenkään ajatellut kunnianarvoisaa jäsentä huomautusta tehdessäni.
<P>
Viittasin yleisesti sitoutumattomiin jäseniin, mutta erityisesti jäsen Dillenin esittämiin huomautuksiin, jotka mielestäni edustavat ääriaineksia. En kuitenkaan mitenkään tarkoittanut loukata kunnianarvoisaa jäsentä, jonka ansioluettelo puhuu puolestaan.
<SPEAKER ID="165" NAME="Puhemies">
(FR) Voin vahvistaa, ainakin ranskankielisen tulkkauksen pohjalta, että huomautus koski ääriaineksia, ei suinkaan sitoutumattomia jäseniä. Esittelijä teki selvän eron heidän välillään.
<P>
Keskustelu on päättynyt.
<P>
Äänestys toimitetaan torstaina 17. tammikuuta 2008.
