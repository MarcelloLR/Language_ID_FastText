<CHAPTER ID="016-01">
1. Sri Lanka: YK:n raportin seurantatoimet (keskustelu) 
<SPEAKER ID="285" NAME="Puhemies">
(EN) Esityslistalla on seuraavana keskustelu kuudesta Thaimaata koskevasta päätöslauselmaesityksestä.
<SPEAKER ID="286" NAME="Paul Murphy">
laatija. - (EN) Arvoisa puhemies, Sri Lankan hallituksen ja tamilivähemmistön välillä käytävässä julmassa sodassa surmattiin ainakin 40 000 tamilia muutaman viikon aikana, ja satoja tuhansia ihmisiä pidettiin ulkona vankileireillä. YK:n raportissa myönnetään nyt vihdoinkin julkisesti ne rikokset, joita tamilikansaa vastaan on tehty. Meidän ei valitettavasti pitäisi elätellä harhaluuloja siitä, että raportti muuttaa tamilien oloja Sri Lankassa.
<P>
Raportin julkaisemista seuraavana päivänä kerrottiin, että YK:n pääsihteeri käynnistäisi kansainvälisen tutkimuksen vain, jos Sri Lankan hallitus siihen suostuu tai jos YK:n turvallisuusneuvosto tai jokin muu kansainvälinen foorumi vaatii asiasta tutkimusta. Sri Lankan hallituksen luonne huomioon ottaen on selvää, että se ei salli mitään kansainvälistä tutkintaa. Tämä korostaa jälleen kerran tarvetta kampanjoida sen puolesta, että sotarikoksista laaditaan todella riippumaton tutkimus ja että Rajapaksan hallitus asetetaan vastuuseen.
<P>
Tamilien solidaarisuuskampanja (Tamil Solidarity Campaign) ja monet muut ryhmät eri puolilla maailmaa ovat järjestämässä 18. toukokuuta mielenosoituksia tämän verisen sodan toisen vuosipäivän muistamiseksi. Singaleesi- ja tamiliväestön yhteistä taistelua tarvitaan edelleen kyseisen hallinnon kukistamiseksi ja tamilia puhuvien ihmisten itsemääräämisoikeuden puolustamiseksi.
<SPEAKER ID="287" NAME="Geoffrey Van Orden">
laatija. - (EN) Arvoisa puhemies, jo avauspuheenvuoron kommentteja kuunnellessa ymmärtää, miksi olen niin pahoillani siitä, että käymme täällä tänään tätä keskustelua. Sitä ovat edesauttaneet tamilisiirtolaisten äärielementit, samat ihmiset, jotka ovat jo monen vuoden ajan auttaneet pitämään yllä LTTE:n sotatoimia poliittisella toiminnalla ja usein rikoksen tuottaman hyödyn avulla.
<P>
LTTE:n sotatoimien loppuvaiheet olivat tietenkin hirvittäviä. Darusmanin laatimassa YK:n raportissa, joka on suoraan tämän keskustelun verukkeena, todetaan selvästi, että LTTE käytti loppuvaiheissa siviiliväestöä ihmiskilpinä, lisäsi siviilien ja myös lasten pakkovärväystä riveihinsä, teloitti siviilejä, jotka yrittivät paeta selkkausalueelta, ja käytti tykistöä kotiseudultaan siirtymään joutuneiden siviilien sekä sairaaloiden ja muiden laitosten lähellä. Tämä ei oikeuta siviilikohteiden pommittamista mutta asettaa sen oikeaan asiayhteyteen ja osoittaa, kuka on syyllinen.
<P>
Jotkut ihmiset yrittävät jatkaa vihaa ja hajaannusta aiheuttavia sotatoimia sen sijaan, että he yrittäisivät yhdistää Sri Lankan kansaa. Heidän mielestään Darusmanin raportti on yksi ase tässä taistelussa, ja he haluavat asettaa syytettyjen penkille ainoastaan Sri Lankan hallituksen.
<P>
Tällainen menettelytapa on vastemielinen ja haitallinen. Sri Lankan hallitus ja komissio ovat perustaneet LLRC:n tutkimaan ihmisoikeussyytöksiä. Tehkäämme kaikki voitavamme tukeaksemme niitä ja Sri Lankan kansaa sen sijaan, että hyökkäämme heitä vastaan.
<SPEAKER ID="288" NAME="Véronique De Keyser">
laatija. - (FR) Arvoisa puhemies, jo ensimmäisistä sanoista lähtien kaikki ymmärsivät, että keskustelusta tulee hyvin vilkas ja että siinä tuodaan esiin kaksi näkemystä.
<P>
Haluan todeta, että oma ryhmäni ei asettaudu kummallekaan puolelle vaan yksinkertaisesti oikeuden ja sovinnon puolelle. Sri Lankan kaltaisissa julmia sotia kokeneissa maissa - joita varmasti on monia muitakin - ei mielestäni saada aikaan sovintoa ilman oikeuden toteutumista.
<P>
Mitä tässä Van Ordenin mainitsemassa Yhdistyneiden kansakuntien raportissa sitten tehdään? Siinä yksinkertaisesti toistetaan tosiasiat ja vaaditaan kansainvälisen oikeuden mekanismia, joka - kuten tiedetään - edellyttää hallituksen hyväksyntää. Se on vähintä. Miten ajattelette kansan pääsevän sovintoon? Hyvä Geoffrey Van Orden, siihen on saatava mukaan molemmat osapuolet. Ei ainoastaan tamilit. Molemmilla puolilla on tehty rikoksia. Molemmat osapuolet ovat vastuussa. Oikeuden on toteuduttava molemmilla puolilla.
<P>
Raportissa todetaan myös - mitä pahoittelen - että juuri mainittu sovintokomissio ei ole esittänyt riittävän vakuuttavia tietoja tutkinnasta. Viimeiseksi pelkään, että kansallinen oikeudellinen elin ei loppujen lopuksi saa asioihin selvyyttä. Siksi totean, aivan yksinkertaisesti ja kaikkien molemmilla puolilla kärsineiden ihmisten puolesta, että parlamenttimme voi kannattaa tätä raporttia vain, jotta asioista saataisiin lisätietoa ja oikeus toteutuisi paremmin. Se on ainoa ajatus, jonka haluan tänään välittää. En käyttänyt puheaikaani kokonaan, mutta tässä olennainen ajatukseni parlamentille.
<SPEAKER ID="289" NAME="Thomas Mann" LANGUAGE="DE">
Arvoisa puhemies, kävin Sri Lankassa helmikuussa suhteista Etelä-Aasian maihin vastaavan valtuuskunnan kanssa. Siellä ollessamme havaitsimme, että maassa tehdään suunnattomasti työtä 25 vuotta kestäneen sisällissodan seurausten korjaamiseksi. Euroopan unioni, Yhdistyneet kansakunnat ja kansalaisjärjestöt tarjoavat apuaan muun muassa raivaamalla maamiinoja HALO Trust-järjestön välityksellä ja asuttamalla tamileja uudelleen aiemmalle kotiseudulleen. Pyydämme maan hallitusta suhtautumaan myönteisesti YK:n asiantuntijaryhmän suosituksiin, joissa korostettiin, että niin singaleesit kuin LTTE ovat syyllistyneet sotarikoksiin ja rikoksiin ihmisyyttä vastaan.
<P>
On rohkaisevaa, että hallitus on perustanut komission ratkomaan sovintokysymyksiä, luomaan lainkäyttöjärjestelmän, ratkaisemaan kieliongelmia ja hoitamaan entisten rintamasotilaiden asioita. Johdonmukainen yhteistyötahto, halu vähemmistöryhmien integroimiseen ja lupaus kansainvälisten oikeussäännösten noudattamisesta muodostavat kehityksen perustan maalle, jolla on - ilman väkivaltaa ja terroria - todellinen tulevaisuus.
<P>
Pyydämme painokkaasti, että EU:n korkea edustaja tukisi tällaisia pyrkimyksiä.
<SPEAKER ID="290" NAME="Anneli Jäätteenmäki">
laatija. - (EN) Arvoisa puhemies, Sri Lankan selkkaus saattaa olla ohi, mutta monet kysymykset jäävät yhä avoimiksi. Selkkauksen päättyminen ei välttämättä tarkoita, että se häviää myös ihmisten mielistä.
<P>
Voitto ei ole sama kuin rauha. Selkkauksen jättämien pysyvien arpien paraneminen vaatii aikaa, kovaa työtä ja etenkin sitoutumista ja vahvaa tahtoa. Sovinto on välttämätöntä. Oikeus on uuden alun kannalta ratkaisevaa. Sri Lankan hallituksen onkin välittömästi ryhdyttävä tutkimaan kansainvälisen humanitaarisen oikeuden ja ihmisoikeuslainsäädännön loukkaamistapauksia.
<P>
Tutkinta on ulotettava molempiin osapuoliin. Ne kansainväliset yleissopimukset, joissa Sri Lanka on osapuolena, edellyttävät, että loukkaamisväitteet tutkitaan ja vastuulliset asetetaan syytteeseen. Sri Lankan kansa voi toipua pitkän ja vaikean selkkauksen aiheuttamista haavoista ja jatkaa elämäänsä rauhassa vain avoimen ja rehellisen tutkimuksen sekä oikeuden avulla.
<P>
ALDE-ryhmä on kiitollinen YK:n pääsihteerin Ban Ki-moonin Sri Lankaa koskevasta raportista ja aloitteesta. Annamme täyden tukemme YK:n suosituksille.
<SPEAKER ID="291" NAME="Heidi Hautala">
laatija. - (EN) Arvoisa puhemies, YK:n pääsihteeri Ban Ki-moon ja Sri Lankan presidentti Rajapaksa allekirjoittivat 23. toukokuuta 2009 yhteisen julkilausuman, jossa Sri Lanka suostui takaamaan vastuunkannon toukokuussa 2009 päättyneessä sodassa tehdyiksi väitetyistä sotarikoksista ja rikoksista ihmisyyttä vastaan.
<P>
Kun Sri Lankan hallitus ei noudattanut tätä sopimusta, YK:n pääsihteeri nimitti asiantuntijaryhmän, jonka tehtävänä oli neuvoa häntä siitä, miten vastuunkantoprosessissa pitäisi edetä. Vasta äskettäin julkaistussa raportissa esitettiin vakuuttavia väitteitä siitä, että sen enempää hallituksen joukot kuin Tamil Eelamin vapautuksen tiikeritkään eivät ole noudattaneet kansainvälisen oikeuden normeja. Raportissa korostettiin, että molempien osapuolten on kannettava vastuunsa.
<P>
Sri Lankan hallitus on hylännyt asiantuntijaryhmän raportin ja väittänyt sitä laittomaksi ja puolueelliseksi. Se on jo mielestäni asiallinen syy lisätutkimuksiin. Parlamenttimme tehtävänä on astua esiin ja puolustaa kansainvälistä oikeutta silloin, kun kansainvälisten ihmisoikeuselinten ansiokas ja oikeutettu työ saatetaan huonoon valoon. Sotarikokset eivät saa koskaan jäädä rankaisematta, missä tahansa niitä tehdäänkin.
<SPEAKER ID="292" NAME="Eija-Riitta Korhola">
PPE-ryhmän puolesta. - (FI) Arvoisa puhemies, Sri Lankan sisällissota kesti 25 vuotta ja päättyi tamilitiikerien tappioon. Yhteensä sota vaati 90 000 uhria. Varsinkin loppuvaiheet olivat veriset ja viimeisinä kuukausina kuoli tuhansia ihmisiä.
<P>
YK:n tuoreen raportin mukaan on hyvin todennäköistä, että sekä tamilitiikerit että hallituksen joukot syyllistyivät loppumetreillä vakaviin kansainvälisten humanitaaristen oikeuksien ja ihmisoikeuksien loukkauksiin. Tamilitiikerien epäillään muun muassa ampuneen siviilejä, jotka yrittivät paeta. Hallitus puolestaan tappoi siviilejä kranaattitulessa. Nämä molemmat ovat vakavia rikoksia, joita ei voida katsoa läpi sormien. Siksi on tärkeää, että YK saa suorittaa puolueettoman ja avoimen tutkinnan asiasta.
<P>
Sri Lankan hallitus on valitettavasti ollut hyvin vastahakoinen, eikä tutkimusta voida suorittaa ilman sen hyväksyntää, elleivät jäsenmaat yksimielisesti sitä vaadi. Olisi äärettömän tärkeää, että Sri Lanka suhtautuisi tähän rakentavasti ja olisi yhteistyöhaluinen. Vastuullisuus on sovinnonteon prosessin kannalta välttämätöntä. EU:n on tuettava ponnisteluja Sri Lankan vastuullisuuden vahvistamiseksi.
<SPEAKER ID="293" NAME="Ana Gomes">
S&D-ryhmän puolesta. - (PT) Arvoisa puhemies, Yhdistyneille kansakunnille (YK) laaditun Darusmanin raportin päätelmissä viitataan muiden hirvittävien humanitaarisen oikeuden loukkausten ohella kymmenien tuhansien siviilien joukkomurhaan, sotarikoksiin ja rikoksiin ihmisyyttä vastaan, joihin ovat syyllistyneet sekä Tamil Eelamin vapautuksen tiikerit (LTTE) että Sri Lankan hallitus.
<P>
Riippumattoman tutkinnan suorittaminen ja vastuullisten tuominen oikeuden eteen ei ole poliittinen valinta vaan kansainvälisen oikeuden mukainen velvollisuus. Hallituksen perustama sovintokomissio ei täytä riippumattomuuden perusedellytyksiä. Sen vuoksi kansainvälisen yhteisön - ja erityisesti Euroopan unionin ja YK:n turvallisuusneuvoston - on annettava ehdoton tukensa raportin suosituksille ja ryhdyttävä kiireellisiin toimiin, jotta luotaisiin riippumaton kansainvälinen mekanismi valvomaan Sri Lankan hallituksen toimia, varmistamaan molempien osapuolten tekemien rikosten tutkinta ja vaatimaan oikeutta Sri Lankan kansalle.
<SPEAKER ID="294" NAME="Izaskun Bilbao Barandica">
ALDE-ryhmän puolesta. - (ES) Arvoisa puhemies, haluan antaa tukeni tälle päätöslauselmalle, joka koskee Sri Lankassa tehtyjä ihmisoikeusloukkauksia ja sotarikoksia.
<P>
Uhreille osoittamamme solidaarisuuden ja väkivallan tuomitsemisen lisäksi ja oikeuslaitoksen riippumattomuuden puutteen aiheuttamien huolenaiheiden vuoksi on ensiarvoisen tärkeää antaa tukemme riippumattoman elimen suorittamalle, perusteelliselle, puolueettomalle ja avoimelle tutkinnalle, jotta vastuulliset selkkauksen molemmilla puolilla voidaan tunnistaa ja heitä voidaan rangaista.
<P>
Sotarikoksista rankaisematta jättämisen on loputtava, jos haluamme estää niiden toistumisen tulevaisuudessa. Sri Lankassa siviiliväestö joutui muiden julmuuksien lisäksi myös pommitusten kohteeksi.
<P>
Seitsemänkymmentäneljä vuotta sitten Francon joukot pommittivat kotimaassani Guernican kaupunkia ja surmasivat yli puolet sen väestöstä - tapahtuma, jota Picasso on niin kuuluisasti kuvannut. Sen jälkeen Guernica on ollut yleismaailmallinen rauhan ja vastarinnan symboli.
<P>
Kaikki haluavat kuitenkin edetä kohti sovintoa. Sen vuoksi meidän on kannustettava, autettava ja myös painostettava Sri Lankan hallitusta jatkamaan syytteeseenpanoa, jotta todellinen rauha ja oikeus toteutuisivat.
<SPEAKER ID="295" NAME="Karima Delli">
Verts/ALE-ryhmän puolesta. - (FR) Arvoisa puhemies, 11. huhtikuuta julkaistu Yhdistyneiden kansakuntien raportti tuo selvyyttä niihin sotarikoksiin ja rikoksiin ihmisyyttä vastaan, joita Sri Lankassa on tehty presidentti Rajapaksan hallituksen joukkojen ja tamilitiikereiden itsenäisyysliikkeen välisessä selkkauksessa. Touko- ja kesäkuussa 2009 tapahtuneet yhteenotot johtivat sotarikoksiin ja rikoksiin ihmisyyttä vastaan, ja tuhannet siviilit menettivät henkensä. Emme voi hyväksyä, että noista teoista vastuulliset ja noihin rikoksiin syyllistyneet jäävät rankaisematta. Presidentti Rajapaksan hallitus on tehnyt kaiken voitavansa estääkseen YK:n raportin julkistamisen, ja se jopa väittää raportin päätelmiä vääriksi.
<P>
Sri Lankan lehdistö on vaiennettu, ja toimittajia uhkaillaan ja pidätetään mielivaltaisesti. Oikeusviranomaiset ovat estäneet pääsyn opposition tärkeimmälle Internet-tiedotussivustolle, ja muun muassa Yhdistyneiden kansakuntien pakolaisleireille pääsy on tällä hetkellä yhä äärimmäisen rajallista. Tamilivähemmistö on uhrina eräänlaisessa peitellyssä kansanmurhassa. Meidän on kiireellisesti lähetettävä Euroopan parlamentin tarkkailijoita Pohjois-Sri Lankaan saadaksemme tietää, mitä siellä todella tapahtuu, ja vahvistaaksemme kansojen itsemääräämisoikeuden periaatetta.
<P>
(Puhuja suostui vastaamaan kahteen sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="296" NAME="Charles Tannock" AFFILIATION="ECR">
(EN) Arvoisa puhemies, kuulin sen suoraan ranskaksi, ja sana, jota käytettiin, oli "génocide" eli kansanmurha, ja sillä on erityismerkitys kansainvälisessä oikeudessa.
<P>
Jos se oli Sri Lankan hallituksen aikomuksena, niin miksi he sitten ovat juuri vapauttaneet 200 000 tamilia, jotka olivat vangittuina? On järjetöntä syyttää Sri Lankan hallitusta kansanmurhasta. Toivonkin, että jäsen peruu tuon toteamuksen.
<SPEAKER ID="297" NAME="Karima Delli" AFFILIATION="Verts/ALE">
(FR) Hyvä jäsen Tannock, käytin tuota sanaa metaforana ennen kaikkea kyseisen ilmiön leimaamiseksi. Tein kuitenkin selväksi, että se ei ollut ilmiön nimi. Tosiseikat on tarkistettava. Sitä, mitä tamilivähemmistölle on tapahtumassa, ei voida kuitenkaan sivuuttaa harmittomana tekona.
<SPEAKER ID="298" NAME="Geoffrey Van Orden" AFFILIATION="ECR">
(EN) Arvoisa puhemies, edellinen puhuja ilmoitti, että hän vaatii jonkinlaisen toimikunnan lähettämistä Sri Lankaan selvittämään, mitä paikan päällä tapahtuu. Haluaisin muistuttaa hänelle, että Etelä-Aasian valtuuskunta on juuri käynyt Sri Lankassa - ja useat valtuuskunnan jäsenistä ovat näköjään istuntosalissa. Kollegani Thomas Mann mainitsikin tuon vierailun: edellinen puhuja ei ilmeisesti kuuntele, mitä tässä keskustelussa tapahtuu. Ihmiset ovat käyneet Sri Lankassa. He tuntevat Sri Lankan, ja he tietävät, mitä tapahtuu. En tiedä, mistä jäsen Delli saa tietoonsa tällaista kaikenlaista roskaa.
<SPEAKER ID="299" NAME="Karima Delli" AFFILIATION="Verts/ALE">
(FR) Olette oikeassa, olemme jo lähettäneet valtuuskunnan, ja myönnän, että se onnistui loistavasti, kun te kerran olitte siinä mukana. Voimme kuitenkin myös käyttää painostusta, mikä tarkoittaa, että meidän on ehdottomasti uusittava tämäntyyppinen operaatio.
<SPEAKER ID="300" NAME="Marie-Christine Vergiat">
GUE/NGL-ryhmän puolesta. - (FR) Arvoisa puhemies, Sri Lanka on runneltu maa. Sisällissota loppui virallisesti lähes kaksi vuotta sitten, ja tiedämme, millaisissa oloissa se tapahtui. Yhdistyneet kansakunnat epäonnistui tuossa maassa pahasti. Kansalaisjärjestöiltä saadut raportit ovat musertavia. Tammikuun ja toukokuun 2009 välisenä aikana surmattiin tuhansia siviilejä. Julmuuksia tehtiin molemmissa leireissä, mutta hallitusmieliset joukot ovat ilmeisesti tahallaan pommittaneet alueita, joille he olivat kannustaneet siviiliväestöä pakenemaan.
<P>
Noiden aikojen jälkeen Sri Lankan hallitus on keplotellut vapauttaakseen itsensä vastuusta ja estääkseen oikeussuojan saannin niiltä, joita on kutsuttava vähintäänkin sotarikosten uhreiksi. Se on jatkuvasti yrittänyt vähätellä sota-alueella oleskelevien siviilien lukumäärää ja jopa riistänyt heiltä kaiken humanitaarisen avun, kuten ruoan, veden ja sairaanhoidon. Tamilitiikereillä on oma vastuunsa näistä hirveyksistä. He ovat värvänneet lapsisotilaita ja käyttäneet siviiliväestöä ihmiskilpenä, mutta se ei mitenkään vähennä tapahtumapaikalla olevien hallituksen viranomaisten vastuuta. Se ei anna oikeutusta mihinkään.
<P>
YK odotti pitkään, ennen kuin se tuomitsi maan tilanteen. Mikä pahinta, Sri Lankan hallitus on vehkeillyt yhä enemmän estääkseen etenkin viimeisimmän raportin julkistamisen ja saadakseen hylättyä sen päätelmät. Voimme suhtautua 11. huhtikuuta laadittuun mietintöön ainoastaan myönteisesti. Tänään käsiteltävänämme olevassa päätöslauselmassakin mennään oikeaan suuntaan. Minä olisin halunnut, että siinä mennään vieläkin pidemmälle. Kansainvälisen oikeuden on jo korkea aika tehdä tehtävänsä Sri Lankassa ja muuallakin.
<SPEAKER ID="301" NAME="Jaroslav Paška">
EFD-ryhmän puolesta. - (SK) Arvoisa puhemies, vuonna 2009 päättyi hallituksen joukkojen ja Tamil Eelamin vapautuksen tiikereiden aseistettujen ryhmien välinen pitkäaikainen sotilaallinen selkkaus, josta on ollut hyvin julmia seurauksia selkkausalueilla asuvalle siviiliväestölle. Sodan päättymisen jälkeen Sri Lankan presidentti Mahinda Rajapaksa lupasi tutkia kaikki epäilyt sotilaallisen selkkauksen aikana tapahtuneista sotaoikeuden ja kansainvälisen humanitaarisen oikeuden loukkauksista.
<P>
Tämän vuoden huhtikuussa julkaistussa YK:n raportissa todetaan, että selkkauksen molemmat osapuolet suorittivat sotilasoperaatioita ryhtymättä toimiin siviilien oikeuksien ja hengen suojaamiseksi. Tästä huolimatta Sri Lankan vastuulliset tahot eivät ole, kaksi vuotta sodan päättymisen jälkeen, vaatineet tilille henkilöitä, jotka ovat vastuussa humanitaarisen oikeuden vakavista loukkauksista. Oikeusviranomaiset ovat monesti jääneet toimettomiksi, ja sen vuoksi meidän onkin tuettava päätöslauselmamme välityksellä YK:n ponnistuksia valvoa lakien noudattamista ja saattaa vastuuseen ne, jotka ovat syyllistyneet tuhansien siviilien surmaamiseen ja kiduttamiseen Tamil Eelamin vapautuksen tiikereiden ja Sri Lankan hallituksen joukkojen välisissä väkivaltaisissa taisteluissa.
<SPEAKER ID="302" NAME="Filip Kaczmarek" AFFILIATION="PPE">
(PL) Arvoisa puhemies, YK:n raportissa kuvaillut Sri Lankan kohtalokkaat tapahtumat osoittavat, millaisia ongelmia aseellinen selkkaus voi aiheuttaa. Maan tapahtumat osoittavat entistäkin voimakkaammin, että erimielisyyksien ratkominen väkivalloin ja aseiden avulla johtaa muihin valtaviin ongelmiin. Euroopassa on jo vuosisatojen ajan pohdittu oikeudenmukaisen sodan käsitettä. Erityisen piinallista on, että nykymaailmassa jopa sota, joka on teoriassa oikeudenmukainen, tuo väistämättä mukanaan viattomien kärsimystä ja tarpeettomia uhreja. Näin tapahtuu riippumatta siitä, miten oikeudenmukainen sota määritellään.
<P>
Sri Lankan tapauksessa saadaan yhä enemmän tietoa siitä, että sota ei ollut oikeudenmukainen kummankaan osapuolen kannalta. Voittaja ei ole aina oikeassa, vaikka hän aina yrittääkin osoittaa olevansa oikeassa. Jos sovinto todellakin aiotaan saada aikaan, kuten Sri Lankan hallitus on ilmoittanut, kyseisen sovinnon on perustuttava totuuteen siitä, mitä tamilitiikereiden kanssa käydyn taistelun aikana tapahtui. Todellista sovintoa ei saada aikaan, ellei sotarikoksia tuoda ilmi riippumatta siitä, kumpi osapuoli niihin syyllistyi. Sovintoa ei saada aikaan, jos osapuolet pitävät omia syntejään tabuna eivätkä salli, että niistä puhutaan.
<SPEAKER ID="303" NAME="Claude Moraes" AFFILIATION="S&amp;D">
(EN) Arvoisa puhemies, monet tässä istuntosalissa ovat sekaantuneet Sri Lankan politiikkaan ja todellakin Sri Lankan ja tamilien siirtolaisyhteisön politiikkaan.
<P>
Keskustelemme tänään pääsihteerin asiantuntijaryhmän laatimasta raportista, joka koskee vastuunkantoa Sri Lankassa. En ole vielä kuullut kenenkään istuntosalissa esittävän epäilyjä kyseisen raportin tinkimättömyydestä.
<P>
Minä olen raportin lukenut, ja olen puhunut siitä monille selkkauksen molempien osapuolten edustajille. Mitä virkaa tällaisella raportilla on, jos toteamme, että meidän täytyy lykätä raportin käsittelyä ja että meidän ei pidä tutkia, mitä tammikuun ja toukokuun välisenä aikana tapahtui, eikä edes mahdollistaa molempien osapuolten taholta esitettyjen monien syytösten tutkimista?
<P>
Mielestäni on todellakin vaikuttavaa, että yksi tamiliyhteisön siirtolaisorganisaatioista, Global Tamil Forum, on todennut, että myös LTTE:tä vastaan esitetyt uskottavat väitteet pitäisi tutkia - ja he toivat tämän esiin hyvin selkeästi.
<P>
Meillä on raportti, jonka pitäisi johtaa seurantatoimiin, ja painotan voimakkaasti tarvetta todelliseen vastuunkantoprosessiin, jolla Sri Lankaan tuotaisiin totuus, oikeus ja sovinto piinallisenkin tutkinnan jälkeen - tutkinnan, joka kuitenkin on suoritettava.
<SPEAKER ID="304" NAME="Laima Liucija Andrikien" AFFILIATION="PPE">
(EN) Arvoisa puhemies, on tyrmistyttävää, että vuonna 2009 päättyneen Sri Lankan pitkällisen sotilaallisen selkkauksen aikana surmattiin lähes 100 000 ihmistä, kuten kymmeniä tuhansia siviilejä, joista useimmat kuolivat selkkauksen loppuvaiheessa. Kansainvälisen yhteisön olisi vaadittava määrätietoista kansainvälistä tutkintaa niistä vakuuttavista ilmoituksista, jotka koskevat molempien osapuolten tekemiä julmuuksia.
<P>
On harmi, että Kiinan ja Venäjän kaltaiset maat vastustivat ajatusta siitä, että asiasta keskusteltaisiin Yhdistyneiden kansakuntien turvallisuusneuvostossa ja että YK:n pääsihteeri ryhtyisi määrätietoisempiin toimiin rikosten tutkimiseksi. YK:n asiantuntijaryhmä osoitti selvästi, että niin Sri Lankan hallitus kuin tamilikapinalliset syyllistyivät kansainvälisen humanitaarisen oikeuden ja ihmisoikeuslainsäädännön vakaviin loukkauksiin, joita voidaan ehkä joissain tapauksissa pitää sotarikoksina ja rikoksina ihmisyyttä vastaan.
<P>
Kannatan siis täysin YK:n raportissa ehdotetun kansainvälisen oikeudellisen mekanismin perustamista välittömästi.
<SPEAKER ID="305" NAME="Sari Essayah" AFFILIATION="PPE">
(FI) Arvoisa puhemies, hyvä komissaari, YK:n raportista ilmenee, että Sri Lankan 25 vuotta kestäneen sisällissodan viimeisinä verisinä kuukausina tuhansia siviilejä kuoli hallituksen joukkojen tykistötulessa. Yhtä lailla YK ilmoitti tamilikapinallisten puolestaan käyttäneen yli 300 000 siviiliä ihmiskilpinään ja ampuneen pakenemaan pyrkineitä siviilejä. Molemmat osapuolet siis rikkoivat sotatilanteessa vakavasti ihmisoikeuksia ja kansainvälisiä lakeja.
<P>
Tärkeää on nyt, kun sovintoneuvottelut ovat käynnissä, että sotarikoksista voidaan tehdä puolueeton ja riippumaton tutkimus YK:n toimesta. Parlamentin päätöslauselma on sanamuodoltaan tasapainoinen ja rohkaisee osapuolia sovintoon ja rauhan rakentamiseen.
<SPEAKER ID="306" NAME="George Sabin Cutas" AFFILIATION="S&amp;D">
(RO) Arvoisa puhemies, 25. huhtikuuta 2011 julkaistun YK:n raportin päätelmissä esitetään vakavia väitteitä niistä lukuisista ihmisoikeuksien ja kansainvälisen oikeuden normien loukkauksista, joihin syyllistyivät reilusti yli 28 vuotta kestäneessä sisällissodassa sekä Sri Lankan hallitus että kukistetut kapinallisjoukot. Raportissa todetaankin, että hallituksen joukot surmasivat kymmeniä tuhansia siviilejä pommittamalla asuttuja alueita, sairaaloita ja jopa YK:lle kuuluvia humanitaarisen avun keskuksia. Kapinallisjoukot käyttivät toisaalta lukuisia siviileitä ihmiskilpinään ja ampuivat selkkausalueelta pakoon pyrkiviä ihmisiä paikan päällä. Minua edeltävien muiden puhujien tavoin olen sitä mieltä, että on luotava riippumaton kansainvälinen mekanismi, joka tutkii maassa tehdyt sotarikokset ja muut vakavat ihmisoikeusloukkaukset. Tarvitaan puolueetonta ja avointa tutkintaa, joka tuo selvyyttä siihen, kuka on vastuussa näistä kansainvälistä yhteisöä järkyttäneistä rikoksista.
<SPEAKER ID="307" NAME="Graham Watson" AFFILIATION="ALDE">
(EN) Arvoisa puhemies, tämä perusteellisiin tutkimuksiin nojautuva raportti osoittaa meille - päätelmiensä lisäksi - että jälleen kerran sodan ensimmäisenä uhrina on totuus.
<P>
Raportissa ei kuitenkaan esitellä toimenpiteitä, joita tarvitaan kyseisen kansakunnan kärsimien vahinkojen korjaamiseksi. Aivan liian moni maa jätti maan tapahtumat liian pitkään huomiotta. Nyt tarvitaan oikeanlaisia toimia, joita toteutetaan kansainvälisen yhteisön yhteisin ponnistuksin ja joilla vaaditaan vapautusta ja oikeutta kaikille niille, jotka ovat niin hirvittävällä tavalla kärsineet.
<SPEAKER ID="308" NAME="Raül Romeva i Rueda" AFFILIATION="Verts/ALE">
(EN) Arvoisa puhemies, jäsen Watson on aivan oikeassa todetessaan, että kaikkien sotien, ja erityisesti tämän sodan ensimmäisenä uhrina on totuus.
<P>
Meidän on selvästikin myös myönnettävä, että tällaisen selkkauksen uhrina on siviiliväestö, ja YK:n asiantuntijaryhmä on kiistattomasti osoittanut, että syyllisiä on molemmilla puolilla: lähinnä hallituksen taholla mutta myös Tamil Eelamin vapautuksen tiikerien taholla, ja molemmat on tutkittava.
<P>
Haluamme tuoda esiin, että kunnollinen tutkimus on hyvin epätodennäköistä, jos tutkintakomissio on perustettu hallituksen toimesta. Pyydämmekin, että nämä YK:n asiantuntijaryhmän tunnistamat väitteet sotarikoksista ja rikoksista ihmisyyttä vastaan tutkisi riippumaton komissio. Jos emme ymmärrä tätä tarvetta, emme löydä ratkaisua, koska rauha saadaan aikaan vain, kun oikeus toteutuu; oikeus on mahdollista vain totuuden perusteella, ja totuus selvitetään vain riippumattoman tutkimuksen avulla.
<SPEAKER ID="309" NAME="Charles Tannock" AFFILIATION="ECR">
(EN) Arvoisa puhemies, Sri Lankassa on lopultakin saatu aikaan rauha neljännesvuosisadan kestäneen terroristikapinan jälkeen, ja YK:n raportissa Sri Lankan armeijan kukistamista tamilitiikereistä esitetään runsaasti kritiikkiä ja selvennystä olennaisiin, toteennäytettyihin tosiseikkoihin.
<P>
Raportissa omaksuttu tarkastelutapa näyttää vähättelevän Sri Lankan hallituksen nykyisiä ponnistuksia totuuden ja ymmärryksen lisäämiseksi varsinkin sovintokomission välityksellä ja sitä, että hallitus on todella vapauttanut yli 200 000 pidätettynä ollutta tamilivankia.
<P>
Armeijan siviileihin kohdistamista tarkoituksellisista julmuuksista on tietenkin määrättävä rangaistus. Hyväksyn tämän, mutta mitään selkeää näyttöä ei ole siitä, että tämä oli tarkoituksellista hallituksen politiikkaa. Haluan muistuttaa parlamenttia siitä, että LTTE kieltäytyi valvotusta kansainvälisestä antautumistarjouksesta ja halusi sen sijaan valita verilöylyn heille ominaisena irtaantumisstrategiana, mikä oli tyrmistyttävää.
<P>
Kansainvälisen yhteisön epävarmuudesta Sri Lankan suhteen on nyt ollut selkeitä seurauksia: vaikutusvallan menetystä ja kyvyttömyyttä muokata tapahtumien kehityskulkua. Samaan aikaan kuvaan on astunut Kiina, ja siitä on tullut Sri Lankan lähin ystävä ja puolustaja YK:ssa. Minun ei tarvinne muistuttaa kollegoitani siitä, miten Kiina suhtautuu ihmisoikeuksiin.
<SPEAKER ID="310" NAME="László Andor">
komission jäsen. - (EN) Arvoisa puhemies, Yhdistyneet kansakunnat julkisti 25. toukokuuta 2011 YK:n pääsihteerin nimittämän asiantuntijaryhmän neuvoa-antavan raportin Sri Lankan aseelliseen selkkaukseen liittyvästä vastuunkannosta. Asiantuntijaryhmä löysi uskottavia tietoja, jotka osoittautuessaan oikeiksi todistavat, että Sri Lankan armeija ja LTTE syyllistyivät kansainvälisen humanitaarisen oikeuden ja kansainvälisen ihmisoikeuslainsäädännön vakaviin loukkauksiin, joista osaa voidaan pitää sotarikoksina ja rikoksina ihmisyyttä vastaan.
<P>
Asiantuntijaryhmä antaa myös YK:n pääsihteerille ja Sri Lankan hallitukselle useita suosituksia, jotka asiantuntijaryhmän sanoin toimivat puitteina pääsihteerin ja Sri Lankan hallituksen jatkuvalle ja rakentavalle yhteydenpidolle vastuunkannon tiimoilta. Suositukset koskevat muun muassa Sri Lankan hallituksen toimesta käynnistettäviä todellisia tutkimuksia ja YK:n pääsihteerin toimesta luotavaa riippumatonta kansainvälistä mekanismia.
<P>
YK on todennut, että YK:n pääsihteeri arvioi huolellisesti raportit, päätelmät ja suositukset, ja YK:n ihmisoikeusvaltuutettu on kehottanut Sri Lankan hallitusta toteuttamaan pikaisesti asiantuntijaryhmän ehdottamat toimenpiteet ja varmistamaan oikeuden toteutumisen.
<P>
Sri Lankan hallitus on omalta osaltaan hyljännyt raportin mitä voimakkaimmin sanakääntein. Korkea edustaja Catherine Ashton antoi aiemmin tällä viikolla EU:n puolesta julkilausuman, jossa toistettiin EU:n näkemys siitä, että riippumaton prosessi näiden äärimmäisen vakavien väitteiden käsittelemiseksi vahvistaa osaltaan sovintoprosessia ja takaa kestävän rauhan ja turvallisuuden Sri Lankassa.
<P>
Korkea edustaja on korostanut, että vastuunkannon kysymys olisi nähtävä olennaisena osana kansallista sovintoprosessia. Sen vuoksi EU toivoo, että Sri Lankan hallitus hyväksyy raportin rakentavat tavoitteet, ja EU kannustaa Sri Lankan hallitusta olemaan yhteydessä YK:n pääsihteeriin raportin sisällöstä.
<SPEAKER ID="311" NAME="Puhemies">
(EN) Keskustelu on päättynyt.
<P>
Äänestys toimitetaan pian.
<P>
Kirjalliset lausumat (työjärjestyksen 149 artikla)
<SPEAKER ID="312" NAME="Michèle Striffler" AFFILIATION="PPE">
kirjallinen. - (FR) Sri Lankan hallituksen ja Tamil Eelamin vapautuksen tiikereiden (LTTE) välinen selkkaus päättyi toukokuussa 2009 ja aiheutti yli 90 000 ihmisen kuoleman. Lukuisat Sri Lankan kansalaiset, jotka olivat väkivallan vuoksi joutuneet siirtymään maan sisällä toiselle paikkakunnalle, ovat palanneet koteihinsa vihamielisyyksien päätyttyä. Intiassa Tamil Nadun leireillä on kuitenkin yhä 75 000 pakolaista, jotka elävät jatkuvissa vaikeuksissa. Sri Lankalla on vastassaan kaksinkertainen haaste. Sen on toivuttava pitkäaikaisesta kriisistä. Huhtikuun 25. päivänä julkaistussa Yhdistyneiden kansakuntien asiantuntijaraportissa katsottiin, että väitteet kansainvälisen humanitaarisen oikeuden ja ihmisoikeuksien loukkauksista ovat vakuuttavia. Jotta Sri Lankassa vallitsisi oikeus ja sovinto, on tärkeää aloittaa puolueeton, avoin ja riippumaton tutkimus. Sri Lankan on myös valmistauduttava erilaisiin luonnonkatastrofeihin, kuten tulviin, maanvyörymiin, hirmumyrskyihin ja kuivuuteen, joille maa on alttiina.
