<CHAPTER ID="020">
Minuutin puheenvuorot poliittisesti tärkeistä asioista
<SPEAKER ID="234" NAME="Puhemies">
(ES) Esityslistalla on seuraavana työjärjestyksen 150 artiklan mukaisesti minuutin puheenvuorot poliittisesti tärkeistä asioista.
<P>
Etusija on nyt niillä jäsenillä, jotka eivät edellisellä kerralla esittäneet työjärjestyksen 150 artiklan mukaista minuutin puheenvuoroa, niihin nähden, jotka saivat puheenvuoron edellisellä kerralla.
<SPEAKER ID="235" NAME="Traian Ungureanu" AFFILIATION="PPE">
(RO) Romanian presidentti Traian Băsescu ilmoitti 4. helmikuuta 2010 maanpuolustusneuvoston hyväksyneen Romanian osallistumisen Yhdysvaltojen ohjustorjuntajärjestelmään. Sopimus on määrä antaa Romanian parlamentille hyväksyttäväksi. Samalla presidentti totesi, ettei sopimuksen kohteena ole Venäjä. Mielestäni tämä antaa Romanialle mahdollisuuden osoittaa, että se pystyy toimimaan Yhdysvaltojen strategisena kumppanina Mustanmeren alueella ja tulemaan eurooppalaiseksi turvallisuuden nettotuottajaksi.
<P>
Koska kohtaamme tällä hetkellä kovia maailmanlaajuisia haasteita, Romanian ja Yhdysvaltojen välinen sopimus lujittaa kiistatta eurooppalaisten liittolaisten turvallisuusjärjestelmää. Uskon, että Euroopan unioni suhtautuu myönteisesti tähän tärkeään sopimukseen.
<SPEAKER ID="236" NAME="Joanna Katarzyna Skrzydlewska" AFFILIATION="PPE">
(PL) Arvoisa puhemies, haluan todeta olevani vakavasti huolissani Liettuassa asuvien puolalaisten nopeasti pahenevasta tilanteesta. Liettua on Euroopan unionin jäsenvaltio. Tästä huolimatta Liettuassa loukataan puolalaisten kansallisen vähemmistön oikeuksia. Liettuassa on lähes 300 000 puolalaista. He asuvat alueilla, joilla heidän osuutensa väestöstä on 60-80 prosenttia, mutta heillä ei ole oikeutta käyttää äidinkieltään toisena kielenä virallisissa yhteyksissä. Tuomioistuin on määrännyt poistamaan kaksikieliset katujen nimet. Tuomioistuin on lähettänyt lainvalvontaviranomaisia panemaan tämän määräyksen täytäntöön. Puolalaisia nimiä liettualaistetaan. Puolalaisia syrjitään maaomaisuuden palauttamisessa. Puolalaisten lasten oikeuksia saada opetusta puolan kielellä vähennetään. Heidän vanhempiensa äänestysoikeutta rajoitetaan.
<P>
Nyt on kysymys unionin tulevaisuudesta. Haluammeko elää vielä kuvitteellisten arvojen vai todellisten arvojen Euroopan unionissa? Unionin suunta jatkossa riippuu osittain meistä. Aiommeko kääntää selkämme vähemmistön avoimelle syrjinnälle vai aiommeko todella rakentaa turvallisen Euroopan unionin, jossa ihmisoikeuksia kunnioitetaan?
<SPEAKER ID="237" NAME="Andres Perello Rodriguez" AFFILIATION="S&amp;D">
(ES) Arvoisa puhemies, haluan tiedottaa parlamentille eräästä asiasta ja pyytää siltä tukea. Haluan tiedottaa, että unionin eteläosassa sijaitsevassa ahkerassa ja yritteliäässä Valencian kaupungissa on historiallinen merimieskortteli Cabañal, ja nyt neuvosto, jätettyään korttelin ensin lähes 20 vuodeksi oman onnensa nojaan, haluaa toteuttaa suunnitelman, joka saattaa tuhota korttelin.
<P>
Paikalliset asukkaat ovat vastustaneet suunnitelmaa. Korkeimman oikeuden vaatimuksesta kulttuuriministeriö on tehnyt päätöksen, jonka mukaan suunnitelman toteutuminen merkitsisi perinnön häpäisemistä, ja myös perustuslakituomioistuin yritti äskettäin pysäyttää suunnitelman toteuttamisen, tai päätti, että se pitäisi pysäyttää.
<P>
Viranomaiset puolestaan eivät ole suostuneet noudattamaan toimielinten tahtoa, mikä on vaarallista ja osoittaa poliittista välinpitämättömyyttä.
<P>
Välitän teille paikallisten asukkaiden pyynnön saada parlamentilta apua tässä perinnön häpäisemiseen liittyvässä asiassa, jotta voidaan varmistaa, ettei EU:n eteläosassa sijaitsevalla Cabañalin kaltaisella alueella oteta näin vakavaa harha-askelta.
<SPEAKER ID="238" NAME="Cristian Silviu Buşoi" AFFILIATION="ALDE">
(RO) Viime viikolla osallistuin Euroopan unionin ja Moldovan parlamentaarisen yhteistyövaliokunnan kokoukseen. Kokouksen tulokset ovat kahdenvälisten suhteiden ja Moldovan tasavallan Euroopan unioniin lähentymisen osalta erittäin rohkaisevia.
<P>
Vain muutaman kuukauden kuluessa virkaan astumisensa jälkeen Eurooppa-myönteinen hallitus Chişinăussa on saanut näkyvää edistystä aikaan. Mielestäni tämä edistys on selvä merkki maan vilpittömästä halusta lähteä yksisuuntaiselle Euroopan unioniin johtavalle tielle. Viime viikolla käytyjen keskustelujen perusteella on selvää, että Moldovan tasavallan nykyisellä hallituksella on poliittista tahtoa edistää uudistuksia, joilla pyritään rakentamaan tervettä demokratiaa ja vaurasta taloutta. Olen tyytyväinen siihen, että tämän vuoden tammikuussa on aloitettu neuvottelut uudesta assosiaatiosopimuksesta. Mielestäni Euroopan parlamentin on nyt aktiivisesti osallistuttava tähän prosessiin ja kannatettava tämän sopimuksen tekemistä ja viisumivapausjärjestelmää.
<P>
Moldovan tasavallalla ja Euroopan unionilla on yhteiset arvot. Tämän vuoksi olen sitä mieltä, että sekä Euroopan komission että Euroopan parlamentin on tuettava maan hallitusta taloudellisella avulla, jota on myönnettävä mahdollisimman pian, sekä sillä asiantuntemuksella, jota Euroopan unioni voi tarjota monilla uudistuksen kohteena olevilla aloilla, kuten oikeusjärjestelmän ja talouselämän aloilla.
<SPEAKER ID="239" NAME="Ryszard Czarnecki" AFFILIATION="ECR">
(PL) Arvoisa puhemies, valitettavasti minun on jälleen puhuttava puolalaisen vähemmistön tilanteesta Euroopan unionin jäsenvaltiossa Liettuassa. Voisi luulla, että jos valtio on Euroopan unionin jäsen, sen on noudatettava kaikkia unionin normeja. Vilnassa näin ei kuitenkaan tehdä.
<P>
Liettuassa ei ole vieläkään päästy yksimielisyyteen kaksikielisistä katujen nimistä alueilla, joilla puolalaiset ovat pikemminkin enemmistönä kuin vähemmistönä. Puolan kielen käyttöön opetuskielenä liittyy edelleen merkittäviä ongelmia. Liettuan koulutuksesta vastaavien viranomaisten toiminnan tuloksena noin 100 puolalaista koululuokkaa aiotaan lopettaa. Äskettäin on määrätty huomattavia rajoituksia puolalaista kulttuuria levittäville taiteilijaryhmille.
<P>
Tässä on kummallinen epätasapaino, sillä Puolassa asuville liettualaisille taataan kaikki heille kuuluvat oikeudet, ja he saavat huomattavia tukia Puolan valtion budjetista. On aika toteuttaa sivistyneitä perustason toimenpiteitä. Kansainvälisten organisaatioiden, myös oman Euroopan parlamenttimme, on aika ottaa Liettuassa puolalaisiin kohdistuva syrjintä käsiteltäväksi.
<SPEAKER ID="240" NAME="Gerard Batten" AFFILIATION="EFD">
(EN) Arvoisa puhemies, tänä iltana olin mukana Shen Yun Performing Arts Group -ryhmälle järjestetyssä tilaisuudessa Members' Salon -salissa. Viime vuonna minulla oli ilo nähdä Shen Yun -ryhmän esitys Lontoossa. Sen tarkoituksena on herättää kiinnostusta perinteistä kiinalaista kulttuuria kohtaan ja kuvittaa sitä. Kiinan kommunistinen puolue ja hallitus ovat tietenkin yrittäneet parhaansa mukaan tuhota tätä kulttuuria viimeisten 60 vuoden ajan.
<P>
Kauhistuin kuullessani tänä iltana, että esitys, joka oli aiottu pitää huhtikuussa Romaniassa, oli peruutettu Kiinan hallituksen painostuksesta. On täysin mahdoton hyväksyä sitä, että Romania, joka väittää olevansa demokraattinen maa, antaa kommunistisen sortovallan painostaa itseään tällä tavoin. Totean myös, että Shen Yun edistää totuudenmukaisuuden, suvaitsevaisuuden ja myötätunnon filosofiaa, joten ei ole yllättävää, että Kiinan hallitus ja kommunistinen puolue pelkäävät tätä vastakkaista ideologiaa.
<P>
Ehdottaisin puhemies Buzekille, että korjaamme tämän vääryyden kutsumalla Shen Yun -ryhmän mahdollisimman pian antamaan parlamentille pienen näytteen esityksestään. Näin antaisimme selkeän merkin, että tuemme näitä verrattoman rohkeita kiinalaisia demokratia-aktivisteja.
<SPEAKER ID="241" NAME="Seán Kelly" AFFILIATION="PPE">
(EN) Arvoisa puhemies, haluaisin käyttää tilaisuutta hyväkseni ja tuomita väärennettyjen Irlannin, Yhdistyneen kuningaskunnan, Ranskan ja Saksan passien käytön äskettäisen Hamas-päällikön surmaamisen yhteydessä. Dubain poliisivoimien päällikkö totesi, että Mossad oli 99 prosentin varmuudella surman takana.
<P>
Mikäli tämä pitää paikkansa, EU:n passeja on käytetty räikeällä tavalla väärin rikoksen tekemiseen kolmannessa maassa, ja erityisesti luottamusta Irlantiin on loukattu, sillä siitä lähtien, kun Irlanti itsenäistyi vuonna 1922, se on ollut puolueeton ja ystävällismielinen maa, minkä vuoksi kansalaisemme ovat voineet matkustaa ehkä muita vapaammin alueille, joille muiden ei olisi annettu matkustaa.
<P>
Väärennettyjen passien käyttö tässä tilanteessa on vaarantanut tämä aseman erityisesti Dubaissa. Pyytäisin erityisesti korkeaa edustajaa tutkimaan tätä asiaa, ja jos hallitus tai Mossad ovat murhan takana, meidän ja muiden osalliseksi joutuneiden maiden olisi saatava korvaus.
<SPEAKER ID="242" NAME="Alan Kelly" AFFILIATION="S&amp;D">
(EN) Arvoisa puhemies, pääsemme vielä yli tästä sekaannuksesta. Valtiontukisääntöjen mukainen aluetukikartta on kiireellisesti laadittava uudelleen. Suurin huolenaiheeni on se, että kun kirjoitin asiasta edelliselle komissiolle, he käyttivät toimintatapansa perusteena Eurostatin vuotta 2006 koskevia lukuja. Nyt kun aluetukikarttaa ollaan tarkistamassa, on äärimmäisen tärkeää tunnustaa, että Euroopan unionin taloudellinen tilanne on muuttunut dramaattisesti. Esimerkiksi kotimaassani työttömyysaste maan keskilännessä on viime vuonna kasvanut yli 40 prosenttia, puhumattakaan siitä, että työttömyysaste oli kasvusuunnassa jo aiempina vuosina. Keskilännen alueilla, esimerkiksi Limerickissä, Claressa ja Tipperaryssa, tarvitaan mittavaa valtion rahoitusta työpaikkojen luomisen vauhdittamiseksi primaarituotannon alalla, ja tilanne on muuttumassa kriittiseksi.
<P>
Kun ajatellaan Irlannin taloudessa, kuten muissakin talouksissa, tapahtunutta dramaattista käännettä, vuosista 2006 ja 2007 tuntuu kuluneen jo ihmisikä. Vaikka myönnänkin, että on osittain jäsenvaltioiden tehtävä ilmoittaa komissiolle kaikista muutoksista taloustilanteessaan, komission olisi silti muutettava lähestymistapaansa.
<SPEAKER ID="243" NAME="Corneliu Vadim Tudor" AFFILIATION="NI">
(RO) Hyvät kollegat, mielestäni tärkein Jumalan ihmiselle antama lahja on koira. Tunnette Ranskan vallankumouksen aikana mestatun Madame Rolandin sanat: "Mitä enemmän näen ihmisiä, sitä enemmän ihailen koiria". Lordi Byron puolestaan kirjoitti: "Koirilla on kaikki ihmisen hyveet, mutta ei ainuttakaan hänen pahettaan".
<P>
Edustan täällä salissa niitä miljoonia kotimaani eläinten ystäviä, jotka ovat tyrmistyneitä siitä, miten julmasti ja säälimättä kulkukoiria tapetaan. Romaniassa käyvät ulkomaalaiset ovat kauhuissaan nähdessään maanteillä makaavia kuolleiden koirien ruumiita. Jopa lapset joutuvat todistamaan tätä raakaa näkyä. Tällä hetkellä Bukarestin prefekti vaatii muutosta Romanian parlamentin muuttamaan lakiin ja vaatii lopettamaan kulkukoirat. Koirat ovat kuitenkin suojelusenkeleitä. Tiedetään myös hyvin, että menneinä aikoina koirat auttoivat suojelemaan linnoitettujen kaupunkien asukkaiden terveyttä, sillä missä on koiria, siellä ei ole rottia eikä käärmeitä.
<P>
Pyydän Euroopan parlamenttia vaatimaan Romanian hallitukselta, että se noudattaa Pariisissa 1978 annettua eläinten oikeuksien yleismaailmallista julistusta. Meidän on tehtävä loppu kulkukoirien joukkoteurastuksesta Romaniassa. Se joka ei rakasta eläimiä, ei rakasta myöskään ihmisiä. Herran tähden, elämme sentään 2000-lukua!
<SPEAKER ID="244" NAME="Ramon Tremosa i Balcells" AFFILIATION="ALDE">
(EN) Arvoisa puhemies, haluan arvostella ankarasti Katalonian ja Euroopan unionin sianliha-alan tilannetta. Sianlihan hinta on laskenut jatkuvasti yli vuoden ajan, ja nyt monen kuukauden ajan se on ollut reilusti alle tuotantokustannusten. Yhtenä syynä tähän on sianlihan tuonti nopeasti kehittyvistä maista. Liian usein tämä tuontisianliha tulee Euroopan unioniin ilman riittäviä tarkastuksia Euroopan unionin tulleissa.
<P>
Liian usein tämän sianlihan tuonti rikkoo useita laatua ja elintarviketurvallisuutta koskevia Euroopan unionin säännöksiä, joita unioni määrää ainoastaan EU:n tuottajille. Näyttää siltä, että sama linja jatkuu myös tulevina vuosina: eläinten hyvinvointia koskevia vaatimuksia lisätään EU:n tuottajille, mutta nopeasti kehittyvistä maista tulevaa tuontia ei valvota.
<P>
Tässä on selvästi kysymys epäoikeudenmukaisesta kilpailusta. Tällä tavoin Euroopan unioni menettää maanviljelijänsä ja sianlihantuottajansa, ja ilman heitä Euroopan unioni menettää merkittävän osan maatalouselintarvikkeiden tuotannostaan. Nämä huolenaiheet halusin jakaa kanssanne.
<SPEAKER ID="245" NAME="Valdemar Tomaševski" AFFILIATION="ECR">
(PL) Arvoisa puhemies, haluan puhua kansallisten vähemmistöjen tilanteesta Liettuassa, jossa heidän oikeuksiaan vähennetään jatkuvasti.
<P>
Liettuassa sellaisilla alueilla, joille on keskittynyt asumaan kansallisia vähemmistöjä, 20 vuotta käytössä olleiden kaksikielisten opasteiden käyttö on yleisesti kielletty. Kansallisten vähemmistöjen kouluille myönnettäviä tukia on pienennetty, ja parhaillaan valmistellaan niiden sulkemista osana niin sanottua uudistusta. Henkilötodistuksissa ei voida käyttää vieraskielisten nimien alkuperäistä kirjoitusmuotoa. Lisäksi ne Liettuan puolalaiset, jotka yrittävät saada takaisin kommunistijärjestelmän takavarikoimat maa-alueet, ovat kohdanneet ongelmia, ja äskettäin jopa vähemmistöjen kulttuurielämä on joutunut vastatuuleen. Vanhimman Liettuassa toimivan perinteisen puolalaisen laulu- ja tanssiryhmä Wilian valtiontukea on pienennetty neljännekseen entisestä, ja kolme kokopäiväistä työsuhdetta on lopetettu ja jäljelle on jäänyt vain yksi.
<P>
Liettuassa elävien kansallisten vähemmistöjen oikeuksia on kunnioitettava, kuten unioni edellyttää motollaan "Moninaisuudessaan yhtenäinen".
<SPEAKER ID="246" NAME="Mairead McGuinness" AFFILIATION="PPE">
(EN) Arvoisa puhemies, jäsen Tremosa i Balcells otti esiin halpatuotannon maataloudelle muodostaman ongelman, ja olen monien muiden parlamentin jäsenten tavoin itsekin erittäin huolissani tästä asiasta. Olen kuitenkin enemmän huolissani komissiosta ja siitä, millainen näkemys komissiolla on maataloudesta, maaseudusta ja todellakin elintarviketeollisuudesta, sillä EU 2020 -strategiassa komissio näyttää lähestulkoon unohtaneen tämän Euroopan unionin elintärkeän tuotantoalan. Kehotan komissiota olemaan laiminlyömättä tätä tärkeää alaa. Toivottavasti tämä ei tarkoita sitä, ettei komissio pidä maataloutta enää tärkeänä alana, varsinkin kun tarkastellaan Euroopan unionin talousarviouudistusta.
<P>
Muistutan komissiolle, että maatalous- ja elintarvikeala on elintärkeä elintarviketurvan, ympäristönsuojelun ja maaseudulla olevien työpaikkojen vuoksi. Mielestäni tämän näkemyksen pitäisi sisältyä EU 2020 -strategiaan.
<P>
Kiitän irlantilaista nuorten maanviljelijöiden järjestöä Macra na Feirmea, jonka jäsenistöön kuuluu sekä miehiä että naisia, siitä, että se toi tämän asian minun tietooni, ja toivon, että komissio kuuntelee.
<SPEAKER ID="247" NAME="Silvia-Adriana Ţicău" AFFILIATION="S&amp;D">
(RO) Euroalueen työttömyysaste oli vuoden alussa 10 prosenttia, kun taas EU-27:n työttömyysaste oli 9,6 prosenttia. Nuorison työttömyysaste on yli 21 prosenttia. Euroopan unionissa toimii arviolta 20 miljoonaa yritystä, kun rahoitusalaa ei oteta huomioon, ja 99 prosenttia niistä on pieniä ja keskisuuria yrityksiä. Kaksi kolmannesta yksityissektorin koko työvoimasta on pienten ja keskisuurten yritysten palveluksessa.
<P>
Kehotan komissiota ja jäsenvaltioita laatimaan toimenpidepaketin, jolla tuetaan erityisesti pieniä ja keskisuuria yrityksiä ja autetaan niitä selviämään talous- ja finanssikriisistä. Toimenpidepaketti olisi suunnattava myös niille, jotka aikovat perustaa pienen tai keskisuuren yrityksen. Toimenpiteisiin voisi sisältyä esimerkiksi Euroopan globalisaatiorahaston ja tutkimuksen seitsemännen puiteohjelman sopiva mukauttaminen sekä hallinnollisten vaatimusten ja menettelyjen yksinkertaistaminen, jotta pienten ja keskisuurten yritysten olisi helpompi päästä mukaan EU:n varoilla toteutettaviin hankkeisiin.
<P>
Viimeisenä muttei vähäisimpänä asiana ehdotan, että kuten maanviljelijöiden tapauksessa, valtio takaisi pienten ja keskisuurten yritysten ottamia lainoja auttaakseen niitä selviytymään kriisistä. Tietenkin tässä sovittaisiin tietystä määräajasta ja tietystä ylärajasta.
<SPEAKER ID="248" NAME="Georgios Papanikolaou" AFFILIATION="PPE">
(EL) Arvoisa puhemies, laittoman maahanmuuton aiheuttama ongelma on Kreikassa paljon pahempi kuin muualla Euroopan unionissa, kuten me kaikki tiedämme. Tähän on olemassa useita syitä, jotka vaihtelevat maantieteellisestä sijainnista maan pitkään rantaviivaan.
<P>
Näissä olosuhteissa Kreikan hallituksen aloite, jolla helpotetaan ennennäkemättömällä tavalla Kreikan kansalaisuuden myöntämistä maahanmuuttajille on - parhaassa tapauksessa - tällaisina aikoina silkkaa improvisointia, ja se on muodostanut seuraavanlaisen paradoksin: siinä maassa, jossa ongelma on kaikista akuutein, hallituksen laatima ehdotus sisältää kaikilla tasoilla koko Euroopan unionin lievimmät säännökset.
<P>
Tämä ei suinkaan hillitse laitonta maahanmuuttoa vaan lisää sitä laillisen maahanmuuton kustannuksella. Se heikentää sosiaalista yhteenkuuluvuutta ja tarjoaa pirstaloituneen lähestymistavan kysymykseen tarkastelemalla ainoastaan viimeistä lenkkiä ketjussa, joka muodostuu laittomasta maahantulosta, turvapaikasta, karkotuksesta sekä luvasta jäädä Euroopan unioniin ja tehdä siellä töitä. Se tarjoaa ennalta rajaamattomalle määrälle laittomia maahanmuuttajia mahdollisuuden Euroopan unionin kansalaisuuteen.
<P>
Tästä näkökulmasta katsottuna tämä on Euroopan laajuinen kysymys, jota meidän olisi ryhdyttävä ratkomaan lähitulevaisuudessa tehokkaasti.
<SPEAKER ID="249" NAME="Ioan Enciu" AFFILIATION="S&amp;D">
(RO) Uuden tietotekniikan käyttöönoton myötä yksityisyydensuojan kunnioittamisesta on tullut viime aikoina erityisen ajankohtainen aihe. Sen lisäksi, että tästä tekniikasta on hyötyä monilla aloilla, tunkeutuminen kansalaisten yksityisyyden alueelle ja siten myös tarve säännellä henkilötietojen käyttöä on lisääntynyt. Puhun nyt siitä, että kansalaisille on taattava oikeus tarkistaa, miten heidän henkilötietojaan kerätään, säilytetään, käytetään ja levitetään.
<P>
Nykyinen tietosuojalaki on jäänyt jälkeen eikä pysty enää ratkaisemaan kaikkia esiin tulleita ongelmia. Yleisöltä on saatu paljon palautetta, joka tukee selkeästi tarvetta säännellä yksityisyydensuojaa tiukasti. Euroopan unionin ponnistukset tyydyttävän alaa koskevan lainsäädäntötietokannan luomiseksi ovat tervetulleita, mutta mielestäni ne ovat edelleen riittämättömiä uusiin haasteisiin nähden.
<P>
(Suosionosoituksia)
<SPEAKER ID="250" NAME="Oldřich Vlasák" AFFILIATION="ECR">
(CS) On kulunut yli kuukausi siitä, kun Kanada otti ennennäkemättömän askeleen ja otti uudelleen käyttöön yhtä EU:n jäsenvaltiota, tässä tapauksessa Tšekin tasavallan kansalaisia, koskevat viisumivaatimukset. Kanada perusteli tätä sillä, että Tšekin kansalaiset ja erityisesti romanit, hakivat joukoittain turvapaikkaa valtameren toiselta puolelta. Haluan tässä tilanteessa todeta, että Tšekin tasavallassa sovelletaan kaikkiin samoja edellytyksiä riippumatta siitä, ovatko nämä kansalaisuudeltaan tšekkejä, slovakkeja, vietnamilaisia tai ukrainalaisia tai siitä, ovatko nämä alkuperältään tšekkejä, afrikkalais-amerikkalaisia tai romaneja. Perusoikeuskirjassamme, joka on osa perustuslakiamme, tunnustetaan kaikkien kansalaisten yhtäläiset kansalliset ja etniset oikeudet. Se, että Kanada perustelee toimiaan viittaamalla romaneihin, on itsessään syrjivää, sillä näin se myöntää muutosten viisumiedellytyksissä perustuvan yhteen etniseen ryhmään. Kalliiden ja hallinnollisesti vaativien viisumien sijaan Kanadan olisi pikemminkin pohdittava tarkkaan näitä edellytyksiä.
<SPEAKER ID="251" NAME="Agustín Díaz de Mera García Consuegra" AFFILIATION="PPE">
(ES) Arvoisa puhemies, kuten tiedätte, parlamentti hylkäsi 11. helmikuuta terroristien rahoituksen jäljittämisohjelman, SWIFT-ohjelman. Tämän vuoksi sopimus on jäädytetty, eikä tietoja siirretä.
<P>
Komissiolla on kuitenkin uudet valtuudet neuvotella. Haluan kysyä Euroopan parlamentin puhemieheltä - en teiltä, vaan varsinaiselta puhemieheltä - onko meillä neuvottelukumppania, neuvotteleeko Yhdysvallat Euroopan unionin kanssa epäonnistumisen jälkeen, vai neuvotteleeko se tapauskohtaisesti kahdenväliseltä pohjalta tiettyjen jäsenvaltioiden kanssa.
<P>
Arvoisa puhemies, joka tapauksessa, jos tällaisia neuvotteluja käydään, vaadin Euroopan parlamentille asemaa neuvotteluissa, ja uskon kaikkien olevan samaa mieltä tästä vaatimuksesta.
<SPEAKER ID="252" NAME="Mario Borghezio" AFFILIATION="EFD">
(IT) Arvoisa puhemies, hyvät kollegat, käytöstä poistetun jalostamon tankin poikkeuksellinen hiilivetyvuoto aiheutti läheisen Lambro-joen mittavan saastumisen 23. helmikuuta Lombardian Villasantassa.
<P>
Valtava ympäristökatastrofi, jonka tuhansien öljykuutiometrien valuminen aiheutti, sekä vaarantaa Lambro-joen ekosysteemin, josta on seurauksia myös sen eläinlajeille, että uhkaa myös laajeta - toteutetuista toimista huolimatta - Po-jokeen, joka virtaa halki koko Po-laakson aina Adrianmereen asti.
<P>
Tilanteen poikkeuksellinen ja kiireellinen luonne, joka on jo saanut Lombardian alueen pyytämään hätätilan julistamista, on joka tapauksessa sellainen, että se edellyttää myös Euroopan unionin puuttumista asiaan - ja pyydän puheenjohtajavaltiolta merkkiä tästä - niin ympäristöä koskevien aloitteiden koordinoimiseksi riskialueilla, varsinkin Po-joen alueella, kuin niiden varojen osalta, joita valtavan ympäristökatastrofin uhkaaman laajan alueen ympäristötilanteen aivan ratkaiseva kunnostaminen edellyttää.
<SPEAKER ID="253" NAME="Maria da Graça Carvalho" AFFILIATION="PPE">
(PT) Alueelliset erot ovat edelleen haaste Euroopan unionissa. Tästä syystä on tärkeää, että koheesiopolitiikalla tuetaan muita vähemmän kehittyneitä alueita. Olen tämän vuoksi tyytyväinen EU:n Itämeren alueen strategiaa koskevaan aloitteeseen ja käynnissä olevaan Tonavan alueen aloitteeseen.
<P>
Kehotan parlamenttia samasta syystä harkitsemaan huolellisesti muita alueita koskevien uusien strategioiden mahdollisuutta. Lounais-Euroopan alueet, esimerkiksi Macaronesiassa (Azorit, Madeira, Kanarian saaret ja Kap Verde), kohtaavat useita yhteisiä haasteita, joten aluetta koskevalla strategialla parannettaisiin viestintäjärjestelmiä, suojeltaisiin ympäristöä, edistettäisiin kasvua, tieteellistä vaihtoa, työpaikkojen luomista ja turvallisuutta sekä helpotettaisiin laittoman maahanmuuton torjuntaa. Tässä olisi kyse myös Euroopan Atlantin puoleisen rajan kehittämisestä, josta voisi syntyä uusi silta Euroopan ja Afrikan välille.
<SPEAKER ID="254" NAME="Luís Paulo Alves" AFFILIATION="S&amp;D">
. - (PT) Haluan korostaa, että saarialueilla lentoliikenne on toisinaan ainoa liikennöintitapa ja että toimintaedellytykset riippuvat matkustajien ja rahdin määrästä. Vaikka joillakin saarialueilla nämä määrät riittävät houkuttelemaan useita lentoliikenteen harjoittajia - mistä syntyy kilpailua ja matalampia hintoja ja mikä näin ollen parantaa liikenneyhteyksiä - on myös muita alueita, kuten Azorit, joissa määrät ovat paljon pienempiä, minkä vuoksi ne eivät houkuttele toimijoita. Tämän seurauksena lentolippujen hinnat ovat korkeampia, mikä haittaa ihmisten liikkuvuutta ja rajoittaa alueen houkuttelevuutta matkailijoiden kannalta. Toisaalta matkailu mahdollistaisi niiden valtavan kehityspotentiaalin ja talouspohjan monipuolistamisen kukoistamisen ja vahvistumisen. Tämä rajoite on erityisen rankka nyt kokemamme kaltaisina kriisiaikoina.
<P>
Tämä tarkoittaa sitä, että väliaikainen tuki on hyvin tärkeää matkustajien ja rahdin määrän lisäämiseksi, jotta markkinat alkaisivat toimia. Tämä mahdollistaisi myös näiden suurten matkailupotentiaalien alueiden sisällyttämisen Euroopan laajuisten verkostojen tavoitteisiin, joilla tähdätään verkostojen laajentamiseen Euroopan reunamille saakka.
<SPEAKER ID="255" NAME="Czesław Adam Siekierski" AFFILIATION="PPE">
(PL) Huolimatta siitä, että monet taloustieteilijät ja poliitikot ovat jo ilmoittaneet kriisin päättyneen Euroopassa, me kamppailemme edelleen sen kielteisten vaikutusten kanssa. Kuukausittaiset tiedot työttömyydestä unionissa ovat yhä masentavampia. Tällä hetkellä Euroopassa on 23 miljoonaa henkilöä vailla työtä. Tämä merkitsee sitä, että kriisi on tuhonnut kaikki useiden vuosien ajan tehdyt ponnistukset työllisyyden edistämiseksi. Poikkeuksellisen vahingollinen ilmiö on nuorten jatkuvasti kasvava työttömyys. Tällä hetkellä joka viides eurooppalainen nuori on työtön. On oletettavaa, että tilanne johtaa poikkeuksellisen haitallisiin sosiaalisiin seurauksiin, kuten rikollisuuden, alkoholismin ja huumeidenkäytön lisääntymiseen ja aiheuttaa perheongelmia. Selviytyäksemme taantumasta mahdollisimman nopeasti meidän on minusta hyödynnettävä parasta valttiamme, yhteisön sisämarkkinoita. Yhteisön tasolla tarvitaan voimakkaampaa koordinointia yhteisen talousalueen tarjoamien mahdollisuuksien hyödyntämiseksi kokonaisuudessaan. Sen toimintasääntöjä on yksinkertaistettava entisestään, ja meidän on kehitettävä aitoa talousliittoa.
<SPEAKER ID="256" NAME="Claudiu Ciprian Tănăsescu" AFFILIATION="NI">
(RO) GMP-todistuksensa rauettua helmikuun alussa Bukarestissa toimiva Cantacuzinon kansallinen mikrobiologian ja immunologian tutkimus- ja kehittämisinstituutti menetti lupansa valmistaa ja markkinoida injektoitavia tuotteita, myös rokotteita. Cantacuzinon instituutin johdon yhdessä kansallisen lääkeviraston kanssa laatiman ja terveysministeriön hyväksymän korjaavien toimien suunnitelman täytäntöönpanon jälkeen Cantacuzinon instituutin odotetaan saavan uudelleen luvan valmistaa rokotteita huhtikuun toisella puoliskolla.
<P>
Meidän ei kuitenkaan pidä unohtaa, että Cantacuzinon instituutin kaltaisten, kansallisesti ja Euroopan laajuisesti strategisesti merkittävien laitosten toiminnan keskeyttämiseen liittyy suuri vaarojen mahdollisuus. Tämän vuoksi minusta on tärkeää, että yhteisön toimielimet harjoittavat tiukempaa valvontaa, jotta tällaisia tilanteita ei vastaisuudessa ilmene yhteisön tasolla.
<SPEAKER ID="257" NAME="Georgios Papastamkos" AFFILIATION="PPE">
(EL) Arvoisa puhemies, kaikella kunnioituksella pyydän teitä toimittamaan meille huomenna luettelon kaikista niistä, jotka ovat pyytäneet saada käyttää minuutin puheenvuoron seuraavien kahden kriteerin perusteella: ensinnäkin sen, etteivät he käyttäneet puheenvuoroa edellisessä täysistunnossa, ja toiseksi sen ajankohdan perusteella, jolloin he esittivät pyyntönsä.
<P>
Kaikella kunnioituksella teitä ja puhemiehistöä kohtaan, minusta puhemiehistöllä ei ole etuoikeutta jakaa puheaikaa mielensä mukaan. On olemassa tiettyjä periaatteita, ja niistä ensimmäinen on avoimuus.
<P>
Odotamme saavamme huomenna luettelon - ja havaitsen muiden jäsenten olevan tästä samaa mieltä - jossa sovelletaan näitä kahta kriteeriä: koska puheenvuoroa koskeva pyyntö on jätetty ja se, onko puhuja käyttänyt puheenvuoron edellisessä täysistunnossa.
<SPEAKER ID="258" NAME="Puhemies">
(ES) Kuten tiedätte, kriteerit, joita sovellamme, ovat puheenvuorojen tasapuolinen jakautuminen poliittisten ryhmien kesken perustuen ryhmän kokoon ja asettaen etusijalle ne, jotka eivät käyttäneet puheenvuoroa edellisessä täysistunnossa. Näitä kriteerejä sovelletaan.
<SPEAKER ID="259" NAME="Michail Tremopoulos" AFFILIATION="Verts/ALE">
(EL) Arvoisa puhemies, yksikään Vihreät / Euroopan vapaa allianssi -ryhmän jäsenistä ei käyttänyt tänään puheenvuoroa, vaikka viisi tai jopa seitsemän muiden ryhmien jäsentä käytti. Tämä on kysymys.
<SPEAKER ID="260" NAME="Puhemies">
(ES) Juuri tämän minä selitin, hyvä jäsen Tremopoulos. Meillä oli kolme puheenvuoropyyntöä teidän ryhmästänne. Kaikki nämä jäsenet olivat puhuneet edellisessä istunnossa. Sovelsimme siis kriteeriä jakaaksemme puheenvuorot tasapuolisesti.
<SPEAKER ID="261" NAME="María Muñiz De Urquiza" AFFILIATION="S&amp;D">
(ES) Ovatko nämä kriteerit teidän vai istuntopalveluiden valitsemia? Ovatko ne kirjattu johonkin?
<SPEAKER ID="262" NAME="Puhemies">
(ES) Luettelosta puheenvuoroa pyytäneistä jäsenistä käy ilmi, ketkä jäsenet käyttivät 150 artiklan mukaisen puheenvuoron edellisessä istunnossa.
<P>
Tämän tiedon perusteella puhemiehistö jakaa puheenvuorot kaikille poliittisille ryhmille. Sattumalta kaikki kolme puheenvuoroa pyytänyttä Vihreät / Euroopan vapaa allianssi -ryhmän jäsentä olivat käyttäneet puheenvuoron edellisessä istunnossa. Tämän vuoksi emme katsoneet heitä ensisijaisiksi. Näin tehdään. Pyrimme varmistamaan, että kaikki saavat puheenvuoron ryhmänsä koon mukaisesti ja juuri kuvaamani niitä, jotka eivät käyttäneet puheenvuoroa edellisessä istunnossa, koskevan kriteerin perusteella.
<SPEAKER ID="263" NAME="María Muñiz De Urquiza" AFFILIATION="S&amp;D">
(ES) Tämä saattaa olla hyvinkin järkevä kriteeri, mutta onko se kirjattu parlamentin tai täysistunnon työjärjestykseen?
<SPEAKER ID="264" NAME="Puhemies">
(ES) Puhemiehistö käyttää toimivaltaansa ja tulkitsee oikean tavan johtaa istuntoa kaikkien ryhmien kannalta oikeudenmukaisella ja tasapainoisella tavalla.
<SPEAKER ID="265" NAME="Chrysoula Paliadeli" AFFILIATION="S&amp;D">
(EN) Arvoisa puhemies, haluaisin tietää, olenko tänään puheenvuoroa pyytäneiden luettelossa ja olenko myös edellisessä istunnossa puheenvuoron käyttäneiden luettelossa. Onko mahdollista saada vastaus kysymykseen nyt heti?
<SPEAKER ID="266" NAME="Puhemies">
(EN) Minä kerron teille nyt heti. Hyvä jäsen Paliadeli, olette sosialistiryhmän puheenvuoroa pyytäneiden luettelossa. Puheenvuorojen järjestys määrittyy pyyntöjen esittämisjärjestyksessä: luettelo laaditaan pyyntöjen esittämisjärjestyksessä: Kuusi ryhmänne jäsentä on saanut puheenvuoron.
<SPEAKER ID="267" NAME="Chrysoula Paliadeli" AFFILIATION="S&amp;D">
(EN) Arvoisa puhemies, millä perusteella?
<SPEAKER ID="268" NAME="Puhemies">
(EN) Kronologisessa järjestyksessä, aikajärjestyksessä. Tässä luettelossa olitte yhdeksäs.
<P>
Me jatkamme nyt istuntoa.
<P>
(Välihuomautus salista)
<P>
Minä selitin kriteerit. Mitä muuta haluatte tietää?
<SPEAKER ID="269" NAME="Corina Creţu" AFFILIATION="S&amp;D">
(EN) Arvoisa puhemies, ongelma on siinä, että meidän olisi hyvä tietää, kuka saa puheenvuoron. Kello on kymmenen illalla, ja me odotamme täällä turhaan, jos emme saa puheenvuoroa. Minusta meillä pitäisi olla sääntö, jonka mukaan olisi saatava tietää vähintään kaksi tuntia etukäteen kuka saa käyttää yhden minuutin puheenvuoron.
<SPEAKER ID="270" NAME="Puhemies">
(EN) Huomautuksenne on otettu huomioon.
<SPEAKER ID="271" NAME="John Bufton" AFFILIATION="EFD">
(EN) Arvoisa puhemies, se ei ole teidän vikanne, mutta tämä on täysi kaaos. Olemme odottaneet tänä iltana tunteja puheenvuoroa. Kello on nyt kymmenen illalla. On minuutin puheenvuorojen aika, puheenvuoroja jaetaan, mutta se on hyödytöntä. Jos aiomme viettää täällä aikaamme omien alueidemme merkittävien asioiden vuoksi, meidän olisi todellakin saatava puheenvuoromme.
<P>
Organisaatio, tämä parlamentin älyttömyys edellyttää kunnostamista, jotta voimme todella sanoa olevamme täällä ja meille voidaan antaa puheenvuoro. On hullua, että olemme olleet täällä koko tämän ajan ja istuneet puheenvuoron toivossa. Kansalaiset kotimaassani Yhdistyneessä kuningaskunnassa ovat saaneet tarpeekseen tästä hölmöilystä, sillä me emme saa puhua heidän oikeuksiensa ja heidän asioidensa puolesta.
<P>
Tämä on täydellistä pilkantekoa. Välittäkää tämä puheenjohtaja Barrosolle. Olen todennut hänelle aiemminkin, että tämä koko asia on täysi farssi. Jos minun on määrä olla täällä kymmeneltä illalla maanantaina, tiistaina, keskiviikkona ja torstaina, meille olisi vähintäänkin annettava mahdollisuus puhua jäsenvaltioita koskevista merkittävistä asioista. Arvoisa puhemies, välittäkää sanani johtajillenne, sillä tämä ei ole demokratiaa, tämä on diktatuuria.
<SPEAKER ID="272" NAME="Puhemies">
(EN) Kiitoksia. Minun on muistutettava, että puheenjohtaja Barroso on komission puheenjohtaja, ei Euroopan parlamentin puhemies.
<SPEAKER ID="273" NAME="Sonia Alfano" AFFILIATION="ALDE">
(IT) Arvoisa puhemies, jos olisimme tämän kinastelun sijaan saaneet puheenvuoron, olisimme kenties saattaneet saada jotain hyvää aikaan äänestäjillemme, sillä kello on kymmenen illalla, ja me kaikki tiedämme, että meidän olisi pitänyt saada puheenvuoro. Jokainen meistä on tullut tänne esittämään äänestäjiensä vaatimuksia. Minuutin puheenvuoro on itsessäänkin hyvin lyhyt, ja minusta tämän luettelon lyhentäminen on myös varsin ylimielistä.
<SPEAKER ID="274" NAME="Puhemies">
(ES) Arvoisat parlamentin jäsenet, tilanne on aivan selkeä. Meillä on puoli tuntia aikaa näille puheenvuoroille, joten minun on noudatettava tätä puolta tuntia. Te puheenvuoroa pyytäneet täyttäisitte paljon enemmän kuin puoli tuntia. Puhemiehistö soveltaa järkeviä, oikeudenmukaisia kriteerejä, ja se on osa sen toimivaltaa.
<P>
Ymmärrän turhautumisenne. Me tulemme täysistuntopalvelujen johtajan kanssa tarkastelemaan tapaa, jolla voisimme saada likimääräisen ajatuksen - se ei koskaan voi olla tarkka, mutta edes likimääräinen ajatus - siitä, ketkä teistä saavat puheenvuoron, jotta voimme minimoida odottajien määrän. Teemme tämän avuliaasti ja pyrimme tekemään parhaamme.
<P>
Luvallanne jatkamme nyt istuntoa, sillä muuten olemme täällä koko yön keskustelemassa samasta asiasta.
<P>
Päätämme tämän kohdan käsittelyn.
<P>
Kirjalliset lausumat (työjärjestyksen 149 artikla)
<SPEAKER ID="275" NAME="Tunne Kelam" AFFILIATION="PPE">
kirjallinen. - (EN) EU:n ja Valko-Venäjän välisessä suhteessa on kriittisten päätösten aika. Itäinen kumppanuusohjelma on tarjonnut Valko-Venäjän hallinnolle mahdollisuuksia höllentää yhteiskunnan tiukkaa valvontaa ja avata tietä demokraattisille uudistuksille. Tämän prosessin on kuitenkin oltava vastavuoroista. EU:n taloudellinen tuki ja yhteistyöhankkeiden käynnistäminen voivat johtaa uskottavaan edistymiseen vain, jos jokaiseen EU:n hyvän tahdon eleeseen vastataan aidoilla toimenpiteillä avoimen demokraattisen yhteiskunnan palauttamiseksi Valko-Venäjälle. Saharov-palkinnon saajan Alexander Milinkevichin arvio tilanteesta on pessimistinen. Hän kertoi meille, ettei ihmisoikeustilanne ole parantunut. Se on itse asiassa heikentynyt. Kun otetaan samalla huomioon, että Lukashenkon hallinto on enemmän kuin koskaan riippuvainen länsimaisesta teknologiasta, rahasta ja markkinoista, EU:lla on tehokasta vaikutusvaltaa hallinnon tulevaan käyttäytymiseen. Aluksi meidän on kuitenkin ymmärrettävä, että Valko-Venäjän diktaattori kokeilee, kuinka vakavissaan hänen EU-kumppaninsa ovat demokraattisten uudistusten merkityksen osalta. Tämän vuoksi on tärkeää lähettää selkeä viesti, että EU katsoo ensisijaisiksi todelliset muutokset ihmisoikeustilanteessa.
