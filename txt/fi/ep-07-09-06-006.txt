<CHAPTER ID="006">
Äänestysselitykset
<SPEAKER ID="075" NAME="Jean-Pierre Audy  " AFFILIATION="PPE-DE">
kirjallinen. - (FR) Olen ilahtunut siitä, että kansalaisvapauksista sekä oikeus- ja sisäasioista vastaavassa valiokunnassa hyväksyttiin yksimielisesti neuvoston yhteinen kanta huumetorjuntaa ja -tiedotusta koskevasta erityisohjelmasta osana perusoikeuksien ja oikeusasioiden yleisohjelmaa kollegani Inger Segelströmin suosituksen mukaisesti.
<P>
Vaikka neuvosto hyväksyi parlamentin kannat, se valitettavasti hylkäsi tarkistukset, joiden tarkoituksena oli tarjota parlamentille mahdollisuus estää ohjelman täytäntöönpanoa koskevat komission päätökset, erityisesti vuotuisia painopistealoja valittaessa. Olen pahoillani myös siitä, että täysistunnossa esitetyssä Euroopan komission lausunnossa katsottiin tarkoituksenmukaiseksi ilmoittaa olevan poikkeuksellista, että komissio sitoutui toimittamaan Euroopan parlamentille vuotuisten työohjelmien laatimiseen liittyvät tarpeelliset tiedot. Tämä ohjelma on käynnistettävä viipymättä, ja on ilahduttavaa, että yhteinen kanta hyväksyttiin valiokunnassa.
<SPEAKER ID="076" NAME="Pedro Guerreiro  " AFFILIATION="GUE/NGL">
kirjallinen. - (PT) Huumausaineiden väärinkäyttöä koskevan ongelman ratkaisemiseksi on otettava käyttöön monialaisia toimintatapoja, jotka kattavat muun muassa ennaltaehkäisyn, hoidon ja yhteiskuntaan sopeuttamisen sekä huumekaupan, järjestäytyneen rikollisuuden ja rahanpesun torjunnan.
<P>
Nämä julkiset politiikat ovat ensisijaisen tärkeitä, sillä huumausaineiden väärinkäytön inhimilliset ja sosiaaliset seuraukset ovat vakavia, erityisesti nuoremmille sukupolville.
<P>
Niitä on tuettava muilla julkisilla politiikoilla, joilla pyritään parantamaan ihmisten elinoloja varmistamalla terveydenhoidon, ravinnon, asuntojen ja kouluopetuksen saatavuus sekä mahdollisuudet koulumenestykseen ja vakaaseen työllisyyteen sekä turvaamalla ihmisten oikeudet kohtuulliseen palkkaan, luovuuteen, kulttuurielämyksiin ja urheiluun.
<P>
Kun otetaan huomioon EU:n tasolla kehitetyn, huumetorjuntaa ja -tiedotusta koskevan erityisohjelman tavoitteet ja toimet, sillä voidaan osaltaan lisätä tietämystä, parantaa tietojenvaihtoa ja torjua huumausaineiden käyttöä tukemalla ja täydentämällä kussakin jäsenvaltiossa toteutettuja toimia. Lisäksi on otettava täysimääräisesti käyttöön riittämätön, lähes 21 miljoonan euron suuruinen summa, joka on suunnattu 27 jäsenvaltiolle vuosiksi 2007-2013.
<SPEAKER ID="078" NAME="Jean-Pierre Audy  " AFFILIATION="PPE-DE">
kirjallinen. - (FR) Annoin puoltavan ääneni asiantuntevan tšekkiläisen kollegani Miroslav Ouzkýn merkittävälle mietinnölle kansainvälisestä terveyssäännöstöstä, joka tarkistettiin Maailman terveysjärjestön (WHO) yleiskokouksessa vuonna 2005. Säännöstön tarkoituksena on ehkäistä tautien leviämistä ja suojata kansalaisia tauteja vastaan siten, ettei kansainväliselle kaupalle aiheuteta tarpeetonta haittaa ja kuluja. Tämä terveydenhoitoalan kansainvälinen mekanismi on pantava Euroopan yhteisössä viipymättä ja koordinoidusti täytäntöön, koska, kuten ranskalainen kollegani Françoise Grossetête korostaa, infektiosairaudet muodostavat uhkan ja haasteen kaikille maille.
<P>
Tämäntyyppiset terveysongelmat herättävät jälleen kerran kysymyksen sekä ihmisten että tavaroiden valvonnan laadusta ulkorajoillamme. On ratkaisevan tärkeää tukea vuonna 2004 perustetun tautien ehkäisyn ja valvonnan eurooppalaisen keskuksen ECDC:n sekä EU:n kansanterveysuhkia koskevan varhaisvaroitus- ja reagointijärjestelmän kehittämistä, jotta niillä pystytään kannustamaan kansainvälisen terveyssäännöstön nopeaa ja yhdenmukaista täytäntöönpanoa EU:n jäsenvaltioissa.
<SPEAKER ID="079" NAME="Irena Belohorská  " AFFILIATION="NI">
kirjallinen. - (SK) Koska me emme järjestäneet keskustelua kollegamme Miroslav Ouzkýn kansainvälisestä terveyssäännöstöstä laatimasta mietinnöstä, haluaisin esittää kantani tähän asiaan ainakin tällä tavalla.
<P>
Kansainvälisen kaupan kasvu ja liikkuvuuden lisääntyminen EU:ssa lisäävät kansainvälisten tartuntatautiepidemioiden vaaraa EU:ssa sekä vaaraa tautien leviämisestä Eurooppaan kaukaisemmista maanosista. Epidemioita on torjuttava suojaavilla toimilla yhtenäisesti ja koordinoidusti, jotta torjunta olisi tehokasta. Meillä Euroopan unionissa toimii nykyisin tautien ehkäisyn ja valvonnan eurooppalainen keskus (ECDC): joukkoepidemioiden torjuminen kuuluu sen tehtäviin. Samalla jäsenvaltiot kuuluvat Maailman terveysjärjestöön, joka on julkaissut kansainvälisen terveyssäännöstön: myös säännöstössä käsitellään sellaisten tautien torjuntaa, jotka voivat levitä maasta toiseen.
<P>
Meillä on komission päätös tartuntatautien torjunnassa ja valvonnassa käytettävästä varhaisvaroitus- ja reagointijärjestelmästä. EU:lla on käytössään myös joitakin taloudellisia välineitä, kuten Euroopan unionin solidaarisuusrahasto ja kansanterveysalan toimintaohjelma, joka on uusi varhaisvaroitus- ja reagointiväline vakavia hätätilanteita varten. Samanaikaisesti jäsenvaltiot valvovat omia terveydenhoitopalvelujaan toissijaisuusperiaatteen mukaisesti.
<P>
Eri tasoilla säädetyt lukuisat lait muodostavat monimutkaisen järjestelmän ja näin ollen on vaikeaa toimia ripeästi ja yksimielisesti mahdollisen epidemiavaaran torjumiseksi. EU:n ja jäsenvaltioiden järjestelmät on yhdistettävä nykyistä tehokkaammin toisiinsa, jotta emme joudu tilanteeseen, jossa Euroopan unionin lainsäädäntö ei sovi yhteen jäsenvaltioiden nopean reagoinnin varmistavien valmiuksien kanssa.
<SPEAKER ID="080" NAME="Ilda Figueiredo  " AFFILIATION="GUE/NGL">
kirjallinen. - (PT) Maailman terveysjärjestön (WHO) hyväksymä kansainvälinen terveyssäännöstö on uusi väline, jonka tarkoituksena on terveyden suojelu kaikkialla maailmassa. Sillä korvataan aikaisempi, sodan jälkeen hyväksytty säännöstö, jossa keskityttiin rajojen valvontaan ja erityisesti laivojen ja niiden miehistöjen terveydelliseen valvontaan. Tämä säännöstö kattoi muun muassa kansainväliset keltakuumerokotukset, joita täydennettiin myöhemmin muilla rokotuksilla. Kansanterveysalalla esille tulevat kysymykset, kuten tuberkuloosi ja malaria, ja jopa uudet ongelmat, kuten lintuinfluenssa tai influenssapandemian vaara, lisäävät vielä entisestään kansainvälisen yhteistyön ja kansanterveysalan tiedotuksen tärkeyttä.
<P>
Viimeaikaiset epidemia- ja pandemiauhat ovat osoittaneet, että mitkään maat tai alueet eivät ole turvassa terveysongelmilta eikä sellaista voida taata. Uudessa säännöstössä kannustetaan tietojenvaihtoa ja kehotetaan maita koordinoimaan maailmanlaajuisten uhkien torjuntaa. Samalla tunnustetaan, että kaikki maat ovat tärkeitä ja vastavuoroinen apu välttämätöntä.
<P>
Portugalissa on kiinnitetty yhä vähemmän huomiota rajojen terveydelliseen valvontaan, kansainvälisiin rokotuksiin ja matkustajien neuvontaan, erityisesti sen jälkeen, kun hallitus sulki äskettäin alueellisia terveysasemia. Ilman asianmukaista kansallista valvontajärjestelmää näiden alueiden käsittely jää keskinkertaiseksi.
<SPEAKER ID="081" NAME="Françoise Grossetête  " AFFILIATION="PPE-DE">
kirjallinen. - (FR) Äänestin tämän mietinnön puolesta. Tartuntatauteja ei kaksikymmentä vuotta sitten pidetty suurena uhkana. Nykyisin ne ovat uhkana ja haasteena kaikille maille. Influenssapandemian, malarian ja tuberkuloosin tyyppiset uhat muodostavat terveysriskin virusmutaatioiden, lisääntyvän antibioottiresistenssin ja terveydenhoitojärjestelmien heikkouden vuoksi.
<P>
Uusiin terveysriskeihin sisältyvät myös elintarvikeperäiset taudit, kemialliset tai biologiset onnettomuudet tai hyökkäykset tai ydinonnettomuudet tai -hyökkäykset, teollisuuden saasteet ja ilmastonmuutos. Nämä uhat voivat vaarantaa miljoonien ihmisten hengen monissa maissa.
<P>
Tilannetta vaikeuttavat globalisaation leviäminen sekä kansainvälisten virtojen ja kaupan kasvu. Tartuntatautien valvontaa koskeva kansainvälinen yhteistyö on näin ollen elintärkeää. Tästä syystä on välttämätöntä poistaa kaikki tarpeettomat kansainvälistä liikennettä ja kauppaa haittaavat tekijät.
<P>
Mietinnössä kannustetaan jäsenvaltioita kehittämään uusia yhteisiä toimenpiteitä, jotka perustuvat hyvien käytäntöjen vaihtoon. Varhaisvaroitusjärjestelmien käyttöönotto naapurimaissa ja kolmansissa maissa esiintyvien vakavien pandemioiden varalta on myös ratkaisevan tärkeää.
<SPEAKER ID="082" NAME="Miroslav Mikolášik  " AFFILIATION="PPE-DE">
kirjallinen. - (SK) Haluaisin esittää joitakin huomautuksia kollegani Miroslav Ouzkýn laatimasta kansainvälistä terveyssäännöstöä käsittelevästä mietinnöstä, jota kannatin äänestyksessä.
<P>
Tätä oikeusvälinettä tarvitaan, jotta voitaisiin varmistaa keskitetty torjunta, suojelu ja erityisesti valvonta tautien leviämistä koskevissa tapauksissa. Samanaikaisesti sillä varmistetaan, että kansanterveysalalla pystytään reagoimaan riittävällä tavalla kehittyneisiin riskeihin.
<P>
Tätä säännöstöä, joka ensimmäiseksi hyväksyttiin Maailman terveysjärjestön jäsenmaissa (1951), on sittemmin muutettu jo neljä kertaa. Nykyisessä muodossaan sitä on alettu panna täytäntöön asteittain kesäkuusta 2007 alkaen.
<P>
Mietinnössä esitetään selkeä tulkinta komission hyväksymästä EU:n kannasta ja sillä selvennetään EU:n roolia kansainvälisen terveyssäännöstön täytäntöönpanossa. Lisäksi siinä käsitellään tautien ehkäisyn ja valvonnan eurooppalaisen keskuksen (ECDC) ja kansanterveysuhkia koskevan varhaisvaroitus- ja reagointijärjestelmän (EWRS) olemassaoloa ja roolia.
<P>
Mietintö edistää osaltaan kansalaistemme terveyden suojelua ja tästä syystä olen ilahtunut sen hyväksymisestä.
<SPEAKER ID="084" NAME="Jean-Pierre Audy  " AFFILIATION="PPE-DE">
kirjallinen. - (FR) Puolsin äänestyksessä useiden poliittisten ryhmien, muun muassa Euroopan kansanpuolueen (kristillisdemokraattien) ja Euroopan demokraattien ryhmän (PPE-DE), esittämää päätöslauselmaesitystä EU:n tavoitteista aavikoitumisen estämistä koskevan Yhdistyneiden Kansakuntien yleissopimuksen osapuolten Madridissa 3.-14. syyskuuta 2007 pidettävässä kahdeksannessa konferenssissa. Yksi planeettamme tämänhetkisen lämpenemisen huomattavista seurauksista on se, että siitä johtuva haihtuminen kuivattaa lähteitä ja vähentää veden virtausta joissa ja pohjavesissä, mikä johtaa maaperän pintarakenteen tuhoutumiseen. Yhdistyneiden Kansakuntien ympäristöohjelman (UNEP) mukaan aavikoituminen vaikuttaa tällä hetkellä noin 25-30 prosenttiin maailman pinta-alasta ja 1,2-2 miljardia ihmistä ainakin sadassa valtiossa on alttiina aavikoitumiselle. Aavikoituminen lisääntyy koko maailman tasolla, mikä aiheuttaa köyhyyttä, pakkosiirtolaisuutta ja konflikteja. Mielestäni Euroopan unionin on pantava kiireellisesti täytäntöön Euroopan vesipolitiikka, eikä ainoastaan laatuun vaan myös määrään liittyvien tavoitteiden toteuttamiseksi.
<SPEAKER ID="085" NAME="Glyn Ford  " AFFILIATION="PSE">
kirjallinen. - (EN) Kannatan tätä yhteistä päätöslauselmaa YK:n aavikoitumisen torjuntaa koskevasta yleissopimuksesta ja Madridissa käynnissä olevasta kokouksesta. Kuten tiedämme, aavikoituminen vaikuttaa 20-30 prosenttiin maailman maapinta-alasta ja sille on alttiina 1,2-2 miljardia ihmistä, joista monet kärsivät äärimmäisestä köyhyydestä, vähintään sadassa valtiossa.
<P>
Ilmastonmuutoksen ja ihmisen toiminnan, kuten hakkuiden ja liiallisen viljelyn, seurauksena yhä suurempi osa maailman pinta-alasta aavikoituu. Tämä aiheuttaa köyhyyden lisääntymistä, pakkosiirtolaisuutta ja konflikteja. Yksi selkeimmistä esimerkeistä on Darfur, jossa aavikoituminen on johtanut vaikeisiin karjankasvattajien ja maanviljelijöiden välisiin selkkauksiin maanviljelijöiden ajauduttua itäänpäin karjankasvattajien maille. Seurauksena on satojatuhansia pakolaisia sekä raiskauksia, silpomisia ja murhia. Vain tehokkaalla ja kiireellisellä kansainvälisellä toiminnalla voidaan estää Darfuria olemasta vain ensimmäinen lukuisista vastaavanlaisista konflikteista, joiden pohjimmaisena syynä on aavikoituminen.
<SPEAKER ID="086" NAME="Luís Queiró  " AFFILIATION="PPE-DE">
kirjallinen. - (PT) Ympäristöasioihin liittyvistä tieteellisistä mielipide-eroista huolimatta ei ole epäilystäkään siitä, että, kuten päätöslauselmassa mainitaan, ilmastonmuutokseen liittyvät tulvien ja kuivuuden kaltaiset äärimmäiset ilmasto-olosuhteet ovat yleistymässä ja muuttumassa vakavammiksi, mikä lisää aavikoitumisen riskiä ja sen kielteisiä taloudellisia ja sosiaalisia vaikutuksia.
<P>
Kielteiset vaikutukset ovat varmasti havaittavissa sekä ilmasto-olosuhteista suoraan kärsineissä maissa että naapurimaissa. Ainakin tästä syystä seuraavassa EU:n ja Afrikan huippukokouksessa on käsiteltävä tätä aihetta huolellisesti ja johdonmukaisesti ottaen huomioon, että Euroopan unioni ei saa unohtaa sen naapurialueilla käynnissä olevaa aavikoitumista.
<P>
Epäilemättä kannattaa mainita myös, että aavikoitumiskysymys on merkityksellinen myös Euroopan unionin omalla alueella. Tästä syystä YMP:n (yhteisen maatalouspolitiikan) täysin välttämättömässä uudistuksessa on otettava huomioon aavikoitumisen torjunta sekä maaseutualueiden asuttamiseen tähtäävä politiikka, joka on myös keskeistä.
<P>
Toivottavasti sekä politiikassa että poliitikkojen työssä pyritään pitkän aikavälin näkemykseen, jotta esiin tulleet ongelmat pystytään ajan mittaan ratkaisemaan. Tämä koskee aavikoitumista: historiankirjat ovat täynnä kokemuksia, joista meidän on ajan mittaan otettava opiksemme.
<SPEAKER ID="087" NAME="Brian Simpson  " AFFILIATION="PSE">
kirjallinen. - (EN) Aavikoituminen on vakava ongelma, joka vaikuttaa monilla maailman alueilla, ja on tärkeää, että sitä käsitellään maailmanlaajuisesti.
<P>
Jos aavikoitumiseen ei puututa, se aiheuttaa vakavia ongelmia lukuisille ihmisille erityisesti kehitysmaissa, ja tästä syystä Yhdistyneiden Kansakuntien pitäisi käynnistää välittömästi toimet meidän tuellamme.
<P>
Äänestän yhteisen päätöslauselman puolesta, mutta toivon, että tämä on alku ongelman ratkaisemiseen tähtäävässä prosessissa. Toivottavasti me emme joudu tulevina vuosina katumaan sitä, ettemme ryhtyneet toimiin silloin, kun meillä oli siihen mahdollisuus.
<P>
Aavikoituminen on katastrofi, joka meidän on estettävä; päätöslauselma on ensimmäinen askel siinä työssä. Euroopan unionin on näytettävä esimerkkiä pyrkiessämme muuttamaan kehityksen suuntaa.
<SPEAKER ID="088" NAME="Peter Skinner  " AFFILIATION="PSE">
kirjallinen. - (EN) Kannatin päätöslauselmaa vaatiakseni uusia toimia tämän kasvavan ongelman ratkaisemiseksi. Erityisesti pelkään, että kehittyneissä maissa monet eivät kiinnitä huomiota tähän ongelmaan, koska sen vaikutukset ovat usein havaittavissa alikehittyneissä maissa. Darfur on esimerkki tilanteesta, jossa konfliktin perimmäisenä syynä on aavikoituminen.
<SPEAKER ID="090" NAME="Koenraad Dillen" AFFILIATION="ITS">
- (NL) Arvoisa puhemies, parlamentti voi hyvin antaa täydet pisteet virallisen Euroopan ihmisoikeuspolitiikalle, mutta tosiasiassa monien arabimaiden ja Afrikan maiden kanssa tehdyissä sopimuksissa ihmisoikeuslauseke on usein vain kuollut kirjain eikä aktiivista ja johdonmukaista ihmisoikeuspolitiikkaa ole olemassakaan.
<P>
Sitä paitsi mitä voidaan sanoa Kiinaa koskevasta politiikasta, jonka yhteydessä kaikille on selvää, että Euroopan unionin ja jäsenvaltioiden kaupalliset ja taloudelliset edut ovat etusijalla ihmisoikeuksiin nähden?
<P>
Merkittävin tapaus on luonnollisesti kuitenkin Turkin-politiikka. Vaikka raporteissa jatkuvasti viitataan naisten oikeuksiin, Eurooppa avaa ovensa sepposen selälleen tälle islamilaiselle maalle, jossa naisten oikeudet ovat heikentyneet heikentymistään AKP:n valtaantulon jälkeen. Oma ryhmämme ja Vlaams Belang -puolue eivät missään tapauksessa voi enää osallistua tällaiseen teeskentelyyn.
<SPEAKER ID="091" NAME="Frank Vanhecke" AFFILIATION="ITS">
- (NL) Arvoisa puhemies, kollegani Koenraad Dillen toi juuri aivan oikeutetusti esiin Euroopan virallisen retoriikan ja Euroopan unionin konkreettisen ihmisoikeuspolitiikan välisen valtavan kuilun.
<P>
Haluaisin sanoa vielä jotakin tästä aiheesta. Vaikka Eurooppa levittää avoimen länsimaisen yhteiskunnan arvoja ja ennen muuta sananvapautta kaikkialla maailmassa näiden ihmisoikeusvuoropuhelujen avulla, joita täällä niin ylistetään mutta joissa ei vaadita mitään vastapalveluksia, me voimme yhä havaita, että Eurooppamme omassa virallisessa pääkaupungissa Brysselissä tämän nimenomaisen eurooppalaisen sananvapautta koskevan arvon puolustajat vaiennetaan. Mielestäni parlamentin ja sen puhemiehen olisi puolustauduttava päättäväisesti sosialistipuolueeseen kuuluvan Brysselin pormestarin Thielemansin diktatorisia määräyksiä vastaan. Pormestari Thielemans on kieltänyt mielenosoitukset, joissa vastustetaan suvaitsemattoman islamilaisuuden leviämistä Eurooppamme pääkaupungissa ja kaikissa eurooppalaisissa maissamme. Minä aion joka tapauksessa osoittaa yhdessä muiden kanssa mieltäni sananvapauden puolesta ja islamilaisuuden leviämistä vastaan ensi tiistaina 11. syyskuuta aivan Euroopan parlamentin edessä.
<SPEAKER ID="092" NAME="Jean-Pierre Audy  " AFFILIATION="PPE-DE">
kirjallinen. - (FR) Puolsin äänestyksessä espanjalaisen kollegani Elena Valenciano Martínez-Orozcon mietintöä ihmisoikeusvuoropuhelujen toiminnasta ja kolmansien maiden ihmisoikeuksia koskevista kuulemisista. Ihmisoikeudet kuuluvat Euroopan unionin keskeisiin arvoihin, ja on erittäin tärkeää taata, että ne ovat automaattisesti tärkeässä asemassa Euroopan unionin poliittisissa vuoropuheluissa kolmansien maiden kanssa. Neuvoston on järjestelmällisesti sovellettava ihmisoikeus- ja demokratialauseketta kaikkiin EU:n sopimuksiin ja kaikissa suhteissa kolmansiin maihin.
<P>
Näin ollen kannatan ajatusta lisätä toimielinten välistä yhdenmukaisuutta ja etsiä tapoja parantaa koordinointia EU:n eri toimielinten (neuvoston, komission ja parlamentin) välillä käynnistämällä toimielinten välinen vuoropuhelu poliittisista vuoropuheluista sekä ihmisoikeuksia koskevista vuoropuheluista ja kuulemisista. Aikana, jona arvot ovat katoamassa yhä monimutkaisemmaksi muuttuvasta maailmasta, EU:n on varmistettava, että ihmisoikeuksiin ja demokratiaan liittyviä arvoja kunnioitetaan kaikissa sen hankkeissa ja ohjelmissa, erityisesti sellaisissa, jotka liittyvät kehitysavun sekä teknisen, kaupallisen ja taloudellisen yhteistyön kehittämiseen.
<SPEAKER ID="093" NAME="Patrick Gaubert  " AFFILIATION="PPE-DE">
kirjallinen. - (FR) Suuri enemmistö on juuri hyväksynyt Elena Valenciano Martínez-Orozcon mietinnön ihmisoikeusvuoropuhelujen toiminnasta ja ihmisoikeuksia koskevista kolmansien maiden kuulemisista ja onnittelen esittelijää hänen tekemästään perusteellisesta työstä.
<P>
Mietinnössä todetaan oikeutetusti, että ihmisoikeuskysymyksiä olisi käsiteltävä kolmansien maiden kanssa käytävän yleisen poliittisen vuoropuhelun yhteydessä. Itse asiassa ihmisoikeuksien edistäminen on oleellinen osa EU:n ulko- ja kehitysyhteistyöpolitiikkaa.
<P>
Olen ilahtunut myös siitä, että mietinnössä kehotetaan neuvostoa ja komissiota tehostamaan vuoropuhelu- ja kuulemismenettelyjä. Toimielinten välisen yhdenmukaisuuden ja yhteistyön parantaminen lisäisi EU:n ihmisoikeuspolitiikan uskottavuutta kansainvälisellä näyttämöllä. Lisäksi tarvittaisiin puolueetonta arviointia ja seurantaa.
<P>
Lopuksi mietinnössä painotetaan, että on tarpeen taata vuoropuhelujen avoimuus EU:ssa ja parantaa Euroopan parlamentin roolia tässä yhteydessä. Kaikkien näiden syiden vuoksi kannatin mietinnön hyväksymistä täysistunnon lopullisessa äänestyksessä.
<SPEAKER ID="094" NAME="Pedro Guerreiro  " AFFILIATION="GUE/NGL">
kirjallinen. - (PT) On epäilemättä ratkaisevan tärkeää edistää ihmisoikeuksien yleismaailmallisuutta ja jakamattomuutta, eikä kyse ole pelkästään ”siviilioikeuksista ja poliittisista oikeuksista, vaan myös yhteiskunnallisista, ympäristöllisistä, taloudellisista ja kulttuurisista oikeuksista”.
<P>
Mietinnössä on kuitenkin ristiriitaisuuksia: vaikka mietinnössä sanotaan esimerkiksi, että kolmannen maan kanssa käytävästä ihmisoikeusvuoropuhelusta sovitaan kyseisen maan kanssa, samalla mietinnössä uhataan, että tapauksissa, joissa kolmas maa kieltäytyy ihmisoikeusvuoropuhelusta, EU:n on harkittava kyseisessä maassa erityistoimenpiteitä, joissa käytetään ”demokratian ja ihmisoikeuksien maailmanlaajuista edistämistä koskevaa rahoitusvälinettä”.
<P>
Suostuvatko jäsenvaltiot käyttämään tätä toimenpidettä vastavuoroisesti? Eivät tietenkään, koska kolmansien maiden kanssa käytävällä ihmisoikeusvuoropuhelulla ei tarkoiteta keskustelua ihmisoikeuksista EU:ssa vaan asianomaisissa kolmansissa maissa.
<P>
Tämä kuvaa hyvin todellista päämäärää, joka koskee pyrkimystä käyttää ihmisoikeuksia painostus- ja toimintavälineenä suurille eurooppalaisille valtioille parhaiten sopivalla tavalla ja niiden etujen mukaisesti. Mietinnössä ollaan tietoisia tästä mahdollisuudesta, jota siinä ei suorastaan kannateta, ja siinä painotetaan, että EU:n toiminnassa on noudatettava ”yhtenäisyyttä” ja ”uskottavuutta”. CIA:n laittomista lennoista vaikeneminen puhuu selvää kieltään.
<SPEAKER ID="095" NAME="David Martin  " AFFILIATION="PSE">
kirjallinen. - (EN) Kannatin tätä mietintöä, jossa kehotetaan komissiota ja neuvostoa varmistamaan, että EU:n kolmansien maiden kanssa käytävien ihmisoikeusvuoropuhelujen yhtenäisyyttä lisätään. Erityisesti kannatan pyrkimystä lisätä parlamentin panosta käynnissä olevien vuoropuhelujen sisällössä ja kehotan käyttämään tiukempia perusteita ja seurantamekanismeja.
<SPEAKER ID="096" NAME="Andrzej Jan Szejna  " AFFILIATION="PSE">
kirjallinen. - (PL) Kannatin äänestyksessä ihmisoikeusvuoropuhelujen toiminnasta ja ihmisoikeuksia koskevista kolmansien maiden kuulemisista laaditun mietinnön hyväksymistä.
<P>
Mietinnössä otettiin esiin hyvin tärkeä kysymys Euroopan parlamentin tarkoituksenmukaisesta osallistumisesta Euroopan unionin ja kolmansien maiden välisiin vuoropuheluihin ja kuulumisiin. Ihmisoikeuskysymysten pitäisi olla itsestään selvä osa Euroopan unionin työohjelmaa. Lisäksi meidän on varmistettava, että Euroopan parlamentti osallistuu riittävästi kaikkiin ihmisoikeuksia koskeviin asioihin.
<SPEAKER ID="098" NAME="Jan Andersson, Göran Färm, Anna Hedh ja Inger Segelström  " AFFILIATION="PSE">
kirjallinen. - (SV) Me olemme päättäneet olla kannattamatta tätä mietintöä, koska se pyrkii heikentämään joitakin komission hyviä aikeita, joilla pyritään edistämään kalastuksen kestävyyttä.
<P>
Kalastusta on kehitettävä EU:ssa ympäristön kannalta yhä kestävämmäksi, jotta voitaisiin suojella meriympäristöjä ja taata kalastusalan kannattavuus pitkällä aikavälillä.
<SPEAKER ID="099" NAME="Jean-Pierre Audy  " AFFILIATION="PPE-DE">
kirjallinen. - (FR) Kannatin äänestyksessä asiantuntevan espanjalaisen kollegani Carmen Fraga Estévezin erinomaista valiokunta-aloitteista mietintöä, joka laadittiin vastauksena komission tiedonantoon EU:n kalastusalan kestävyyden edistämisestä kestävän enimmäistuoton avulla.
<P>
Olen Carmen Fraga Estévezin tavoin ilahtunut siitä, että komissio tunnustaa nykyisen kalastuksenhoidon epäonnistuneen, ja olen tyytyväinen komission ehdotukseen luoda uusi hoitomalli, joka auttaa elvyttämään kalakannat ja sovittamaan pyyntiponnistukset kalastusalan realiteetteihin sekä lisäämään kalastuslaivaston kannattavuutta ja vakiinnuttamaan sen toimintaa.
<P>
Siitä huolimatta on tärkeää noudattaa varovaista lähestymistapaa ja tarkastella kalastusvalmiuksiamme ottaen huomioon kulutuksen vaatimukset Euroopassa ja muualla maailmassa sekä kiireellinen tarve hoitaa kalavaroja. Lisäksi unionin kalastuspolitiikan mahdollista muuttamista on tuettava tarkoituksenmukaisilla ja taloudellisesti riittävillä korvausjärjestelyillä, mikä edellyttää arvion laatimista lopullisen ehdotuksen oikeudellisista ja sosioekonomisista vaikutuksista.
<SPEAKER ID="100" NAME="Pedro Guerreiro  " AFFILIATION="GUE/NGL">
kirjallinen. - (PT) Kalavarojen kestävyys on olennaisen tärkeää, jotta taattaisiin kalastustoiminta ja kalastusalan kannattavuus pitkällä aikavälillä.
<P>
Kun kalavarojen kestävyyttä turvataan pitkän aikavälin suunnitelmilla ja lyhyen aikavälin toimenpiteillä, täytäntöönpanoon on epäilemättä sisällyttävä arviointi niiden sosioekonomisista seurauksista sekä tämän tuloksena sellaisten taloudellisten varojen hankkiminen, joilla taataan kalastusalalle ja kalastajille alusten, työllisyyden ja tulojen kestävyys. Mielestämme tämä suhde kuvaa parhaiten kestävän enimmäistuoton periaatetta ja sitä on käytettävä perustana periaatetta sovellettaessa.
<P>
Toisin sanoen ”kestävää enimmäistuottoa” ei saa käyttää välineenä kalastuslaivaston romuttamisen ja työpaikkojen tuhoamisen edistämiseksi (entisestään).
<P>
Kalavarojen kestävyyden takaamiseksi tarkoitettujen suunnitelmien ja toimenpiteiden on perustuttava kalastusalan tieteelliseen tutkimukseen unohtamatta kuitenkaan muita toimenpiteitä, joissa otetaan huomioon luonnollisten tekijöiden ja ihmisten toiminnan seuraukset, jotka vaikuttavat merten ekosysteemeihin. Tästä syystä ehdotamme, että mietintöön lisätään, että on tarpeen lisätä kalastusalan tieteelliselle tutkimukselle tarkoitettuja määrärahoja seitsemännessä tutkimuksen ja teknologian kehittämisen puiteohjelmassa.
<P>
Lopuksi korostamme, että kalastajien osallistuminen kaikkien näiden politiikkojen määrittelyyn on olennaisen tärkeää.
<SPEAKER ID="102" NAME="Zuzana Roithová" AFFILIATION="PPE-DE">
(CS) Arvoisa puhemies, kannatin Euroopan parlamentin kompromissiratkaisua kuluttajansuojaa koskevan yhteisön säännöstön tarkistamisesta unionissa.
<P>
Mietinnössä ehdotetaan puolelle miljardille kansalaiselle heidän oikeuksiensa käyttöön liittyviä parannuksia, jotka koskevat sopimuksen perumista, tavaroiden toimittamista, laissa vahvistettua takuuaikaa, harkinta-ajan pituuden laskemista koskevia sääntöjä, kohtuuttomia sopimusehtoja, sopimuksia digitaalisen sisällön toimittamisesta ja verkkohuutokauppoja.
<P>
Nyt kun olen ilmaissut tukeni, uskon kuitenkin, että kun tiedetään komission valmistelevan tähän saakka laajinta kuluttajansuojaa koskevan yhteisön säännöstön tarkistamista, parlamentti olisi voinut pyrkiä esittämään nykyaikaisempia, innovatiivisempia ja kauaskantoisempia muutoksia, erityisesti seuraavilla viidellä ensisijaisella alalla:
<P>
entistä korkeampi kuluttajansuojan taso sähköisen kaupankäynnin alalla;
<P>
rajat ylittävien kauppojen yksinkertaistaminen kuluttajien ja yrittäjien etuja ajatellen;
<P>
eurooppalaisten sääntöjen asianmukainen soveltaminen ja niiden noudattaminen jäsenvaltioissa;
<P>
kuluttajien tietämyksen parantaminen ja
<P>
kuluttajien oikeuksien onnistunut käyttö yli rajojen.
<P>
Luotan siihen, että komissio tekee rohkeamman ehdotuksen. Tiedän, että komission jäsen Kuneva on sitoutunut tähän hyvin vaativaan tehtävään.
<SPEAKER ID="999" NAME="Jean-Pierre Audy  " AFFILIATION="PPE-DE">
kirjallinen. - (FR) Kannatin äänestyksessä kollegani Béatrice Patrien laatimaa valiokunta-aloitteista mietintöä kuluttajansuojaa koskevan yhteisön säännöstön tarkistamista koskevasta vihreästä kirjasta ottaen huomioon erityisesti mainitun tavoitteen sääntelykehyksen nykyaikaistamisesta, yksinkertaistamisesta ja parantamisesta elinkeinonharjoittajien ja yksityishenkilöiden etua ajatellen sekä rajat ylittävän kaupankäynnin helpottamisesta ja kuluttajien luottamuksen lisäämisestä tällä tavoin. Meidän kannattaa säännöllisesti miettiä erityisesti sähköisen kaupankäynnin kehitykseen liittyvissä asioissa, taataanko sisämarkkinoiden kitkattomalla toiminnalla korkeatasoisen kuluttajansuojan ja yritysten kilpailukyvyn välinen tarkoituksenmukainen tasapaino niin, että noudatetaan samalla tiukasti toissijaisuusperiaatetta. Tässä mietinnössä esitetään joitakin kiinnostavia ajatuksia yleisestä lainsäädännöllisestä lähestymistavasta, kohtuuttomien ehtojen rajoittamisesta, lainsäädännön yhdenmukaistamisesta, perumisoikeudesta, kulutustavaroiden kaupasta ja lopulta kuluttajansuojalainsäädännön tehokkaasta soveltamisesta.
<SPEAKER ID="103" NAME="Ilda Figueiredo  " AFFILIATION="GUE/NGL">
kirjallinen. - (PT) Olemme pahoillamme siitä, että enemmistö Euroopan parlamentin jäsenistä hylkäsi tehdyt ehdotukset. Tämä vaikeuttaa kuluttajien oikeuksia koskevan lainsäädännön yksinkertaistamista. Meillä on ehkä odotettavissamme pyrkimyksiä, joilla tähdätään kuluttajien oikeuksien vähentämiseen ja rajoittamiseen, erityisesti maissa, joissa näissä asioissa ollaan pidemmällä.
<P>
On valitettavaa, että ryhmäni tekemät ehdotukset hylättiin, erityisesti ehdotus kaikille alakohtaisille kuluttajansuojavälineille yhteisten, määrältään rajattujen, yleisten sääntöjen määrittelystä: sillä taattaisiin korkeatasoinen kuluttajansuoja, joka perustuisi hyväksyttyyn lähestymistapaan vähimmäistason yhdenmukaistamisesta sekä kohdemaaperiaatteeseen, olemassa olevaa kansallista lainsäädäntöä vaarantamatta.
<P>
Niin kuin olemme sanoneetkin, olisi mahdotonta hyväksyä, että kuluttajien oikeuksia koskevaan direktiiviin palautettaisiin yleissäännöksi jonkinlainen alkuperämaaperiaate, niin kuin oli tavoitteena palvelujen vapauttamista koskevan direktiivin ensimmäisessä versiossa.
<P>
Koska mietintöön sisältyy yhä useita ristiriitaisuuksia ja kielteisiä näkökohtia, me äänestimme sitä vastaan ja seuraamme tiiviisti tilanteen kehittymistä.
<SPEAKER ID="104" NAME="Hélène Goudin ja Nils Lundgren  " AFFILIATION="IND/DEM">
kirjallinen. - (EN) Kuluttajapolitiikan jonkinasteisella yhdenmukaisuudella, kuten määrätyillä kuluttajansuojan vähimmäistasoilla, voidaan lisätä kuluttajien halukkuutta ostaa tavaroita ja palveluja jostakin toisesta EU:n jäsenvaltiosta ja tällä tavoin edistää kitkattomasti toimivien sisämarkkinoiden kehitystä. Haluamme kuitenkin painottaa, että kuluttajat ostavat monia tavaroita myös EU:n ulkopuolisista maista ja alueilta, kuten Yhdysvalloista ja Aasiasta. EU:n toimielinten roolia tässä asiassa ei siksi pidä liioitella.
<P>
On oleellista, että EU:n toimenpiteet toteutetaan oikeassa suhteessa ja että toissijaisuusperiaatetta noudatetaan täysimääräisesti kaikissa olosuhteissa. Tästä syystä vastustamme useita Euroopan parlamentissa aikaisemmin esitettyjä ehdotuksia, kuten ehdotuksia EU:n aloitteesta järjestettävistä tiedotuskampanjoista kuluttajille, EU:n tasolla järjestettävästä kuluttajatiedotuksesta (joka voidaan järjestää jäsenvaltioissa tai jäsenvaltioiden viranomaisten vapaaehtoisen yhteistyön puitteissa) sekä EU:n rahoittamista viranomaisista ja laitoksista.
<P>
Käsittelemämme Euroopan parlamentin mietintö ja komission vihreä kirja kuluttajansuojaa koskevan yhteisön säännöstön tarkistamisesta ovat kuitenkin pohjimmiltaan hyvin tasapainoisia ja niillä luodaan nykyistä yksinkertaisempi ja ennakoitavampi sääntelykehys. Näin ollen olemme päättäneet äänestää niiden puolesta lopullisessa äänestyksessä.
<SPEAKER ID="105" NAME="Anna Hedh  " AFFILIATION="PSE">
kirjallinen. - (SV) Olemme ilahtuneita kuluttajansuojaa koskevan yhteisön säännöstön tarkistamisesta ja pidämme myönteisenä sitä, että ehdotamme nyt erojen, puutteiden ja päällekkäisten direktiivien tutkimista. Mielestämme sääntelyä yksinkertaistavaan ja Euroopan kuluttajille ja elinkeinonharjoittajille edulliseen yhdenmukaistamiseen ei liity mitään yleisiä ongelmia, kunhan me emme joudu sen vuoksi alentamaan oman kuluttajansuojamme tasoa, joka juontaa juurensa ruotsalaisen kuluttajansuojan pitkästä perinteestä. Tästä syystä me olimme ehdottaneet kuluttajansuojatakuuta, ja meistä on valitettavaa, ettei parlamentti ollut yhtä mieltä kanssamme tässä asiassa.
<SPEAKER ID="106" NAME="Astrid Lulling  " AFFILIATION="PPE-DE">
kirjallinen. - (FR) En voinut äänestää Béatrice Patrien mietinnön puolesta 2 kohdan sanamuodon vuoksi. Kyseisessä kohdassa suositellaan tietoyhteiskunnan palveluja, erityisesti sähköistä kaupankäyntiä, sisämarkkinoilla koskevista tietyistä oikeudellisista näkökohdista annetun direktiivin 2000/31/EY tarkistamista. Mielestäni nykyinen direktiivi, jossa määrätään muun muassa, että alv-verokantana sovelletaan yrityksen alkuperämaan verokantaa, toimii käytännössä oikein hyvin.
<P>
Miksi me muuttaisimme tätä erinomaista direktiiviä ottaaksemme käyttöön järjestelmän, jonka mukaan kuluttajan on maksettava kyseisistä palveluista arvonlisäveroa kohdemaassa? Tästä olisi seurauksena täydellinen kaaos kaikille asianosaisille: sekä veroviranomaisille, joiden olisi käsiteltävä 27 eri maasta peräisin olevia arvonlisäveromaksuja, että asianomaisille yrityksille, jotka joutuisivat soveltamaan 27 erilaista arvonlisäverojärjestelmää.
<P>
Tällaista tilannetta olisi mahdotonta hyväksyä. Sillä estettäisiin tavaroiden vapaa liikkuminen ja muodostettaisiin siten lähes voittamaton este sähköisten palvelujen yhtenäismarkkinoille.
<SPEAKER ID="107" NAME="Marcin Libicki" AFFILIATION="UEN">
(PL) Arvoisa puhemies, halusin vain ilmoittaa, että Béatrice Patrien mietinnöstä järjestetyn koneäänestyksen aikana yritin kaksi kertaa äänestää tietyn tarkistuksen puolesta, mutta ikävä kyllä koneeni ei toiminut. Haluaisin, että tämä kirjataan pöytäkirjaan.
<SPEAKER ID="108" NAME="Puhemies">
(DE) Kiitos, arvoisa Marcin Libicki. Asia merkitään pöytäkirjaan.
