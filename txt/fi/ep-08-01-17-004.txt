<CHAPTER ID="004">
Internetin hallintofoorumin tulokset (Rio de Janeiro, 12.-15. marraskuuta 2007) (keskustelu) 
<SPEAKER ID="043" NAME="Puhemies">
Esityslistalla on seuraavana komission julkilausuma viime vuoden marraskuussa Rio de Janeirossa pidetyn Internetin hallintofoorumin tuloksista.
<SPEAKER ID="044" NAME="Meglena Kuneva">
komission jäsen. - (EN) Arvoisa puhemies, ajatus Internetin hallintofoorumista (IGF) syntyi Tunisissa marraskuussa 2005 pidetyssä tietoyhteiskuntahuippukokouksessa. IGF määriteltiin vapaaehtoiseksi foorumiksi sidosryhmien laajapohjaista poliittista vuoropuhelua varten.
<P>
Komissio tukee foorumia tässä muodossa. Tähän mennessä on pidetty kaksi kokousta: vuonna 2006 Ateenassa ja vuonna 2007 Riossa. Komissio on tyytyväinen foorumiin kummassakin muodossa. Komissio suhtautuu myönteisesti myös parlamentin mukanaoloon foorumissa ja on kiitollinen erinomaisesta yhteistyöstä molemmissa kokouksissa.
<P>
Rion kokous tarjosi edellisvuoden tapaan erinomaiset puitteet hedelmälliseen vuoropuheluun, jonka ansiosta saatiin kokoon monia erilaisia näkemyksiä keskeisistä kysymyksistä.
<P>
Näin ollen komission mielestä on tärkeää vahvistaa foorumin keskeisiä ominaispiirteitä: monien sidosryhmien osallistumista ja vapaaehtoisuutta.
<P>
Haluan myös kiittää lämpimästi siitä, että sain tilaisuuden sanoa jotakin konkreettisempaa marraskuussa Rio de Janeirossa pidetystä IGF:stä (olemme hyväksyneet tämän lyhenteen).
<P>
Aluksi kiitän vilpittömästi jäseniä Trautmann, Harbour, Badia I Cutchet ja Hökmark, jotka edustivat parlamenttia kyseisessä kokouksessa, aktiivisesta osallistumisesta ja erinomaisen yhteistyön jatkamisesta. Tämän ansiosta pystyimme tänäkin vuonna yhdessä korostamaan joitakin EU:n painopistealoja, kuten sananvapautta, digitaalisen kahtiajaon kaventamista, turvallisuutta ja lasten suojelemista Internetissä.
<P>
EU:n on tärkeää tuoda tällaisia kysymyksiä jatkuvasti etualalle kansainvälisessä keskustelussa. Komissio tukee IGF:ää. Tämä tietoyhteiskuntahuippukokouksen aikana laadittu suunnitelma on edelleenkin erittäin hyödyllinen, ja kaikki mainitut kysymykset ovat suureksi avuksi niissä erityisalan toimissa, joita yritämme vauhdittaa.
<P>
Monien Internetiin liittyvien aiheiden yhteydessä osallistujamäärä - noin 3 100 - osoittaa selvästi, että tällaisesta keskustelufoorumista ollaan todella kiinnostuneita.
<P>
Foorumin yhteydessä ei laadittu lainkaan neuvotteluasiakirjaa, mitä olisi pidettävä pikemminkin prosessin vahvuutena kuin heikkoutena. Foorumi jättää tilaa avoimelle mielipiteenvaihdolle luomatta paineita tietyn sitovan asiakirjan muodossa olevan lopputuloksen hyväksymisestä.
<P>
Tältä pohjalta voidaan ymmärtää paremmin muiden näkökantoja ja pohjustaa yhteisten ratkaisujen löytämistä. Foorumilla muodostetut dynaamiset yhteenliittymät ovat itse asiassa yksi esimerkki siitä, että IGF voi toimia foorumina, jossa samoista asioista kiinnostuneet ihmiset voivat jatkaa yhteistyötä.
<P>
Näin ollen Riossa pidetty Internetin hallintofoorumi tarjosi jälleen erinomaiset puitteet hedelmälliselle mielipiteidenvaihdolle, jonka ansiosta saatiin kokoon lukuisia erilaisia näkemyksiä olennaisista kysymyksistä.
<P>
Haluan myös vielä kerran kiittää parlamentin jäseniä ja toivon, että jatkamme erinomaista yhteistyötä, koska tämä on yksi lupaavimmista toiminta-aloistamme tulevaisuudessa.
<SPEAKER ID="045" NAME="Gunnar Hökmark">
PPE-DE-ryhmän puolesta. - (EN) Arvoisa puhemies, on tärkeää korostaa nopeaa muutosta, jonka Internetin ja tieto- ja viestintätekniikan (TVT) käyttö on saanut aikaan sekä yksittäisissä yhteiskunnissa että maailmanlaajuisesti. Internetin vaikutus on muuttanut käytäntöjä ja mahdollisuuksia kaikilla yhteiskunnan osa-alueilla. Tämä on tärkeää tulevaisuudennäkymien säilyttämiseksi, koska Internetin vahvuuksia ovat olleet sen riippumattomuus, sen mahdollisuudet ja sen kyky mukautua erilaisiin yhteiskunnallisiin edellytyksiin ja vaatimuksiin, joiden taustalla on monia erilaisia tahoja ja toimijoita.
<P>
Tämä on tärkeää, sillä suunnitellessamme tulevaisuutta meidän huolehdittava siitä, että Internetin avulla voidaan kaventaa maiden ja ihmisten välistä kuilua, edistää köyhyyden torjumista ja tukea kehitystä - tämä on äärimmäisen tärkeää esimerkiksi vuosituhattavoitteiden kannalta. Uuden nopeasti kehittyvän teknologian avulla pitäisi myös varmistaa, että useammat ihmiset useammissa yhteiskunnissa voisivat helpommin käyttää Internetiä.
<P>
Euroopan unionin olisi keskityttävä kolmeen tärkeään seikkaan. Ensinnäkin pitäisi varmistaa, että olemme sitoutuneet IGF:n prosessiin, joka on luonteeltaan riippumaton ja vapaaehtoinen, ja että tuemme prosessia ja sen ominaispiirteitä. Tämä on äärimmäisen tärkeää, koska kyseessä on järkevä prosessi, jonka dynaamisuutta riippumattomuus ja vapaaehtoisuus lisäävät suuresti.
<P>
Toiseksi meidän pitäisi osallistua New Delhissä pidettävän seuraavan IGF:n valmisteluihin ja huolehtia siitä, että käymme parlamentin jäsenten ja kansalaisyhteiskunnan kanssa keskusteluja korostaaksemme foorumin riippumattomuutta mutta myös sen mahdollisuuksia. Kolmanneksi on huolehdittava Internetin vapauden ja ilmaisunvapauden turvaamisesta.
<SPEAKER ID="046" NAME="Catherine Trautmann">
PSE-ryhmän puolesta. - (FR) Arvoisa puhemies, arvoisa komission jäsen, hyvät kollegat, Internetin toinen hallintofoorumi pidettiin Riossa viime vuoden marraskuun 12.-15. päivänä, ja siihen osallistui 2 100 ihmistä kaikista viidestä maanosasta. Mukana oli Internetistä kiinnostuneita tahoja kaikilta julkisen ja yksityisen sektorin osa-alueilta.
<P>
Foorumi tarjoaa suotuisat puitteet etsiä ratkaisuja tulevaisuuden TVT-ongelmiin. Yhteisen toiminta- ja kumppanuusmallin avulla on mahdollista tehdä päätöksiä tulevissa tietoyhteiskuntahuippukokouksissa omissa valtioissamme tehtävien päätösten lisäksi.
<P>
Foorumi tarjoaa myös tilaisuuden arvioida avoimesti Internetin monitahoisuutta ja varautua ajoissa sen teknisiin, eettisiin ja oikeudellisiin puutteisiin, sillä EU:lle tärkeiden kysymysten lisäksi keskeisiä näkökohtia ovat digitaalisen kahtiajaon kaventaminen, ilmaisunvapaus verkossa, kulttuurien monimuotoisuus ja lasten suojeleminen. Voisin mainita myös radiotaajuustunnistuksen (RFID), jolla lyhyesti sanoen linkitetään esineet Internetiin ("tavaroiden Internet"), tietoverkon ylikuormittumisen riskin vuosiin 2010-2012 mennessä, erityisesti kulttuurituotteiden digitalisoinnin, henkisen omaisuuden suojaamiseen liittyvät vaikutukset ja ennen kaikkea TVT:n saatavuuden parantamisen kehitysmaissa.
<P>
EU:n lainsäädäntöprosessi on todellakin ajan tasalla. Tämä on rohkaisevaa meille eurooppalaisille, mutta emme saa höllentää tahtia. Monia näistä oikeudellisista ja sääntelyä koskevista kysymyksistä kehitetään samaten "televiestintäpaketin" tarkistamisen yhteydessä.
<P>
Näin ollen vaadin uutta, kohdennettuihin poliittisiin ja tulevaisuutta ennakoiviin toimiin perustuvaa työvaihetta. Se toteutettaisiin perustamalla eurooppalainen Internetin hallintofoorumi, johon osallistuvat kansalliset kansanedustuslaitokset ja paikallisviranomaiset. Vuoteen 2009 mennessä toteutettaisiin eurooppalainen foorumi ja kenties Euroopassa kansainvälinen foorumi, jos Liettuan vuotta 2010 koskeva hakemus hyväksytään.
<P>
Valtuuskunnan päällikkönä haluan kiittää kaikkia parlamentin jäseniä, kollegoja ja virkamiehiä heidän työstään ja siitä, että he ovat olleet käytettävissä. Päätöslauselma, josta äänestämme, muodostaa etenemissuunnitelman. Olen iloinen siitä, että sillä on kaikkien parlamenttiryhmien tuki. Useammatkin parlamentin valiokunnat ovat tervetulleita tukemaan tätä toimintavaihtoehtoa, ja haluan kiittää komissiota ja pyytää sen jäseniä tukemaan komission jäsentä Redingiä. Lopuksi pyytäisin neuvostoa lisäämään asialistalleen Intian-suhteet ja New Delhissä pidettävän foorumin valmistelun, ja kehottaisin kaikkia jäsenvaltioita osallistumaan tiiviimpään yhteistyöhön.
<SPEAKER ID="047" NAME="Toomas Savi">
ALDE-ryhmän puolesta. - (EN) Arvoisa puhemies, Rio de Janeirossa keskusteltiin 13. marraskuuta 2007 muun muassa Internetin hyödyistä julkisissa palveluissa. Nykyisin Euroopan kansalaisilla on puutetta ennen kaikkea ajasta, ja jäsenvaltioiden hallitusten on välttämätöntä tarjota julkisia palveluja Internetissä.
<P>
Kotimaassani Virossa on toimittu aktiivisesti tällä alalla: sähköinen äänestäminen, sähköinen veroilmoitus, sähköiset viranomaispalvelut ja sähköinen väestörekisteri ovat vain muutamia esimerkkejä onnistuneista "e"hankkeista, joita voitaisiin toteuttaa kaikkialla Euroopassa.
<P>
Tiedän, että uudistuksia on paljon helpompi toteuttaa pienessä maassa, jossa noin 66 prosenttia väestöstä käyttää Internetiä. Julkisten palvelujen siirtäminen Internetiin kuitenkin kannattaa.
<P>
Yksi toimivan demokratian edellytyksistä on osallistuminen. Sähköiset ratkaisut tarjoavat osallistumismahdollisuuden äärimmäisen vähällä vaivalla, ilman jonoja tai päätäntävaltaa käyttäviä viranomaisia. Internet lisää kansalaisten riippumattomuutta ja takaa heidän asioidensa puolueettoman hoidon.
<P>
Tällainen kasvatus on kuitenkin välttämätöntä aloittaa jo koulujen varhaisopetuksessa. Toisaalta tietokonelukutaito on onnistunut siinä, missä esperanto epäonnistui: siitä on tullut kaikkein yleismaailmallisin kieli. Toimia olisikin toteutettava sekä alueellisen että maailmanlaajuisen digitaalisen kahtiajaon kaventamiseksi, kuitenkin siten, että eri ikäryhmät ja yhteiskuntakerrokset otetaan huomioon.
<P>
Viimeisenä mainitsen vielä tärkeän seikan: Euroopan parlamentti näyttää usein toimintansa yhteydessä tuottavan valtavat määrät paperia. Miksi emme parantaisi omia demokratian välineitämme ja siirtyisi paperittomaan hallintoon?
<SPEAKER ID="048" NAME="Ryszard Czarnecki">
UEN-ryhmän puolesta. - (PL) Arvoisa puhemies, Internetiä voisi verrata veitseen. Veistä voidaan käyttää jokapäiväisen leivän leikkaamiseen mutta myös tappamiseen. On vaikea kuvitella nykyaikaa tai työelämää ilman Internetiä, mutta esimerkiksi pedofiilit myös käyttävät Internetiä väärin.
<P>
Näin ollen Euroopan unioni toimi viisaasti asettaessaan kaksi kuukautta sitten Brasiliassa pidetyn edellisen Internetin hallintofoorumin painopisteeksi lasten suojelemisen Internetissä. Avoimuus ja mahdollisimman laajat Internet-yhteydet on pyrittävä yhdistämään turvallisuuteen paitsi lasten vuoksi myös kaikkien niiden vuoksi, jotka saattavat olla vaaravyöhykkeessä Internetin väärinkäytön takia.
<P>
On huomionarvoista, että seuraava Internetin hallintofoorumi pidetään Intian pääkaupungissa Delhissä. Intia on suhteellisesta köyhyydestään huolimatta saavuttanut johtavan aseman tietojenkäsittelytieteessä. Se palvelee ylikansallisia yrityksiä ja antaa siten tuhansille ihmisille mahdollisuuden parantaa elintasoaan.
<P>
Kaksi ehdotusta vaikuttaa tukemisen arvoisilta: ensimmäinen niistä koskee Internetin hallintofoorumin järjestämistä kahden vuoden sisällä jossakin uudessa jäsenvaltiossa, esimerkiksi Puolassa, tai kenties Liettuassa. Toinen ehdotus koskee oman Internetin hallintofoorumin järjestämistä. Tarkoitan siis omaa eurooppalaista foorumia, en maailmanlaajuista foorumia. Euroopan parlamentti on tässä suhteessa ratkaisevassa asemassa. On selvää, että EU:n jäsenvaltioiden Internet-yhteyksissä on huomattavia eroja. Kotimaassani Puolassa yhteydet eivät ole kovin laajat, pääasiassa taloudellisista syistä. Euroopan unionin olisi toteutettava toimia varmistaakseen tasavertaiset yhteydet etenkin maaseudulla.
<SPEAKER ID="049" NAME="Malcolm Harbour" AFFILIATION="PPE-DE">
(EN) Arvoisa puhemies, jäsen Trautmannin tavoin - ja luultavasti puhun kaikkien muidenkin kollegojeni puolesta - haluan esittää parlamentin puhemiehistölle kiitokseni siitä, että se valtuutti osallistumisemme virallisena valtuuskuntana.
<P>
Moni osallistuja pani tämän tarkoin merkille. Olimme kaikkein aktiivisin foorumiin osallistunteista poliittisista valtuuskunnista, ja Euroopan parlamentin jäseniä oli paikalla enemmän kuin muiden parlamenttien edustajia. Nyt on kuitenkin nähtävissä merkkejä siitä, että muut parlamentit kiinnittävät huomiota Internetin hallintofoorumiin ja ymmärtävät, että niiden on liityttävä siihen, koska siellä käsitellään keskeisiä julkispoliittisia kysymyksiä, joissa niiden on oltava mukana.
<P>
Kollegojeni puheenvuoroissa on käsitelty monia näistä kysymyksistä. Haluan vain esittää muutamia yleisiä huomioita siitä, mikä on oma näkemykseni prosessin kehityksestä, etenkin kun olen ainoa Euroopan parlamentin jäsen, joka on osallistunut molempiin tietoyhteiskuntahuippukokouksiin ja ollut mukana prosessissa alusta alkaen. Tuntuu siltä, että Riossa pidetty foorumi alkaa nyt tuottaa paljon käytännönläheisempiä ratkaisuja, ja ihmiset alkavat ymmärtää tietojenvaihdon ja kansainvälisten parhaiden käytäntöjen arvon.
<P>
Pohjimmiltaan on ymmärrettävä, että monia niistä eduista, joita tavoittelemme, ei oikeastaan saavuteta virallisilla kansainvälisillä oikeusjärjestelmillä. Itse asiassa joudumme hoitamaan monet näistä asioista hallitustenvälisen yhteistyön avulla ja turvautumaan monissa tapauksissa vapaaehtois- tai kansalaisjärjestöjen väliseen yhteistyöhön.
<P>
Edellinen puhuja viittasi esimerkiksi lasten suojelemiseen, ja todettakoon, että kaikkein onnistuneimpia aloitteita tällä alalla ovat toteuttaneet vapaaehtoisjärjestöt, kuten kotimaassani toimiva Internet Watch Foundation. Oli itse asiassa erittäin tärkeää puhua ihmisille tällaisista järjestöistä.
<P>
Lopuksi kerron teille selvän esimerkin tällaisen ajatustenvaihdon merkityksestä yleisemmällä tasolla. Osallistuin työryhmään, joka käsitteli kuluttajansuoja-alan tietoturvaloukkauksia koskevaa ilmoitusta, josta parlamentissa keskustellaan pian EU:n lainsäädännön yhteydessä. Minulla on täydelliset tiedot muiden maiden toimista, ja toteaisin komissiolle, että sen ehdotus on äärimmäisen heikko ja että näihin tietoihin tutustumisesta olisi ehdotuksen kannalta suurta hyötyä. Tämänkaltaista käytännön hyötyä voimme saada kyseisistä foorumeista, ja olen varma siitä, että parlamentti pystyy osallistumaan seuraavan foorumin asialistan suunnitteluun, jotta siitä tulisi entistäkin tehokkaampi.
<SPEAKER ID="050" NAME="Francisca Pleguezuelos Aguilar" AFFILIATION="PSE">
(ES) Arvoisa puhemies, minusta vaikuttaa siltä, että komission jäsen ja kaikki parlamentin jäsenet, jotka ovat tänään käyttäneet puheenvuoron, ovat yhtä mieltä näiden yhä suurempia osallistujamääriä keräävien foorumien merkityksestä sekä yhteiskunnallisesta ja poliittisesta vaikutuksesta.
<P>
Tästä syystä voimme mielestäni olla tyytyväisiä siihen sitoumukseen, jonka EU:ssa teemme. Nähdäkseni tällä kertaa olisi kuitenkin hyödynnettävä myös jäsen Trautmannin mainitsemaa poliittista tilaisuutta uuden televiestintäpaketin arviointiin. Katson, että tässä suhteessa niin komission kuin parlamentinkin on tehtävä kaikkensa sekä tarjotakseen EU:n kansalaisille mahdollisuus parhaisiin digitaalipalveluihin että johtaakseen sosiaalisiin hyödykkeisiin luettavan tietoyhteiskunnan laajentamista sellaisiin maihin, jotka tarvitsevat EU:n yhteistyötä ja johtamiskykyä.
<P>
Mielestäni se, mitä täällä on sanottu, on tässä suhteessa äärimmäisen tärkeää: meidän on käsiteltävä yhteisiä ongelmia, kuten arkaluonteisuutta, sananvapautta Internetissä ja suojelua, jotka ovat mielestäni ensisijaisia kysymyksiä.
<P>
Arvoisa puhemies, puheenvuoroni lopuksi totean vielä, että meidän on välttämätöntä yhteensovittaa globaalit kysymykset ja paikalliset kysymykset. Mielestäni tämä on ensiarvoisen tärkeää, ja näin ollen tänään annettavassa päätöslauselmassa esitetty kanta on olennainen: luotan siihen, että se on komissiolle riittävä kannustin jatkaa näiden painopisteiden sisällyttämistä poliittiseen asialistaansa.
<SPEAKER ID="051" NAME="Lambert van Nistelrooij" AFFILIATION="PPE-DE">
(NL) Arvoisa puhemies, en osallistunut Rion foorumiin, mutta olin mukana Ateenassa pidetyssä ensimmäisessä konferenssissa, ja siellä havaitsin foorumin muodon merkityksen. Tällä foorumilla sidosryhmät voivat yhdessä selvittää rajat, joilla on erittäin suuri merkitys, joita todennäköisesti sovelletaan myöhemmin kansainvälisissä suhteissa ja joiden pohjalta laaditaan myös EU:n säädöksiä.
<P>
Tämän vuoropuhelun taustalla on joitakin melko vaikeita kysymyksiä. Tarkoitan verkkotunnuksia, kuvaketta ja Yhdysvaltojen vaikutusta tähän. Äärimmäisen tärkeänä tausta-ajatuksena pidämme tässä sitä, että Internetin toimintamalli on jatkossakin aidosti kansainvälinen ja yksiselitteinen. Siksi on tärkeää huolehtia siitä, että tämän keskustelun vaikutukset ovat jälleen nähtävissä kuvaketta koskevassa uudessa lähestymistavassa ja että kumppaneiden ajatukset otetaan huomioon.
<P>
Arvoisa puhemies, haluaisin tänään valottaa hieman yhtä konkreettista näkökohtaa. Tuen varauksetta eurooppalaista foorumia, eurooppalaista versiota Internetin tulevaa hallintoa käsittelevästä foorumista, mieluiten ennen vuoden 2009 vaaleja. On siis huolehdittava siitä, että myös kansalliset kansanedustuslaitokset otetaan mukaan keskusteluihin. Joidenkin maiden, kuten Yhdistyneen kuningaskunnan tekemistä aloitteista voidaan huomata, että nämä kysymykset herättävät mielenkiintoa. Koska niillä on merkitystä tulevaisuuden, työllisyyden ja hyvinvoinnin sekä vapaan tiedonvälityksen ja osallistumisvapauden kannalta, on välttämätöntä saada kansalliset kansanedustuslaitokset osallistumaan eurooppalaiseen lähestymistapaan muiden sidosryhmien kanssa.
<P>
Vetoan komissioon: asiakirjojen mukaan sillä ei ole riittävästi välineitä tai varoja yhden jos toisenkaan asian tukemiseen tai erilaisen lähestymistavan valitsemiseen. Rahaa on runsaasti. Pankaa merkille esimerkiksi i2010-aloite tai tutkimusohjelmat, ja niin edelleen. Mielestäni olisi erittäin suotavaa omaksua hyvin suurpiirteinen lähestymistapa, jotta EU vahvistaisi vielä selvemmän näkökannan näistä ongelmista ennen vuoden 2009 vaaleja.
<SPEAKER ID="052" NAME="Zita Pleštinská" AFFILIATION="PPE-DE">
(SK) Arvoisa puhemies, kiitos että sain mahdollisuuden osallistua tähän mielenkiintoiseen keskusteluun.
<P>
Mielestäni on erittäin kannatettava ajatus perustaa Internetin hallintoa käsitteleviä foorumeja, joihin Euroopan parlamentin jäsenet osallistuvat. Internet kuuluu nykyisin vääjäämättä Euroopan kansalaisten elämään iästä riippumatta. Heikommassa asemassa olevilla alueilla on kuitenkin lähestulkoon mahdotonta saada nopeaa Internet-yhteyttä. Katson usein kateellisena Slovakian julkisten ja yksityisten tiedotusvälineiden mainoksia neljä kertaa nopeammasta Internet-yhteydestä ja sen eduista. Kotipaikkakunnallani ei ole tällaista etua, ja todelliset vaihtoehtomme rajoittuvat paikallisiin yhteyksiin, jotka ovat liian hitaita.
<P>
Arvoisa komission jäsen Kuneva, mitä komissio voi tehdä varmistaakseen, että heikommassa asemassa olevia alueita ja niiden väestöä ei unohdeta ja että näillä ihmisillä on yhtäläinen mahdollisuus osallistua digitaaliaikaan?
<SPEAKER ID="053" NAME="Gunnar Hökmark" AFFILIATION="PPE-DE">
(EN) Arvoisa puhemies, totean vain yhden asian. Kiitän jäsen Trautmannia, joka johti Rioon lähetettyä valtuuskuntaa erittäin taitavasti. En maininnut tätä ensimmäisessä puheenvuorossani, mutta mielestäni on tärkeää tuoda se julki. Hän oli kaikkien mielestä erittäin hyvä johtaja. Halusin vain kiinnittää huomiota tähän.
<SPEAKER ID="054" NAME="Meglena Kuneva">
komission jäsen. - (EN) Arvoisa puhemies, aloitan seuraavista vaiheista, jotka ovat käytännönläheisempiä. Genevessä pidetään ensi kuussa Rion kokouksen jatkoneuvottelut, joissa kootaan näkemyksiä Rion foorumin tuloksista ja valmistellaan New Delhissä pidettävää seuraavana kokousta. Komissio osallistuu neuvoa-antavaan ryhmään, joka avustaa YK:n pääsihteeriä IGF:n valmistelussa. Tietoyhteiskuntahuippukokouksen jälkeen omaksumamme käytännön mukaisesti tiedotamme luonnollisesti jäsenvaltioille tämän kokouksen tuloksista. Vastaan nyt joihinkin Euroopan parlamentin jäsenten esittämiin aihekohtaisiin kysymyksiin alkaen jäsen Trautmannista.
<P>
Olemme tyytyväisiä siihen, että jäsen Trautmann mainitsi avajaistilaisuudessa pitämässään puheenvuorossa esineiden linkittämisen Internetiin ("tavaroiden Internet") ja mahdollisuuden käsitellä tätä kysymystä ensi vuonna IGF:ssä. Jäsen Trautmannin puheenvuoron jälkiosasta totean, että Internetin hallintoa käsitteleviä alueellisia foorumeita on muodostunut monin paikoin, ja tämä vaikuttaa hyödylliseltä tavalta paneutua sellaisiin Internetin hallintoa koskeviin kysymyksiin, joilla on erityistä merkitystä tietylle alueelle. Komissio pitää tätä ajatusta erittäin kannatettavana.
<P>
Siirryn käsittelemään jäsen Savin kysymystä. Olemme täysin samaa mieltä hänen kannanotostaan, ja juuri tästä syystä komissio on sitoutunut kehittämään verkkosovellusta yleisohjelmien ja lainsäädännön yhteydessä.
<P>
Jäsen Czarneckille totean, että komissio on sitoutunut kaikkiin lasten suojelua koskeviin aloitteisiin. Se on nostanut tätä kohtaa tärkeämmälle sijalle IGF:n asialistalla ja on aikeissa ehdottaa uutta ohjelmaa, joka koskee lasten suojelemista Internetissä.
<SPEAKER ID="055" NAME="Puhemies">
Keskustelun päätteeksi olen vastaanottanut yhden työjärjestyksen 103 artiklan 2 kohdan mukaisesti käsiteltäväksi jätetyn päätöslauselmaesityksen, jonka on allekirjoittanut kuusi poliittista ryhmää.
<P>
Keskustelu on päättynyt.
<P>
Äänestys toimitetaan tänään klo 12.00.
<P>
(Istunto keskeytettiin klo 11.40 ja sitä jatkettiin klo 12.00.)
