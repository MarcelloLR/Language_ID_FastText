<CHAPTER ID="013">
Minuutin puheenvuorot poliittisesti tärkeistä asioista
<SPEAKER ID="034" NAME="Puhemies">
Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="035" NAME="Simon Busuttil" AFFILIATION="PPE-DE">
(MT) Kiitän teitä tervetuliaistoivotuksista, jotka esititte sen johdosta, että kotimaani Malta ja Kypros liittyivät euroalueeseen kaksi viikkoa sitten. Euroa valuuttanaan käyttämien maiden lukumäärä nousi siten viiteentoista, joten EU:n jäsenvaltioiden enemmistö käyttää nyt samaa valuuttaa. Maltalla kaksi päivää sitten järjestetyissä juhlallisuuksissa neuvoston ja komission puheenjohtajat sekä Euroopan parlamentin varapuhemies Mario Mauro onnittelivat Maltaa sen nopeasta edistymisestä niinä kolmena vuotena, jolloin se on ollut Euroopan unionin jäsen, sekä siitä, että Malta otti käyttöön euron, mikä on sujunut hyvin ja ongelmitta. Itse asiassa voin sanoa, että vaikka rinnakkaiskäyttöajanjakso jatkuu enää tämän kuun loppuu asti ja vaikka euroon liittymisestä on vain kaksi viikkoa, lähes kaikki tapahtumat on jo suoritettu euroissa. Maltan ja Gozon asukkaat ovat ylpeitä voidessaan ottaa euron vastaan ja otettuaan uuden suuren askeleen eteenpäin Euroopan unionin kehitysprosessissa.
<SPEAKER ID="036" NAME="Yannick Vaugrenard" AFFILIATION="PSE">
(FR) Arvoisa puhemies, Euroopan yhteisöjen tuomioistuin antoi joulukuussa kauan odotetun tuomion, jonka vaikutukset jäsenvaltion alueelle työhön lähetettyjen työntekijöiden suojeluun Euroopassa ovat hyvin huolestuttavat.
<P>
Tuomio on kielteinen viesti kansalaisillemme, jotka ovat huolestuneita "sosiaalisen polkumyynnin" vaaroista. Mitä tuomioistuin sitten toteaa tuossa niin sanotussa Laval-tuomiossa? Se toteaa, että Ruotsin ammattiliitot tekivät väärin yrittäessään pakottaa latvialaista yritystä allekirjoittaman ruotsalaisten ammattiliittojen työehtosopimuksen etenkin vähimmäispalkan osalta. Toiseen jäsenvaltioon työhön lähetettyjen työntekijöiden on kuitenkin vuonna 1996 annetun direktiivin nojalla noudatettava vastaanottajavaltiossa vähimmäissuojaa koskevia pakottavia ydinsääntöjä.
<P>
Tuomioistuimen tuomion mukaan Ruotsin työehtosopimusneuvottelujärjestelmä ei ollut sovellettava järjestelmä, ja kyseisiä sääntöjä voidaan vaatia vain lainsäädännöllä. EU:n viesti ei siis ole enää selkeä, kun komissio yhtäältä korostaa joustoturvaa ja työehtosopimusneuvottelujärjestelmää mallijärjestelmänä, ja toisaalta Euroopan yhteisöjen tuomioistuin hylkää tämän mallin.
<P>
Parlamentin ja neuvoston on siten selvennettävä asiaa. Ellei niin tehdä, se olisi sama kuin jos Bolkesteinin direktiivi viskattaisiin ulos etuovesta ja otettaisiin saman tien takaisin takaovesta, mitä ei voida missään nimessä hyväksyä.
<SPEAKER ID="037" NAME="Graham Watson" AFFILIATION="ALDE">
Arvoisa puhemies, otan esille asian, joka koskee erityisesti yhtä jäsenvaltiota mutta jolla on uskoakseni laajempia vaikutuksia Euroopassa. Kuluva vuosi on eurooppalainen kulttuurienvälisen vuoropuhelun teemavuosi. British Council kuuluu niihin elimiin, jotka panostavat paljon kulttuurienvälisen vuoropuhelun edistämiseen. Siksi on hyvin huolestuttavaa, että Venäjä yrittää sulkea British Councilin Pietarin ja Jekaterinburgin toimistot. British Councilin toiminta Venäjällä on täysin lain mukaista. Toimintaa ohjataan vuonna 1994 tehdyllä Lontoon ja Moskovan välisellä kulttuurisopimuksella. Näin ollen toivon, että kollegat ottaisivat asian esiin Venäjän kanssa parlamenttien välisessä vuoropuhelussamme, ja että te, arvoisa puhemies, ottaisitte tilaisuudesta vaarin ja esittäisitte Venäjän viranomaisille huolen sen johdosta, että kulttuuria koskeva kysymys, jota säädellään täysin normaalilla kahden maan välisellä sopimuksella, on jäämässä jalkoihin Venäjän viranomaisten yrittäessä tukahduttaa poliittista vuoropuhelua.
<SPEAKER ID="038" NAME="Ewa Tomaszewska" AFFILIATION="UEN">
(PL) Arvoisa puhemies, parlamentissa on puhuttu moneen otteeseen ongelmista, jotka liittyvät Eurooppaa uhkaavaan demokratiavajeeseen, toisin sanoen olemme puhuneet demokratiavajetta seuraavista sosiaalisista ongelmista. Samaan aikaan lasten tavaroista peritään Euroopan unionissa normaali arvonlisävero, toisin sanoen korkein mahdollinen vero.
<P>
Lasten tavaroihin sovellettiin Puolassa erityistä alennettua verokantaa ennen maani liittymistä unioniin. Yksi jäsenyyden oikeudellisista seurauksista oli valitettavasti lasten tavaroiden arvonlisäveron nostaminen, joka on ristiriidassa Puolan omaksuman perhekeskeisen politiikan kanssa.
<P>
Kehotankin Euroopan komissiota harkitsemaan asiaa koskevien säännösten muuttamista kaikkien unionin jäsenvaltioiden ja erityisesti köyhimpien lapsiperheiden eduksi. Se olisi meille kaikille avuksi Lissabonin strategian täytäntöönpanossa.
<SPEAKER ID="039" NAME="Mikel Irujo Amezaga" AFFILIATION="Verts/ALE">
(ES) Arvoisa puhemies, komission työohjelmassa vuodelle 2008 todetaan, että kansalaiset ovat ja heidän tulee olla Eurooppa-hankkeen keskipisteessä.
<P>
Ajatusta soveltaen olen sitä mieltä, ettei Euroopan unioni lähesty Kosovo-prosessia oikein. Emme voi jatkaa pohdintaa siitä, salliiko kansainvälinen tilanne Kosovon itsenäisyyden tunnustaminen. Yksi kysymys on nostettava ylitse muiden: mitä Kosovon asukkaat haluavat? He ovat kaikkein tärkeimmällä sijalla. Ongelman ratkaisun avaimet ovat kahdessa tekijässä: kunnioitetaan heidän ihmisoikeuksiaan ja tunnustetaan heidän oikeutensa päättää vapaasti kansansa tulevaisuudesta.
<P>
Minusta Euroopan unionin olisi viitattava näihin sanoihin tilanteissa, joita syntyy niin unionin rajojen sisä- kuin ulkopuolellakin.
<SPEAKER ID="040" NAME="Daniel Strož" AFFILIATION="GUE/NGL">
(CS) Haluaisin puhua eräästä hankalasta asiasta, nimittäin Euroopan unionissa laajalle levinneestä tupakoinnin ja tupakoitsijoiden vastaisesta kampanjasta, jonka perusta on tosin Euroopan parlamentin hyväksymissä laeissa. Kampanjan vaikuttimet ovat epäilemättä ylevät, onhan kyse kansalaisten terveydestä. Se tuo kuitenkin mielestäni esiin myös vähemmän yleviä asioita, jotka ovat syrjiviä suurelle väestönosalle, jonka tupakkariippuvuus on itse asiassa nyt kriminalisoitu. Pubien kaltaisten yritysten raskaita taloudellisia tappioita maissa, jotka ovat kieltäneet ravintoloissa tupakoinnin, ei niin ikään pidä unohtaa. Minusta se huomio, joka on kiinnitetty tupakoitsijoihin, olisi kiinnitettävä asianmukaisesti myös tupakkateollisuuteen. Ei ole mikään salaisuus, että tupakkaan on vuosikymmenien ajan lisätty ainesosia, kuten typen yhdistettä nitrosamiinia, joka aiheuttaa syöpää ja tehostaa nikotiinin imeytymistä. Ihmisille aiheutuva vahinko ei yleensä johdu nikotiinista vaan juuri näistä lisätyistä ainesosista. Minusta myös tupakkatuotantoa ja tupakkatuotteiden koostumusta olisi säänneltävä.
<SPEAKER ID="041" NAME="Jim Allister" AFFILIATION="NI">
Arvoisa puhemies, tässä kuussa tulee kolme vuotta siitä, kun IRAn jäsenet murhasivat julmasti Robert McCartneyn Belfastissa. Murhaa kauhisteltiin täällä parlamentissakin McCartneyn sisarten ottaessa täällä asian esiin ja viedessään sen oikeuteen.
<P>
Kolme vuotta on kulunut, mutta he eivät ole vielä saaneet oikeutta. Miksi eivät? Pääosin siksi, että puolue, joka olisi voinut auttaa heitä eniten, eli Sinn Fein, on edelleen kiinnostuneempi omiensa suojelusta kuin tappajien saamisesta oikeuteen. Tilanne on itse asiassa pahentunut, sillä Sinn Feiniin kohdistunut painostus on vähentynyt puolueen päästyä hallitukseen sillä seurauksella, että esimerkiksi entinen puolueeni DUP on valmis päästämään Sinn Feinin pinteestä tuon hallituspaikan säilyttämiseksi.
<P>
On traagista, että "naureskelevan parivaljakon" pitäminen Stormontissa menee Robert McCartneyn oikeuden edelle. Tämäkin murha tullaan häpeämättömästi peittelemään ja lakaisemaan maton alle, kuten tapahtui tuoreemman, Paul Quinnin murhan kohdalla, josta vastuussa oli eittämättä Sinn Feinin sotilaallinen siipi. Näin siinä käy, kun terroristien kanssa neuvotellaan.
<SPEAKER ID="042" NAME="Rodi Kratsa-Tsagarapoulou" AFFILIATION="PPE-DE">
(EL) Arvoisa puhemies, haluaisin tässä ensimmäisessä uuden vuoden istuntojaksossamme puhua Libanonia alati vaivaavasta poliittisesta kriisistä ja roolista, jonka parlamenttimme olisi otettava.
<P>
Tätä ystävällistä kansakuntaa vaivaavat paitsi moninaiset taloudelliset ja poliittiset ongelmat myös edelleen olemassa oleva institutionaalinen tyhjiö, sillä 23. marraskuuta 2007 jälkeen Libanonin hallitus ei ole voinut valita presidenttiä. Vaaleja on lykätty 12 kertaa. Parlamentti on siis edelleen kiinni, eikä ongelmista ja tulevaisuudennäkymistä ole mahdollista keskustella. Parlamentin perustuslaillisten valtuuksien hyödyntäminen presidentin valitsemiseksi ei sekään ole mahdollista.
<P>
Olen tietoinen asiaan kiinnittämästänne huomiosta ja viesteistä, joita olette lähettänyt pyrkiessänne tähän tavoitteeseen, arvoisa puhemies, mutta haluan toistamiseen korostaa, että meidän on oltava vakavasti huolissamme kriisin seurauksista Libanonin kärsiville asukkaille sekä alueen rauhalle ja vakaudelle. Siihen velvoittavat meidän demokraattiset velvollisuutemme samaan tapaan kuin velvollisuutemme yhteistyökumppaneina. Libanonin kanssa tehty assosiaatiosopimus mahdollistaa Euroopan parlamentin ja Libanonin parlamentin välisen säännöllisen poliittisen vuoropuhelun, joka meidän olisi hyödynnettävä ja josta meidän on lähetettävä vakuuttava viesti.
<SPEAKER ID="043" NAME="Pierre Pribetich" AFFILIATION="PSE">
(FR) Arvoisa puhemies, hyvät parlamentin jäsenet, Slovenia, joka on ainoa entiseen Jugoslaviaan kuulunut maa, joka on liittynyt Euroopan unioniin, on nyt unionin puheenjohtaja. Haluamme käyttää hyväksemme tämän historiallisen tapahtuman ja toivottaa Slovenialle menestyksekästä puheenjohtajuuskautta.
<P>
Tarve ratkaista Jugoslavian kriisi lopullisesti on kuitenkin entistäkin pakottavampi, olipa kyse sitten Kosovosta tai Slovenian naapurimaiden liittymisprosessin vauhdittamisesta Balkanilla. Entiseen Jugoslaviaan kuuluneiden maiden ainoa ratkaisu on pikainen liittyminen unioniin asetettujen kriteereiden mukaisesti. Rauha edellyttää kunnianhimoista visiota ja erityisesti halua jättää taakse Balkanin historia ja katsoa Euroopan tulevaisuuteen.
<P>
Kosovon kysymykseen ei toistaiseksi ole löytynyt ratkaisua, koska kansainvälinen yhteisö ei ole päässyt yhteisymmärrykseen asiassa. Myös Euroopan unioni on tämän umpikujan, "Kosovo-syndrooman" uhri. Jotkin maat pelkäävät Kosovon itsenäisyyden seurauksia, kun taas osa maista toivoo diplomaattisista syistä vain itsenäisyyden pikaista vahvistumista. Slovenian on näiden maiden puristuksessa kyettävä ensin varmistamaan unionin yhtenäisyys pyrkimällä ennen kaikkea sisäiseen kompromissiin, sillä muutoin Lissabonin sopimuksella vahvistettu EU:n ulkopolitiikka vesittyy täysin tai joutuu naurettavaan valoon.
<P>
Tiedämme kuitenkin, että Sloveniassa sijaitseva Triglavin vuori symbolisoi päättäväisyyttä ja tuloksia. Toivokaamme siis, että se symbolisoi myös vuotta 2008!
<SPEAKER ID="044" NAME="Romana Jordan Cizelj" AFFILIATION="PPE-DE">
(SL) Kroatia osoitti lokakuussa 2003 Adrianmereltä ympäristö- ja kalastusvyöhykkeen, mitä Slovenia ja Italia eivät hyväksyneet. Tämä johti Slovenian, Italian, Euroopan unionin ja Kroatian välisen sopimuksen allekirjoittamiseen vuotta myöhemmin. Sopimuksen mukaan vyöhyke ei koske jäsenvaltioita. Tästä huolimatta Kroatian Kansalliskokous päätti yksipuolisesti viime vuonna, että kyseinen ympäristö- ja kalastusvyöhyke koskee myös jäsenvaltioita viimeistään tämän vuoden tammikuun 1. päivästä alkaen.
<P>
Kroatian Kansalliskokous siis vaikeutti Adrianmeren rannikolla asuvien ihmisten elämää. Kroatian yksipuolinen päätös merkitsee ongelmia esimerkiksi kalastajille, joiden kalastusalue pieneni, ja Koperin satamalle, joka menetti oikeutensa päästä kansainvälisille vesille. Kansalliskokouksen päätös, jonka mukaan ympäristö- ja kalastusvyöhyke koskee myös jäsenvaltioita viimeistään tämän vuoden tammikuun 1. päivästä alkaen, on ristiriidassa Kroatian hyväksymän kansainvälisen velvoitteen kanssa ja asettaa Kroatian uskottavuuden kyseenalaiseksi. Nykyaikaisten ja demokraattisten oikeusvaltioiden ei pidä väistää hyväksymiään velvoitteita, sillä se on täysin vastoin Euroopan unionin poliittista kulttuuria.
<P>
Näin ollen epäilen Kroatian todellista halua liittyä Euroopan unioniin. Jos se haluaa liittyä, sen on ryhdyttävä välittömästi noudattamaan ympäristö- ja kalastusvyöhykesopimusta sekä kaikkia muita tähän asti tehtyjä sopimuksia.
<SPEAKER ID="045" NAME="Gyula Hegyi" AFFILIATION="PSE">
(HU) Osittain Itävallan, Slovakian ja Unkarin puoleisella Tonava-joella sijaitseva Szigetközin saarialue on Euroopan kauneimpia alueita. Saaren biologinen monimuotoisuus on omintakeinen runsaine eläimistöineen ja kasvistoineen ja omaleimaisine vesiympäristöineen ja saarten asukkaiden perinteisine elintapoineen.
<P>
Valitettavasti virtausnopeus joella, josta alueen eläimet ja kasvit saavat ravintonsa, on hydrologisten häiriöiden vuoksi pudonnut riskitasolle viime vuosikymmenten kuluessa. On paitsi alueen myös Unkarin ja koko unionin etujen mukaista, että nämä ainutlaatuiset luonnonvarat säilyvät myös tuleville sukupolville.
<P>
Meillä on jo hyviä lakeja, kuten vesipuitedirektiivi, jolla aluetta pitäisi periaatteessa voida suojella. Lait on kuitenkin pantava täytäntöön jäsenvaltioissa ja unionissa, jotta niistä olisi hyötyä. Olisi suotavaa, että Slovakia toimisi Nagy-Duna-asiasta huolimatta yhteistyössä Unkarin kanssa alueen vesihuollon vakauttamiseksi.
<P>
Kutsuisin kernaasti teidät keväällä tutustumiskierrokselle tuohon romanttiseen paikkaan, mutta valitettavasti ilman vettä se ei ole mahdollista, joten tarvitsemme kaiken saatavilla olevan tuen.
<SPEAKER ID="046" NAME="Thierry Cornillet" AFFILIATION="ALDE">
(FR) Arvoisa puhemies, haluaisin kiinnittää parlamentin huomion kahden ranskalaisen toimittajan, Pierre Creissonin ja Thomas Danois'n kohtaloon. He ovat parhaillaan vankilassa Nigerissä, sillä heitä syytetään valtion turvallisuuden vaarantamisesta, josta saattaa saada kuolemantuomion Nigerissä.
<P>
Ranskalaiset toimittajat ja heidän autonkuljettajansa Al Hassane epäilemättä rikkoivat Nigerin lakia ajettuaan kielletylle alueelle. Minusta siihen oli kuitenkin vankat ammatilliset syyt, sillä heidän tarkoituksenaan oli raportoida tuaregien kapinasta, minkä jälkeen heidän oli tarkoitus palata pääkaupunkiin esittämään kysymyksiä Nigerin viranomaisille ja saada siten mahdollisimman laaja käsitys tilanteesta.
<P>
Näin ollen minusta on tärkeää ryhtyä toimiin näiden toimittajien auttamiseksi ensinnäkin, koska he saattavat saada kuolemantuomion, joka on täysin kohtuuton heidän tekoonsa nähden, ja toiseksi koska Niger on ystävämaamme, jota me autamme paljon ja joka ei ansaitse sitä mainetta, jonka se saattaa tällaisen toiminnan vuoksi saada.
<P>
Arvoisa puhemies, uskon, että te ja kollegani voitte olla suureksi avuksi yhtyessänne presidentti Tandjan harkintaan ja armollisuuteen kehottavaan vetoomukseen näiden toimittajien vapauttamiseksi. Vaikka he rikkoivatkin Nigerin lakia, heidän tekonsa ei ansaitse näin pitkää vankeutta.
<SPEAKER ID="047" NAME="Puhemies">
Seuraamme tilannetta erittäin tarkkaan.
<SPEAKER ID="048" NAME="Bogusław Rogalski" AFFILIATION="UEN">
(PL) Arvoisa puhemies, käytän tänään puheenvuoron kansalaisvapauksien sekä oikeus- ja sisäasioiden valiokunnan jäsenenä sekä kansalaisena, jonka kotimaa on joutunut taistelemaan itsenäisyydestään ja vapaudestaan moneen otteeseen.
<P>
Kiinnittäisin parlamentin huomion ihmisoikeuksien laiminlyömiseen ja sananvapauden kieltämiseen Kiinan kansantasavallassa, sillä Kiinan tilanne vaikuttaa myös tiibetiläisiin. Tuorein esimerkki Kiinan hallituksen Tiibetin-politiikasta on niiden munkkien pidättäminen, jotka ilmaisivat ilonsa sen johdosta, että Yhdysvaltain kongressi myönsi Dalai-lamalle kultaisen mitalin. Dalai-lama on saanut myös Nobelin palkinnon, ja hän on taistellut ihmisoikeuksien puolesta useita vuosikymmeniä.
<P>
Emme voi sallia, että Tiibet tai jokin muu kansakunta tuhotaan 2000-luvulla diktatuurilla, sortovallalla tai sadistisilla pyrkimyksillä harjoittaa poliittista ylivaltaa. Parlamentin on sanottava "seis"! Sen on sanottava seis hyökkäyksille maailman rauhanomaisimpana pidettyä kulttuuria vastaan. Meidän on Euroopan unionin perusarvoihin sitoutuneina vapaina kansalaisina tehtävä kaikki voitavamme sen varmistamiseksi, että myös Tiibetin kansa saa kokea, mitä todellinen vapaus merkitsee.
<SPEAKER ID="049" NAME="Milan Horáček" AFFILIATION="Verts/ALE">
(DE) Arvoisa puhemies, olemme järkyttyneitä siitä, että Venäjän hallitus on sulkenut kaikki British Councilin Venäjän aluetoimistot. Aluetoimistot on nyt uhrattu Venäjän ja Yhdistyneen kuningaskunnan tulehtuneiden suhteiden vuoksi. Mitä muuta Venäjän kansalaisyhteiskunta voi odottaa kuin tällaista provokaatiota?
<P>
Alexander Litvinenkon murha on edelleen ratkaisematta, ja Venäjä kieltäytyy yhteistyöstä asiassa. Pääepäilty Andrej Lugovoi on ollut Duman jäsen vuoden 2007 lopusta. Anna Politkovskajan kuolinolosuhteet ovat nekin edelleen hämärän peitossa. Onko kritiikki vaiennettu salaisuuden verhoon vai onko se vain kitketty pois?
<P>
EU:n on kehotettava Venäjää kunnioittamaan ihmisoikeuksia ja oikeusvaltion periaatetta. Voimme olla esimerkkinä ja nimetä lehdistötoimistomme Anna Politkovskajan mukaan!
<SPEAKER ID="050" NAME="Pedro Guerreiro" AFFILIATION="GUE/NGL">
(PT) Arvoisa puhemies, Sahrawin pakolaisten ainoan laillisen edustajan Polisario-rintaman ja Marokon kuningaskunnan välisten neuvottelujen kolmas kierros järjestettiin YK:n tukemana 8. ja 9. tammikuuta. Minun on neuvotteluihin liittyen korostettava, että on tarpeen ja tärkeää vaatia Sahrawin kansan luovuttamattoman itsemääräämisoikeuden kunnioittamista. Se on ainoa oikeudenmukainen ja kestävä ratkaisu kiistaan, ja se on myös sopusoinnussa kansainvälisen oikeuden ja YK:n päätöslauselmien kanssa. Marokon viranomaisia on vaadittava lopettamaan viivytystaktiikkansa, jolla pyritään neuvotteluprosessin lykkäämiseen ja mahdolliseen boikotointiin. Marokon viranomaisia on myös vaadittava lopettamaan läntisen Saharan miehitettyjen alueiden sortaminen ja siirtoasuttaminen.
<SPEAKER ID="051" NAME="Avril Doyle" AFFILIATION="PPE-DE">
Arvoisa puhemies, Kiinan viranomaiset pidättivät Pekingissä 27. joulukuuta 2007 Hu Jianin, aids-kampanjan vetäjän, ihmisoikeusaktivistin ja vuoden 2007 parlamentin Saharov-palkinnon saajan, jota syytettiin kumouksellisesta toiminnasta.
<P>
Ihailen Kiinan viime vuosikymmeninä saavuttamaa edistystä. Hu Jian pidätys Kiinassa lähettää kuitenkin täysin vääränlaisen viestin, jota meidän on hyvin vaikea ymmärtää. Aikovatko kiinalaiset unohtaa kansainväliselle yhteisölle tekemänsä sitoumuksen parantaa Kiinan ihmisoikeustilannetta vastineeksi siitä, että he saivat olympialaiset Pekingiin?
<P>
Meidän on parlamentin jäseninä reagoitava hyvin tiukasti Hu Jianin suojelemiseksi. Hänet on nyt suljettu vankilaan hyvin todennäköisesti siksi, että hän teki yhteistyötä Euroopan parlamentin kanssa todistaessaan ihmisoikeuksia käsittelevässä alavaliokunnassa marraskuussa 2007. Meidän on tuettava myös niitä kiinalaisia, jotka kampanjoivat hänen vapauttamisensa puolesta Kiinassa.
<P>
Koska Kiinan kulttuurissa pelkkä diplomatia tulkittaisiin myöntymiseksi, minusta tarvitaan tiukkaa parlamentin päätöslauselmaa, joka annetaan toivottavasti tällä viikolla ja jolla Hu Jiata voitaisiin suojella. Kehotan teitä, arvoisa puhemies, ottamaan Hu Jian tapaus esiin Kiinan viranomaisten kanssa. Heidän on ehdottomasti kuultava parlamentin kanta asiassa.
<SPEAKER ID="052" NAME="Proinsias De Rossa" AFFILIATION="PSE">
Arvoisa puhemies, otan esille päällisin puolin melko arkipäiväiseltä tuntuvan asian, nimittäin vuonna 2000 annetun EU:n vesipuitedirektiivin täytäntöönpanon Irlannissa. Totuus on, että Irlannin hallitus on pannut tuon direktiivin täytäntöön velottamalla kouluja veden käytöstä. Koska monet Irlannin kouluista rahoitetaan pääosin keräysvaroilla, veden käyttöön tarkoitettujen varojen kerääminen on viime kädessä oppilaiden vanhempien tehtävä.
<P>
Kaiken kukkuraksi Irlannin hallitus syyttää päätöksestä EU:ta, vaikka tapa, jolla vesipuitedirektiivi pannaan täytäntöön, on luonnollisesti kokonaan Irlannin hallituksen asia. Kysymys on arkaluontoinen, koska Irlannissa järjestetään kansanäänestys poliittisen päätöksen tekemiseksi. Pelkurimainen poliittinen taktiikka, jossa EU:ta syytetään hallituksen päätöksestä, saattaa johtaa siihen, että irlantilaisten koululaisten vanhemmat kääntyvät EU:ta vastaan.
<P>
Tämä on minusta vakava asia, joten kehotankin parlamentin puhemiestä ja komission varapuheenjohtajaa, joka on täällä tänään, tekemään Irlannin hallitukselle julkisessa tiedonannossa selväksi, että he voivat maksattaa tai olla maksattamatta kouluilla vedestä ja ettei heidän pidä vaarantaa EU:n tulevaisuutta pelkurimaisella poliittisella taktikoinnilla.
<SPEAKER ID="053" NAME="Gay Mitchell" AFFILIATION="PPE-DE">
Arvoisa puhemies, joissakin jäsenvaltioissa on mahdollista tuosta vain hankkia koulutusta aseiden, jopa Magnum-aseiden käyttöön ilman minkäänlaisia henkilöpapereita tai aselupaa. Otan asian esille, koska on näyttöä siitä, että järjestäytyneessä rikollisuudessa mukana olevia irlantilaisia rikollisia matkustaa Euroopan unionin maihin hankkimaan asekoulutusta, minkä jälkeen he palaavat kotimaahansa tekemään henkirikoksia alamaailman välienselvittelyissä, joissa kuolee myös viattomia sivullisia.
<P>
Otan asian esiin, koska parlamentti hyväksyi viime marraskuussa uuden direktiivin, joka on nyt neuvoston käsittelyssä. Kehotan neuvostoa hyväksymään direktiivin tässä kuussa, jotta se voidaan hyväksyä ensimmäisessä käsittelyssä.
<P>
Toiseksi toivoisin, ettei komissio odota siihen asti, että direktiivi on saatettu osaksi 27 jäsenvaltion lainsäädäntöä, mihin menisi kaksi vuotta, vaan joitakin säännöksiä, kuten sitä, jolla on tarkoitus perustaa 27 jäsenvaltion ja komission välinen kontaktiryhmä aseiden laittoman käytön torjumiseksi, ryhdyttäisiin panemaan täytäntöön jo nyt. Tämä olisi tehtävä viipymättä.
<SPEAKER ID="054" NAME="Siiri Oviir" AFFILIATION="ALDE">
(ET) Arvoisa puhemies, hyvät parlamentin jäsenet, olemme seuranneet jo jonkin aikaa Georgian tilannetta. Presidentinvaalit on pidetty, ja tulokset ovat vihdoinkin selvillä.
<P>
Vallankumous syö lapsensa, sanotaan. Pelko siitä valtasi ilmeisesti myös presidentti Saakašvilin. Fyysinen vallankäyttö maassa ei kerro maan mahdista vaan heikkoudesta.
<P>
Objektiivisesti ajatellen meidän on syytä panna merkille, että mielenosoitusten tukahduttamisen jälkeen Georgia ainakin yritti järjestää demokraattiset vaalit. Demokratia ei kuitenkaan ole avainsana. On kyse ajattelutavasta, jota ei voida muuttaa yhdessä yössä tai juurruttaa maasta toiseen.
<P>
Georgiaan on syntynyt merkittävä oppositioliike. Meidän on demokraattisen kehityksen nimissä autettava hallituspiirejä ymmärtämään demokratian tosiolemusta.
<P>
Georgian on löydettävä voima itsestään kriisistä selviytymiseksi. Parlamenttivaalit lähestyvät. Maa kaipaa demokraattisia uudistuksia, joita kansa odottaa enemmän kuin mitään muuta.
<P>
Olisi väärin, että me Euroopan unionissa panisimme toivomme yhden henkilön varaan. Sitä vastoin on tuettava instituutioita, tarjottava asiantuntija-apua sekä osoitettava rehellisesti ja avoimesti demokratian epäkohdat.
<P>
Lopuksi haluan sanoa, että Georgian tapahtumat ovat mahdollisesti avainkysymys myös Armeniassa, jossa järjestetään niin ikään piakkoin presidentinvaalit.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, Euroopan komissio on myöntänyt Puolalle vuosiksi 2008-2012 vain 208 miljoonan tonnin hiilidioksidipäästöt. Tämä on lähes 30 prosenttia vähemmän kuin Puolan hallituksen hakema määrä. Puola on valittanut päätöksestä Euroopan yhteisöjen tuomioistuimeen, mutta valitettavasti tuomioistuimen päätöksen ajankohta ei ole tiedossa. Puolan talouden on siis sopeuduttava alhaiseen päästötasoon.
<P>
Sementti- ja terästehtaita sekä muita yrityksiä odottaa tuotannon supistaminen. Mikä pahinta, sähkön hinta tulee nousemaan merkittävästi. Hintojen on arveltu nousevan noin 10 prosentilla tänä vuonna ja 20 prosentilla seuraavien neljän vuoden kuluessa, koska päästörajoilla on ollut huomattava vaikutus myös sähköntuotantoon.
<P>
Tämänkaltainen päästörajojen asettaminen ja taakan epäoikeudenmukainen jakaminen paitsi hidastavat Puolan kaltaisten uusien jäsenvaltioiden kehitystä myös nostavat kansalaisten elinkustannuksia merkittävästi. Haluankin esittää vankan vastalauseen tälle kehitykselle.
<SPEAKER ID="056" NAME="Hélène Flautre" AFFILIATION="Verts/ALE">
(FR) Arvoisa puhemies, perjantaina 11. tammikuuta minulta evättiin pääsy Lille-Lesquinin ulkomaalaiskeskukseen. Vierailuni liittyi EU:n toiminnan teemaviikkoon, jolla halutaan vastustaa ulkomaalaisten pitämistä eurooppalaisissa ulkomaalaiskeskuksissa. Arvoisa puhemies, Ranskan viranomaisia vaadittiin määräämään heinäkuussa 2003, itse asiassa silloisen parlamentin puhemiehen sekä varapuhemiehen Onestan pyynnöstä, että sääntöjä, joita sovelletaan Ranskan parlamentin ja senaatin jäsenten vierailuihin, on sovellettava myös Euroopan parlamentin jäseniin.
<P>
Näin ollen pyytäisin teitä, arvoisa puhemies, kääntymään uudelleen Ranskan viranomaisten puoleen sen varmistamiseksi, että vuonna 2003 tehtyjä sitoumuksia noudatetaan kaikilta osin ja etenkin että Euroopan parlamentin jäseniä kohdellaan samalla tavoin kuin Ranskan parlamentin jäseniä. Tämän tärkeys korostuu varsinkin nyt, kun Euroopan parlamentin jäsenet käsittelevät parhaillaan ehdotusta direktiiviksi kolmansien maiden kansalaisten palauttamisesta, jolla voi olla hyvin vakavia seurauksia ulkomaalaisten säilöönotolle.
<P>
Lisäisin vielä, että säilöönottokeskuksiin tehtävillä pistotarkastuksilla pyritään estämään kaltoin kohtelua, josta ei Ranskassa yleensä rangaista, kuten kidutuksen vastaisen komitean tuoreesta raportista ilmenee.
<SPEAKER ID="057" NAME="Maria Petre" AFFILIATION="PPE-DE">
(RO) Käytän puheenvuoron tänään kiinnittääkseni huomionne Romanian viljelijöiden asemaan nyt, kun Romanian liittymisestä unioniin on kulunut vuosi.
<P>
Romanian maatalous on edelleen tehoton tai kaipaa tehostamista. Siitä huolimatta suurin osa väestöstä saa siitä elantonsa. Viljelijät muodostavat suuren osan maan työväestöstä, mutta myös iäkkäiden viljelijöiden osuus on suuri.
<P>
Tässä mielessä suhtaudun myönteisesti komission päätökseen olla soveltamatta turvalauseketta maataloudessa. Tämä ei kuitenkaan riitä. EU:n maksut nousevat vuonna 2008 25 prosenttiin EU:n keskiarvosta. Romanialta menee yhdeksän vuotta tämän keskiarvon saavuttamiseen.
<P>
Romania on viime vuosina pannut ripeästi täytäntöön yhteisön säännöstöä laatukysymysten, terveyden ja kasvinsuojelun aloilla.
<P>
Mukautusten kustannukset voivat merkittävästi estää Romanian viljelijöitä hyötymästä EU:n yhteisestä maatalouspolitiikasta. Romania on Puolan jälkeen Keski-Euroopan toiseksi suurin maataloustuottaja. Tämän potentiaalin järkevä hyödyntäminen ja käyttö on mahdollista vain EU:n varojen turvin.
<SPEAKER ID="059" NAME="Vladimír Maňka" AFFILIATION="PSE">
(SK) Euroopan parlamentin joulukuun istunnossa annettiin virheellistä tietoa, kun siellä todettiin, että vähemmistöille suunnatut radiolähetykset Slovakiassa aiotaan lopettaa, ja että julkisen palvelun yleisradio aikoo lopettaa Rádio Patrian tarjoamat vähemmistökieliset ohjelmat.
<P>
Hyvät parlamentin jäsenet, Slovakian yleisradio ei suunnittele leikkauksia Rádio Patrian toimintaan. Päinvastoin, Rádio Patria on tammikuun 2007 jälkeen saanut ensimmäistä kertaa olemassaolonsa aikana oman lähetystaajuutensa, joka kattaa koko Slovakian tasavallan alueen. Se lähettää päivittäin 8-10 tuntia korkeatasoista ohjelmaa, kuten uutisia, journalistiikkaa ja kulttuuria, mikä on enemmän kuin koskaan. Mikään muu eurooppalainen julkisen palvelun laitos ei tarjoa yhtä paljon kansallisille vähemmistöille suunnattua ohjelmaa.
<P>
Arvoisa puhemies, on valitettavaa, että Euroopan parlamentin jäsen kuvittelee, että demokraattisessa yhteisössä voidaan sanoa mitä tahansa ilman, että asian oikeellisuutta on ensin tarkistettu. Tällaiset väitteet aiheuttavat vain jännitettä ja vahingoittavat kyseisen maan mainetta.
<SPEAKER ID="060" NAME="Jelko Kacin" AFFILIATION="ALDE">
(SL) Slovenia on ottanut vastaan Euroopan unionin puheenjohtajuuden, ja Slovakian hallituksen pääministeri, joka on myös Euroopan unionin neuvoston puheenjohtaja, on antanut Bosnia-Hertsegovinan erittäin dramaattisesta tilanteesta jo kaksi, aiemmista lausunnoista poikkeavaa lausuntoa. Pääministeri totesi lausunnossaan, että Bosnia-Hertsegovinan tilanne on pahempi kuin Kosovon.
<P>
Lausunto kuumensi tunteita Bosnia-Hertsegovinassa, Federaation ja Bosnian serbitasavallan elimissä sekä kansan keskuudessa. Edes korkea-arvoinen edustaja Lajcak ei ole vielä koskaan antanut näin synkkää arviota.
<P>
Minusta arvio vaikuttaa kuitenkin epärealistiselta, virheelliseltä ja epäammattimaiselta, eikä se motivoi maan elimiä tai kansalaisia lisäämään ponnistelujaan lähentyäkseen Euroopan unionia. Minusta Euroopan unionin toimielimissä kaivataan nyt entistä yhdenmukaisempaa tietoa Bosnia-Hertsegovinan tilanteen kaltaisista arkaluontoisista kysymyksistä.
<SPEAKER ID="061" NAME="Marek Aleksander Czarnecki" AFFILIATION="UEN">
(PL) Euroopan parlamentti vetosi syyskuussa 2006 hyljetuotteilla käytävän kaupan lopettamiseksi. Ennätysmäärä jäseniä kannatti pyyntöä. Myönteisiä tuloksia ei valitettavasti ole saatu aikaan tästä vankasta tuesta huolimatta ja vaikka parlamentti hyväksyi myöhemmin eläinten suojelua ja hyvinvointia koskevan niin sanotun toimintasuunnitelman, jossa vaaditaan hyljetuotteiden kaupan totaalikieltoa Euroopan unionin alueella. Kielto on osoittautunut tehottomaksi, eikä sillä ole kyetty lopettamaan hylkeiden nahoilla käyttävää kauppaa unionissa, jossa kyseiset markkinat ovat maailman laajimmat.
<P>
Nuoria hylkeitä, jotka ovat vain muutaman päivän vanhempia kuin kiellolla suojellut hylkeet, metsästetään kaupallisissa tarkoituksissa ja myydään laillisesti. Metsästysmenetelmät eivät täytä edes alkeellisimpia periaatteita. Hylkeitä nyljetään elävinä, ja niiden ruhot heitetään veteen. Teurastus jatkuu niin kauan kun Euroopan komissio ei vaadi kaikilla hyljetuotteilla käytävän kaupan totaalikieltoa.
<SPEAKER ID="062" NAME="Jim Higgins" AFFILIATION="PPE-DE">
Arvoisa puhemies, Euroopan unionissa on kaksi miljoonaan huumeiden käyttäjää. Meidän on kukistettava tämä epidemia.
<P>
Vielä 15 vuotta sitten Irlannin huumeongelma rajoittui Dubliniin. Nyt huumeet, kuten heroiini, kannabis ja kokaiini ovat levinneet jokaiseen kaupunkiin ja kylään. Irlannissa ja EU:ssa kuolee jopa päivä ihmisiä huumeisiin.
<P>
Suhtaudunkin myönteisesti EU:n kahdeksanvuotiseen huumestrategiaan. Meidän on kuitenkin oltava realistisia ja kysyttävä, toimiiko strategia? Huumeongelmaa vastaan on taisteltava kaikilla rintamilla. Ensinnäkin tarjonnalta on katkaistava terä. Toiseksi meidän on yritettävä saada käyttäjät lopettamaan huumeiden käyttö ja estää ihmisiä edes aloittamasta käyttöä. Tämä tapahtuisi näkyvin mainoskampanjoin, joiden tarkoituksena olisi yksinkertaisesti pelotella ihmisiä. Viimeisimpänä mutta ei vähäisempänä, meidän on lisättävä ja tehostettava kansainvälistä yhteistyötä.
<SPEAKER ID="063" NAME="Silvia-Adriana Ţicău" AFFILIATION="PSE">
(RO) Vuotta 2008 vietetään eurooppalaisen kulttuurienvälisen vuoropuhelun teemavuotena. Kaikilla 27 jäsenvaltiolla on nyt tilaisuus edistää kulttuuriaan, historiaansa, kieltänsä ja perinteitään.
<P>
Unionin mottona on "yhtenäisyys erilaisuudessa". Teemavuoden 2008 on tarkoitus tuoda todellinen panos unionin yhtenäisyyden vahvistamiseen käyttämällä pohjana kulttuurienvälistä vuoropuhelua.
<P>
Vuosisatojen kuluessa Romaniassa ovat vaikuttaneet eri kulttuurit, kuten Bysanttien, venäläisten, Itävalta-Unkarin ja Ottomaanien. 86 prosenttia Romanian kansasta on idän ortodokseja, ja maista, joissa valtauskontona on idän ortodoksisuus, Romania on ainoa maa, jossa puhutaan romaanista kieltä.
<P>
Haluan korostaa, että Romaniassa on 18 virallisesti tunnustettua kirkkokuntaa. Kulttuurienväliseen vuoropuheluun olisi kuuluttava myös kirkkokuntien välinen vuoropuhelu.
<P>
Kehottaisinkin Euroopan parlamentin 34 valtuuskuntaa vahvistamaan eurooppalaisten arvojen edistämistä myös muilla mantereilla näin kulttuurienvälisen vuoropuhelun teemavuotena sekä helpottamaan muiden maiden kulttuurien ja perinteiden tuntemusta.
<P>
Toiveenani on, että kulttuurienvälisen vuoropuhelun teemavuosi 2008 edistäisi tehokkaasti Euroopan unionin perusarvoihin kuuluvaa rauhan aatetta.
<SPEAKER ID="064" NAME="Jorgo Chatzimarkakis" AFFILIATION="ALDE">
(DE) Arvoisa puhemies, asia, josta haluan puhua, liittyy suoraan jäsen Ţicăun äskeiseen aiheeseen eli kulttuurienvälisen vuoropuhelun teemavuoteen 2008. Olen samaa mieltä tässä asiassa ja arvostan puheenjohtajien konferenssin tiettyjä päätöksiä, mutta panen hieman harmissani merkille, että kaikki eri uskontokuntien edustajat, joiden on tarkoitus puhua täällä, tulevat paavia lukuun ottamatta Euroopan ulkopuolelta.
<P>
Eikö meillä Euroopassa riitä uskonnollisia johtajia parlamenttiin kutsuttaviksi? Näin ollen minusta olisi järkevää, kuten juuri äsken totesittekin, koska Romania on suuri ortodoksinen maa, kutsua puhujiksi parlamenttiin sekä paavi että protestanttisen kirkon johtajia ja ortodoksikirkon edustajia, sillä kulttuurienvälistä vuoropuhelua on myös kristittyjen välillä. Siksi ehdotankin, että harkitsisitte kutsun esittämistä myös ekumeeniselle patriarkalle Bartolomaiokselle osana kulttuurienvälisen vuoropuhelun teemavuotta.
<SPEAKER ID="065" NAME="Teresa Riera Madurell" AFFILIATION="PSE">
(ES) Arvoisa puhemies, uuden vuoden myötä kaksi uutta maata on liittynyt euroalueeseen ja ottanut käyttöön yhtenäisvaluuttamme. Tämä tekee jälleen ajankohtaiseksi vaatimuksen, jonka olisi jo pitänyt toteutua edistyksellisessä, nykyaikaisessa ja edistysmielisessä unionissa: miesten ja naisten tasa-arvoinen näkyminen uusissa kolikoissa.
<P>
Aihe on tuttu historiasta: naisia on tuskin koskaan kuvattu vastapainetuissa kolikoissa. Naisvartalolle, naisten panokselle ja työlle tai muille asioille ei ole koskaan annettu symbolista arvoa. Sukupuolten välinen tasa-arvo kuuluu arvoihin, joiden pohjalta Euroopan unionia rakennetaan, ja siksi tasa-arvon olisi ulotuttava kaikille aloille.
<P>
On tärkeää arvostaa ja tukea lukuisten naisten toimintaa eri aloilla - tieteessä, kulttuurissa, koulutuksessa ja politiikassa. Näiden naisten elämäntyölle, elämälle ja nimelle olisi annettava tunnustus, ja näiden aiheiden olisi oltava osa tutkimusta, jotta niitä ei unohdettaisi. Joissakin maissa, kuten kotimaassani Espanjassa, parlamentti on hyväksynyt tämänsuuntaisen ehdotuksen.
<P>
Euroopan parlamentin ja komission olisi tehtävä tarpeelliset aloitteet ja kehotettava kaikkia jäsenvaltioita ryhtymään asianmukaisiin toimiin sen varmistamiseksi, että sekä naiset että miehet otetaan tasavertaisesti huomioon uusia eurokolikoita painettaessa.
<SPEAKER ID="066" NAME="Mairead McGuinness" AFFILIATION="PPE-DE">
Arvoisa puhemies, yksi kollegoistani totesi ottaneensa esiin melko arkipäiväiseltä tuntuvan asian, nimittäin vuonna 2000 annetun EU:n vesipuitedirektiivin täytäntöönpanon Irlannissa. Minusta aihe on kaukana arkipäiväisestä. Jos se on arkipäiväinen, meidän on keskusteltava siitä aiempaa enemmän, sillä Irlannin hallitus on saattanut itsensä tukalaan tilanteeseen syyttäessään EU:ta siitä, että se on joutunut laskuttamaan kouluja vedestä. Tosiasiassa kyse on kuitenkin siitä, että hallitus ei myönnä kouluille tarpeeksi varoja, sekä hallituksen kyvyttömyydestä tiedottaa tästä tärkeästä direktiivistä ja panna se täytäntöön.
<P>
Mielikuva EU:sta Irlannin kansalaisten keskuudessa on nyt uhattuna, kun syytämme jatkuvasti EU:ta päätöksistä, joihin emme ole tyytyväisiä, vaikka Irlannin hallitus on mukana päätöksentekoprosessissa. Uudistussopimusta koskevassa tulevassa kansanäänestyksessä koululaisten vanhemmat eivät varmastikaan ole ainoita, jotka suhtautuvat EU:hun karsaasti ja syyttävät sitä ongelmista. Viljelijät ja muut eturyhmät ovat nykyään tuskin nekään järin tyytyväisiä Euroopan unioniin.
<P>
Näin ollen Irlannin hallituksen on tehtävä perinpohjainen selvitys siitä, miten se panee vesipuitedirektiivin täytäntöön. Sen on myönnettävä kouluille kunnon rahoitus ja kerrottava, määrätäänkö irlantilaisten maksettavaksi mahdollisesti kansallinen maksu ja milloin tämä tapahtuisi. Nämä asiat meidän on tässä vaiheessa tiedettävä.
<SPEAKER ID="067" NAME="Puhemies">
Keskustelu poliittisesti tärkeistä aiheista on päättynyt.
