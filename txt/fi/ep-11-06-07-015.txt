<CHAPTER ID="015">
Schengenin säännöstön määräysten soveltaminen Bulgariassa ja Romaniassa (keskustelu) 
<SPEAKER ID="309" NAME="Puhemies">
(FR) Esityslistalla on seuraavana Carlos Coelhon kansalaisvapauksien sekä oikeus- ja sisäasioiden valiokunnan puolesta laatima mietintö ehdotuksesta neuvoston päätökseksi Schengenin säännöstön määräysten täysimääräisestä soveltamisesta Bulgarian tasavallassa ja Romaniassa (1412/2010 - C7-0369/2010 - 2010/0820(NLE).
<SPEAKER ID="310" NAME="Carlos Coelho" LANGUAGE="PT">
Arvoisa puhemies, arvoisa neuvoston puheenjohtaja Győri, arvoisa komission jäsen, hyvät parlamentin jäsenet, esitän lyhyesti kuusi näkökohtaa. Ensimmäisenä on Schengenin säännöstön tiukentaminen. Ihmisten vapaa liikkuvuus on yksi EU:n hienoimmista saavutuksista, ja Schengen on yksi unionin tärkeimmistä peruspilareista. Tästä syystä me kuulumme niihin, jotka uskovat, että Schengenin säännöstöä ei pidä heikentää, vaan pikemminkin se tulee säilyttää ja sitä pitää vahvistaa. Yhdyn näkemyksiin, joita komission jäsen Malmström esitti tästä asiasta vähän aikaa sitten.
<P>
Viiden alkuperäisen jäsenvaltion joukko on kasvanut 25:een, joista 22 on unionin jäsenvaltioita ja 3 sen ulkopuolisia valtioita. Vapaa liikkuvuus on siis todellisuutta alueella, joka kattaa lähes 43 000 kilometriä ulkoisia merirajoja ja yli 7 700 kilometriä maarajoja, 25 valtiota ja 400 miljoonaa ihmistä.
<P>
Toisena asiana on keskinäinen luottamus. Valvonnan poistaminen sisärajoilta edellyttää jäsenvaltioiden välistä suurta keskinäistä luottamusta. Tiedonvaihdon on sujuttava nopeasti ja tarkoituksenmukaisesti Schengenin tietojärjestelmän (SIS) kautta, poliisiyhteistyön on oltava toimivaa ja ulkorajoilla on suoritettava tehokasta valvontaa. Schengen-alueen turvallisuus riippuu siitä, miten kurinalaisesti ja tehokkaasti kukin jäsenvaltio valvoo EU:n ulkorajoja. Jos näin ei toimita, Schengen-alueen turvallisuutta ja Euroopan unionin uskottavuus murenee ja keskinäinen luottamuksemme tuhoutuu.
<P>
Kolmas asia on sääntöjen yhdenmukaisuus. Meillä on oltava luottamusta myös menettelytapoihin, joiden on oltava selkeitä ja oikeudenmukaisia. Ehdokasmaiden on kyettävä panemaan Schengenin kriteerit täytäntöön tehokkaasti ja asianmukaisesti. Kriteereiden on oltava samat kuin aiemmilla ehdokasmailla, ei enempää, ei vähempää.
<P>
Neljäntenä on avoimuus. Meidän on lisättävä avoimuutta sekä vapauden että turvallisuuden tähden. On valitettavaa, että neuvosto ei ole taaskaan toiminut parlamentin suhteen niin kuin sen olisi pitänyt, vaan se on kieltänyt parlamentin jäseniltä mahdollisuuden tutustua arviointikertomuksiin. Ongelma ratkesi vasta Romanian ja Bulgarian suurlähettiläiden uutteruuden ansiosta. He pyysivät tekemään kertomukset julkisiksi ja toimittamaan ne parlamentille, joten parlamentin jäsenet ovat voineet tutustua arviointien, suositusten ja loppupäätelmien sisältöön. Neuvosto on valitettavasti laiminlyönyt parlamenttia jälleen kerran. Juuri tätä avoimuutta tarvitaan esiin tuotujen ongelmien ratkaisemisessa. Vaikka ne eivät olekaan este Romanian ja Bulgarian täysimääräiselle liittymiselle Schengen-alueeseen, arviointikomitean pitäisi valvoa niitä varmistaakseen, että suosituksia on noudatettu, muiden käynnissä olevien muutosten ohella. Parlamentti vaatii näitä tietoja käyttöönsä.
<P>
Viides asia on EU:n kansalaisuus. EU:n kansalaisuutta ylistetään jäsenten puheenvuoroissa yhtä mittaa. Liityttyään EU:hun vuonna 2007 Bulgaria ja Romania ovat odottaneet oikeutetusti, että niiden kansalaisista tulisi täysimääräisiä EU:n kansalaisia ja että nämä voisivat nauttia samoista eduista kun muut EU:n kansalaiset, esimerkiksi vapaasta liikkuvuudesta Schengen-alueella. Schengen-aluetta laajentamalla me vahvistamme Euroopan unionin kansalaisuutta.
<P>
Kuudes ja viimeinen asia on se, että nämä maat ovat tehneet paljon töitä. Molempia on todellakin syytä onnitella niiden työstä kaikkien Schengenin vaatimusten täyttämiseksi. Tämä käy selvästi ilmi arviointikertomuksista ja arvioinnin tehneiden asiantuntijaryhmien myöhemmistä havainnoista. Se kävi selväksi myös valtuuskuntamme vieraillessa Bulgariassa ja Romaniassa, ja tästä haluan kiittää romanialaisista Euroopan parlamentin jäsenistä jäsen Marinescua, jäsen Enciuta ja jäsen Weberiä sekä bulgarialaisista jäsenistä jäsen Kovatchevia ja jäsen Nedelchevaa. Näin ollen me voimme toivottaa Bulgarian ja Romanian tervetulleiksi Schengen-alueelle, ja toivon, että myös neuvosto taipuu samalle kannalle heti saatuaan meidän myönteisen lausuntomme.
<SPEAKER ID="312" NAME="Enikő Győri" LANGUAGE="EN">
Arvoisa puhemies, olen erityisen iloinen, että minulla on tilaisuus osallistua neuvoston puolesta keskusteluun Schengen-alueen laajentamisesta Bulgariaan ja Romaniaan.
<P>
Tämä on ollut Unkarin keskeinen tavoite puheenjohtajuuskautemme alusta lähtien. Olen siis erittäin ilahtunut siitä, että Bulgaria ja Romania ovat molemmat nyt saaneet myönteisen arvion niiden teknisistä valmiuksista soveltaa Schengenin säännöstöä täysimääräisesti. Iloksemme myös Euroopan parlamentin arvioinnissa on päädytty samansuuntaisiin tuloksiin. Haluan onnitella erityisesti esittelijää, Carlos Coelhoa, hänen ammattimaisesta ja henkilökohtaisesta omistautumisestaan.
<P>
Poikkean hetkeksi protokollasta muistuttaakseni mieliin Schengenin aiempia vaiheita. Kun Unkarin ja muiden uusien Keski-Euroopan jäsenvaltioiden liittyminen Schengen-alueeseen vaikeutui Schengenin tietojärjestelmän, SIS II:n, kehittämiseen liittyvien teknisten vaikeuksien vuoksi, tuolloinen puheenjohtajavaltio Portugali auttoi meitä laatimalla runsaskätisen ja kekseliään ratkaisun.
<P>
Haluan kiittää oikeus- ja sisäasioiden valiokunnan puheenjohtajaa, López Aguilaria, ja valiokunnan kaikkia jäseniä heidän omistautumisestaan tähän asiaan. Unkari on tehnyt puheenjohtajuuskaudellaan huomattavia ponnistuksia viedäkseen tätä asiaa eteenpäin. Puheenjohtajavaltio havaitsi jo varhain, että useat jäsenvaltiot suhtautuivat prosessiin suurin varauksin ja että näihin varauksiin oli tarpeen vastata.
<P>
Näin ollen puheenjohtajavaltio nosti Bulgarian ja Romanian Schengeniin liittymisen tämänhetkisen tilanteen oikeus- ja sisäasioiden neuvoston 24.-25. helmikuuta pidetyn kokouksen asialistalle. Tuolloin neuvosto tuki puheenjohtajavaltion päätelmiä tapahtuneesta kehityksestä ja yhteistyön jatkamisesta kaikkien jäsenvaltioiden kanssa kaikkien kannalta hyväksyttävän ratkaisun löytämiseksi.
<P>
Sekä Bulgaria että Romania ovat toteuttaneet merkittäviä toimia nostaakseen politiikkansa ja käytäntönsä Schengenin tasolle. Toimenpiteitä on toteutettu muun muassa tietosuojan, poliisiyhteistyön, ulkoisten ilma-, vesi- ja maarajojen valvonnan, viisumien myöntämisen sekä SIS- ja SIRENE-toimintojen täytäntöönpanon alalla. Romanian ja Bulgarian Schengen-arviointi tehtiin kaikkien lukujen osalta tällä välin; se valmistui maaliskuussa ja sen lopputulos on myönteinen. Toimivaltainen neuvoston työryhmän hyväksyttyä asianmukaiset kertomukset puheenjohtajavaltio toimitti 9. kesäkuuta järjestettävän oikeus- ja sisäasioiden neuvoston käsittelyyn päätelmäluonnokset arviointiprosessin valmistumisesta.
<P>
Tiedän, että tämä on hyvä uutinen useimmille Euroopan parlamentin jäsenille, eikä vähiten bulgarialaisille ja romanialaisille jäsenille. Se tulee olemaan tärkeä askel näiden maiden tiellä kohti täysimääräistä Schengenin jäsenyyttä. Neuvosto aikoo myös jatkossa seurata kehitystä kaikilla osa-alueilla, sillä asianmukaista seurantaa on tarpeen harjoittaa kaikissa Schengen-maissa. Tämän suhteen voin vakuuttaa teille, hyvät parlamentin jäsenet, että sekä Bulgaria että Romania tulevat myös jatkossa raportoimaan säännöllisesti toimista, joita ne toteuttavat jäljellä olevien puutteiden korjaamiseksi. Ne pyrkivät erityisesti kehittämään edelleen rajavalvontaansa sekä parantamaan rajatylittävää poliisiyhteistyötä ja viisumien myöntämisjärjestelmiään.
<P>
Sen jälkeen kun Euroopan parlamentti on hyväksynyt jäsen Coelhon laatiman mietinnön ja neuvosto on hyväksynyt puheenjohtajavaltion laatimat päätelmät, jäljellä on enää viimeinen vaihe: neuvoston päätöksen hyväksyminen, joka vaatii yksimielisyyttä, kuten me kaikki tiedämme. Haluan korostaa, että neuvosto voi palata tähän asiaan hyvin pian, mahdollisesti tämän vuoden syyskuussa, tarkastellakseen tapoja viedä prosessia eteenpäin.
<P>
Esittelijän laatimassa mietinnössä käsitellään lyhyesti mahdollisuutta tutustua luottamuksellisiin asiakirjoihin, kuten esittelijä viittasi myös avauspuheenvuorossaan; tämä oli tärkeä kysymys tätä asiaa käsiteltäessä. Parlamentin mahdollisuus tutustua luottamuksellisiin asiakirjoihin kuuluu niihin neuvoston ja parlamentin välisiin ratkaisemattomiin kysymyksiin, joita Unkari pyrkii puheenjohtajuuskaudellaan ratkaisemaan. Me olemme päässeet yksimielisyyteen tulevasta suunnasta parlamentin valtuuskuntien kanssa, mutta löydetyn ratkaisun täytäntöönpano vaatii vielä jonkin verran aikaa.
<P>
Unkari kuitenkin pyrki jo aivan puheenjohtajuuskautensa alussa löytämään tähän ongelmaan välittömän ratkaisun, jotta Bulgarian ja Romanian liittyminen Schengen-alueeseen ei viivästyisi. Neuvosto antoikin puheenjohtajavaltion ehdotuksesta suostumuksensa sille, että parlamentti sai tutustua asiakirjoihin, jotka koskivat näiden kahden valtion liittymistä Schengen-alueeseen.
<P>
Kaiken kaikkiaan puheenjohtajavaltio Unkari on vakuuttunut, että Schengen-alueen laajentuminen Bulgariaan ja Romaniaan nyt, kun ne ovat täyttäneet kaikki tekniset ja juridiset vaatimukset, olisi hyväksi koko Schengen-alueen yhteistyölle ja Euroopalle kokonaisuutena. Sen ansiosta on mahdollista matkustaa Mustaltamereltä Atlantin valtamerelle ilman, että joutuu pysähtymään passin tai henkilöllisyystodistuksen tarkastukseen. Me kaikki tiedämme, että ihmisten vapaa liikkuvuus kuuluu Euroopan unionin perusominaisuuksiin. Se on asia, jolla on todellista käytännön merkitystä kansalaisille, ja arvokas asia, joka meidän on pyrittävä turvaamaan.
<SPEAKER ID="313" NAME="Cecilia Malmström" LANGUAGE="EN">
Arvoisa puhemies, Schengen-alue on todellakin upea saavutus. Se on konkreettisimpia lahjoja, joita unionin toimielimet ovat antaneen unionin kansalaisille. Kuten puheenjohtaja totesi, unionin sisällä voi ajaa Suomesta Portugaliin pysähtymättä ainuttakaan kertaa rajatarkastukseen. Meidän on turvattava Schengen-alue, ja viimeaikaiset keskustelut rajojen palauttamisesta on unohdettava. Me olemme jo useaan otteeseen keskustelleet Schengenin vahvistamisesta, emme sen heikentämisestä. Tässä asiassa tarvitaan enemmän Eurooppaa, ei vähemmän. Me tarvitsemme parempaa arviointia, parempia välineitä sekä parempia suuntaviivoja ja suosituksia Schengenin säännöstön tulkintaan. Tästä keskustellaan jäsenvaltioiden kanssa tämänviikkoisessa neuvoston kokouksessa, mutta myös myöhemmin kesäkuun lopussa pidettävässä Eurooppa-neuvostossa.
<P>
Haluan onnitella Romaniaa ja Bulgariaa niiden tekemistä huomattavista ponnistuksista. Olen nähnyt omin silmin, että ne ovat tehneet ankarasti töitä. Yksi mattimyöhäisten eduista on se, että ne voivat hyötyä viimeisimmästä teknologiasta. Olen todella vaikuttunut teknologiasta ja työstä, jota Romaniassa ja Bulgariassa on saatu aikaan, ja haluan onnitella molempia valtiota niiden paneutumisesta. Lopputuloksena molemmat maat täyttävät nyt Schengenin tekniset vaatimukset ja ne ovat sitoutuneita ja ansaitsevat Euroopan unionin luottamuksen. Komissio on tyytyväinen tähän mietintöön Romanian ja Bulgarian tekemästä työstä, ja haluan samalla kiittää jäsen Coelhoa ja varjoesittelijöitä tästä mietinnöstä ja lähestymistavasta.
<P>
Komissio on aina katsonut, että yhteistyö- ja seurantamekanismin ja Schengeniin liittymisen välillä ei ole suoraa yhteyttä. Me kaikki tiedämme kuitenkin, että Schengeniin liittyminen perustuu myös luottamukseen, ja luottamuksesta - tai sen puutteesta - on keskusteltu hyvin paljon viime viikkoina. Päätös sisärajatarkastusten poistamisesta Romanian ja Bulgarian rajalla ei saa perustua vain tekniseen arviointiin, vaan myös tähän luottamukseen. Valitettavasti tällä hetkellä tätä luottamusta ei ole. Sen vuoksi on erittäin tärkeää, kuten neuvoston puheenjohtaja totesi, pyrkiä löytämään tähän ongelmaan jäsenvaltioiden kanssa nopea ratkaisu, jotta rajat voitaisiin poistaa mahdollisimman nopeasti.
<P>
Tämän on oltava ensisijainen tavoitteemme. Neuvostolla on tässä asiassa sananvalta ja sen on laadittava rajatarkastuksille selkeät puitteet ja selkeä aikataulu, jotta Romania ja Bulgaria tietävät, miten tässä asiassa edetään. Ne ovat osoittaneet olevansa valmiita liittymään ja että ne ovat tehneet tarvittavat parannukset. Toivon, että eteenpäin päästään mahdollisimman pian ja että neuvosto tekee päätöksensä.
<SPEAKER ID="314" NAME="Agustín Díaz de Mera García Consuegra" LANGUAGE="ES">
Arvoisa puhemies, haluan onnitella jäsen Coelhoa, sillä hän on aina tehnyt hyvin perusteellista työtä. Meidän on autettava Bulgariaa ja Romaniaa. Minä luotan Bulgariaan ja Romaniaan. Ne ovat tehneet paljon hyvää työtä ja ne ansaitsevat sen, mihin heillä on oikeus - tämä ei ole mikään lahja.
<P>
Neuvoston puheenjohtaja ja komission jäsen Malmström ovat molemmat todenneet, että nämä maat ovat täyttäneet tekniset ja juridiset vaatimukset, ja yhdyn heidän sanoihinsa. Mielestäni ainoat kriteerit, joita meidän tulee tarkastella, ovat tekniset ja juridiset vaatimukset.
<P>
Näitä kriteereitä on viisi. Bulgaria ja Romania ovat täyttäneet seuraavat kriteerit: ne ovat täyttäneet tietosuojavaatimukset, Schengenin tietojärjestelmää (SIS) koskevat vaatimukset, poliisiyhteistyötä koskevat vaatimukset, viisumien myöntämistä koskevat vaatimukset ja vaatimukset, jotka koskevat valvontaa ulkoisilla ilma-, meri- ja maarajoilla. Tarkkaan ottaen ne noudattavat myös SIS-järjestelmää ja SIRENE-järjestelmää.
<P>
Kaiken tämän huomioon ottaen Euroopan parlamentin pitäisi välittää kiistattoman selvä viesti neuvostolle ja erityisesti viiden jäsenvaltion pysyville edustustoille; en mainitse näitä valtioita tässä, mutta ne ovat meidän kaikkien mielissä nyt.
<P>
Hyvät parlamentin jäsenet, uskon vakaasti, että Romanian ja Bulgarian liittäminen Schengen-alueeseen, jolla asuu nykyään yli 400 miljoonaa ihmistä, ei suinkaan ole meiltä pois, vaan se auttaa meitä rakentamaan entistä vahvempaa Eurooppaa. Lisäksi meidän ei pidä sortua kaksoisstandardeihin. Meidän ei pidä myöskään asettaa Romanian ja Bulgarian liittymiselle edellytyksiä, joita emme ole asettaneet muille jäsenvaltioille.
<P>
Lopuksi haluan vielä sanoa, että toivon kiihkeästi Euroopan parlamentin välittävän neuvostolle vahvan, enemmistön tukeman viestin.
<P>
Onnitteluni vielä kerran, jäsen Coelho, ja onnitteluni Romanialle ja Bulgarialle.
<SPEAKER ID="315" NAME="Ioan Enciu">
S&D-ryhmän puolesta. - (RO) Arvoisa puhemies, haluan kiittää jäsen Coelhoa siitä työstä, antaumuksesta ja asiantuntemuksesta, jotka hän on uhrannut tälle mietinnölle. Haluan kiittää myös puheenjohtajavaltio Unkaria ja komission jäsen Malmströmiä heidän tälle mietinnölle antamastaan tuesta.
<P>
Keskustelu Romanian ja Bulgarian Schengen-alueeseen liittymisestä on kaapattu niin suurelta osin poliittisiin tarkoituksiin, että olemme melkein unohtaneet, mistä olemme todella keskustelemassa. Haluan muistuttaa, että keskustelemme todellisuudessa hyvin selkeistä ja tarkkaan määritetyistä kriteereistä, jotka jokaisen ehdokasmaan on täytettävä päästäkseen Schengen-alueen jäseneksi.
<P>
Ei ole mitään moraalista tai juridista perustetta muuttaa liittymistä koskevia sääntöjä tässä vaiheessa. Sääntöjä voidaan tarkistaa samalla kun kaikkiin jäsenvaltioihin sovellettava Schengenin uusi arviointijärjestelmä hyväksytään ilman, että sorrutaan kaksoisstandardeihin.
<P>
Meidän on aika olla rehellisiä ja myöntää, että Romaniaa ja Bulgariaa pidetään syyllisinä kaikkiin EU:n tason harmeihin ja joissain jäsenvaltioissa myös kansallisiin ongelmiin. Tätä ei voida missään tapauksessa hyväksyä. Ei ole Romanian ja Bulgarian syytä, että Euroopan unioni ja jotkin jäsenvaltiot ovat kykenemättömiä hallitsemaan maahanmuuttoa ja rajojaan. Ei ole myöskään Romanian ja Bulgarian syytä, että jotkin hallitukset ovat ajautuneet ääriliikkeiden ja populismin tielle, että nämä panevat täytäntöön siirtolaisvastaisia politiikkoja ja pitävät unionin kansalaisten - erityisesti romanikansalaisten - liikkuvuutta rikoksena.
<P>
Kaiken lisäksi Romanian ja Bulgarian kansalaiset joutuvat kärsimään siitä, että kansallisilla viranomaisilla on huonot henkilökohtaiset suhteet tiettyihin vaikutusvaltaisiin johtajiin. EU:n toimielinten on toimittava järjen äänenä ja torjuttava tätä levottomuutta, jota jotkut yrittävät lietsoa. Euroopan parlamentin ja neuvoston on noudatettava unionin lainsäädäntöä, ja komission on tarkkailtava sitä perussopimusten valvojana.
<SPEAKER ID="316" NAME="Renate Weber" LANGUAGE="RO">
Arvoisa puhemies, me keskustelemme tänään asiasta, joka on nostanut viime kuukausina asialistalle useita periaatekysymyksiä. Haluan kiittää esittelijää, Carlos Coelhoa, sitä äärimmäisen ammattimaisesta tavasta, jolla hän on hoitanut tehtäväänsä kansalaisvapauksien sekä oikeus- ja sisäasioiden valiokunnassa varmistaakseen, että näitä periaatteita kunnioitetaan. Minulle on ollut ilo työskennellä jäsen Coelhon kanssa; hänen rakentava suhtautumistapansa on jättänyt jälkensä koko asian käsittelyyn.
<P>
Toisaalta kyseessä on periaatekysymys, kun me tarkastelemme, pitäisikö Schengen-alueen jäseniksi hyväksyä kaksi EU:n jäsenvaltiota, jotka täyttävät liittymiskriteerit. Sääntöjen mukaan ne pitäisi ilman muuta hyväksyä. Molempien maiden tekniset liittymisvalmiudet on arvioitu ja kummassakin arvioinnissa tultiin täysin myönteiseen lopputulokseen. Esittelijämme on mennyt vielä pidemmälle ja järjestänyt omasta aloitteestaan työvierailuja näihin maihin myös varjoesittelijöiden kanssa nähdäkseen, miltä komentokeskukset ja jotkin rajapisteet vaikuttavat teknisesti.
<P>
Toinen esiin noussut periaatekysymys koskee Euroopan parlamentin ja neuvoston välisiä suhteita ja erityisesti parlamentin jäsenten mahdollisuutta tutustua asiakirjoihin, joiden perusteella heidän on äänestettävä. Neuvosto katsoi, että vain osalla parlamentin jäsenistä pitäisi olla mahdollisuus tutustua asiakirjoihin ja äänestää täysin tietoisena asiasta ja muiden jäsenten pitäisi nostaa kätensä vain jäljitellen ensin mainittuja; kansalaisvapauksien sekä oikeus- ja sisäasioiden valiokunta kritisoi tätä näkemystä jyrkästi. Olen ilahtunut, että meidän näkemyksemme meni lopulta läpi.
<P>
Toimielinten välisen yhteistyön on oltava oikeudenmukaista, loogista ja demokraattista. Toivon, että huominen äänestystulos antaa parlamentin jäsenille selkeän ja myönteisen viestin Romanian ja Bulgarian liittymisestä Schengen-alueeseen.
<SPEAKER ID="317" NAME="Timothy Kirkhope" LANGUAGE="EN">
Arvoisa puhemies, haluan sanoa komission jäsenelle, että unionin kansalaiset ovat menettämässä luottamuksensa ja uskonsa yhä useampiin unionin ohjelmiin. Meidän ei pidä puskea eteenpäin sellaisella nopeudella, johon emme ole valmiita. Tämä on monien jäsenvaltioiden tuntemus Schengen-alueen suhteen. Meidän ei pidä kiirehtiä alueen laajentamiseen ennen kuin kaikki osapuolet ovat täysin ja riittävästi valmiita ja valmistautuneita.
<P>
Haluan korostaa, että tätä keskustelua ei pidä tietenkään käyttää tekosyynä Bulgarian tai Romanian arvostelulle. Me tiedämme, että ne molemmat ovat tehneet paljon töitä täyttääkseen komission asettamat tekniset vaatimukset. Vaikka me emme olisikaan täysin yksimielisiä siitä, ovatko vaatimukset täyttyneet, on selvää, että edistystä on tapahtunut paljon. Tämä on kuitenkin tilaisuus keskustella uskon palauttamisesta Schengen-järjestelmään ja itsensä Euroopan unionin arvokkuuteen. Tämä on myös tilaisuus parantaa täysin vanhentunutta ja tehotonta arviointijärjestelmää.
<P>
Meillä on nykyisin käytössämme järjestelmä, joka ei pysty vastaamaan Euroopan nykyisiin tai tuleviin haasteisiin eikä jäsenvaltioiden poliittisiin näkemyksiin. On tullut aika asettaa kriteerit, jotka eivät koske ainoastaan Schengen-järjestelmän teknisiä näkökohtia, vaan joiden avulla voidaan arvioida myös järjestäytyneen rikollisuuden ja korruption vaikutusta myös vanhoja Schengen-jäsenvaltioita arvioitaessa. Haluaisin Europolin ja Eurojustin osallistuvan näihin arviointeihin. Tällainen uusi arviointijärjestelmä voisi ehkä auttaa ehkäisemään nykyistä järjestelmää koskevia mielipide-eroja ja luottamuksen puutetta, jotka ovat tällä hetkellä havaittavissa paitsi Euroopan parlamentissa, myös ympäri Eurooppaa.
<SPEAKER ID="318" NAME="Tatjana Ždanoka">
Verts/ALE-ryhmän puolesta. - (EN) Arvoisa puhemies, kyse on siitä, sallimmeko Bulgarian ja Romanian liittyä Schengen-alueeseen. Olen itse kotoisin uudesta jäsenvaltiosta ja muistan, kuinka kiihkeästi maani halusi liittyä Schengeniin. Tästä syystä suhtaudun erittäin myönteisesti Bulgarian ja Romanian liittymiseen.
<P>
Schengen-valmiudessa oli joitain puutteita, mutta ongelmat on nyt ratkaistu. Bulgaria ja Romania ovat täysin valmiita liittymään vapaan liikkuvuuden alueeseen vuoden 2011 aikana. Ymmärrän huolen korruptiosta ja järjestäytyneestä rikollisuudesta. Sen vuoksi yhteistyö- ja seurantamekanismin puitteissa tehtävää yhteistyötä pitäisi jatkaa. Me emme voi kuitenkaan keksiä uusia kriteerejä Schengen-alueeseen liittymiselle emmekä me voi kieltää sitä tosiasiaa, että ehdokasmaa voi liittyä alueeseen heti kun voimassa olevat kriteerit täyttyvät.
<P>
Parlamentin keskusteluissa on tullut esiin, että kaksoisstandardeihin ei pidä sortua arvioitaessa Schengen-säännöstön täytäntöönpanoa nykyisissä ja tulevissa Schengenin jäsenvaltioissa. Näin ollen arviointia koskeva tiedosto on ratkaisevan tärkeä. Mielestämme on järkyttävää, että useat jäsenvaltiot ovat ehdottaneet neuvostossa ehdotuksen oikeusperustan muuttamista, jotta parlamentti ei voisi osallistua päätöksentekomenettelyyn.
<P>
Toivon vilpittömästi, että esittelijämme, jäsen Coelho, voi puolustaa parlamentin valtaoikeuksia, kuten hän aina tekee hyvällä menestyksellä, siten, että hänellä on meidän täysi tukemme. Haluan kiittää jäsen Coelhoa hänen tekemästään työstä ja toivon hyvää yhteistyötä myös jatkossa.
<SPEAKER ID="319" NAME="Cornelia Ernst" LANGUAGE="DE">
Arvoisa puhemies, hyvät parlamentin jäsenet, on aika liittää Bulgaria ja Romania Schengenin säännöstön täysimääräiseen täytäntöönpanoon. Ajatelkaapa! Sisärajoilla tehtävien tarkastusten poistaminen ja vapaan liikkuvuuden alueen perustaminen kuuluvat Euroopan unionin tärkeimpiin saavutuksiin ja arvoihin. Tästä syystä pidän useiden jäsenvaltioiden - muiden muassa kotimaani Saksan - harjoittamaa jäädytystaktiikkaa täysin käsittämättömänä. Taktiikkaa on perusteltu pelolla hallitsemattomasta pakolaisvirrasta ja korruption lisääntymisestä. Esitetyt näkemykset huomioon ottaen en voi ymmärtää näitä perusteluita.
<P>
Bulgarian ja Romanian kanssa pelataan vaarallista peliä. Sen vuoksi myös me olemme tukeneet esittelijää, jäsen Coelhoa, alusta pitäen sen suhteen, että kaikkiin jäsenvaltioihin on sovellettava samoja vaatimuksia myös silloin, kun kyse on Schengen-alueesta.
<P>
Valiokunnan muiden jäsenten tavoin me emme voineet hyväksyä neuvoston mahdotonta käytöstä parlamenttia kohtaan emmekä sitä, että aluksi neuvosto yritti jopa estää meitä tutustumasta asiakirjoihin. Käsiteltävänä oleva mietintö on yleisesti ottaen myönteinen. Me odotamme, että Schengen-alueeseen liittyminen toteutuu ja että sitä ei tarvitse odottaa syyskuuhun asti.
<P>
Haluan lopuksi lainata Bukarestissa työskentelevää toimittajaa, Sabina Fatia. Hän totesi: "Romanialaiset ovat innokkaita kansalaisia. Heille Länsi-Eurooppa on paikka, jonka tason he haluavat ehdottomasti saavuttaa. Jos Eurooppaa kääntää romanialaisille nyt selkänsä, monet heistä saattavat kääntyä euroskeptikoiksi." Tätä me emme halua Romaniassa emmekä Bulgariassa.
<SPEAKER ID="320" NAME="Mario Borghezio" LANGUAGE="IT">
Arvoisa puhemies, Bulgarian ja Romanian liittymisasiakirjan 4 artiklan 2 kohdan mukaan neuvoston on tarkistettava arviointimenettelyjen mukaisesti, että vaaditut edellytykset Schengenin säännöstön soveltamiseksi ovat täyttyneet uusissa jäsenvaltioissa, ennen kuin neuvosto voi päättää tarkastusten poistamisesta näiden jäsenvaltioiden sisärajoilta.
<P>
Nyt meidän mielestämme on viipymättä asetettava sääntelyyn perustuvia ja operationaalisia ehtoja, jotka estäisivät ei-toivottuja, jäsenvaltioiden turvallisuuden mahdollisesti vaarantavia aineksia pääsemästä EU:hun huomaamatta Bulgarian ja Romanian kautta. Arviointimme mukaan tällaisia olosuhteita ei tällä hetkellä kuitenkaan ole olemassa.
<P>
Parlamentin käsiteltävinä olevat mietinnöt eivät ole rauhoittavia, sillä ilma-, maa- ja merirajoilla on yhä vakavia puutteita rajatarkastusten suorittamisesta lähtien. Ei ole yllätys, että poliisivoimamme joutuvat päivittäin käsittelemään useita tapauksia, joissa laittomia maahanmuuttajia on tullut Bulgariasta tai Romaniasta.
<P>
Ehdotan, että jäädytämme Bulgarian ja Romanian Schengeniin liittymisen varotoimenpiteenä, ei vähiten sen oletettavasti valtavan paineen vuoksi, joka näiden maiden ulkorajoihin kohdistuu. Näistä maista on tulossa vuotavia seuloja Euroopan unionin järjestelmään, joka pyrkii ehkäisemään laitonta maahanmuuttoa.
<SPEAKER ID="321" NAME="Daniël van der Stoep" AFFILIATION="NI">
(NL) Arvoisa puhemies, menen suoraan asiaan. Bulgaria ja Romania, Itä-Euroopan läpeensä korruptoituneet rikollisuuden pesät, eivät missään nimessä täytä Schengen-alueen liittymiskriteereitä. Toistan: eivät missään nimessä. Komission jäsen Malmström saa toki pohdiskella idealistisesti sitä, miten pyhä ja loukkaamaton Schengenin säännöstö on, ja parlamentin enemmistö voi kuivasti miettiä sitä, miten mahdottoman hienoa olisi, jos Bulgaria ja Romania liittyisivät Schengen-alueeseen, mutta se ei yksinkertaisesti ole realistista.
<P>
Se on naiivia, se on tosiasiassa täysin lapsellista. Tosiasiat eivät vain tue tätä ajatusta. Bulgaria ja Romania ovat itse osoittaneet jo kauan sitten, että ne eivät ole kelvollisia liittymään Schengen-alueeseen tässä vaiheessa. Transparency International -järjestön korruptiota koskevan luettelon mukaan korruptio on arkipäivää molemmissa maissa. Luotettavuuden suhteen Bulgaria on saanut vain 3,6 pistettä asteikolla 1-10 ja Romania 3,7 pistettä. Koulutodistuksessa tällaiset arvosanat vastaisivat hylättyä, selkeästi hylättyä. Ja kuitenkin meidän pitäisi laskea nämä maat Schengen-alueelle? Meidän ei missään tapauksessa pidä hyväksyä niitä - ei koskaan!
<P>
Tosiasiat eivät tue tätäkään ajatusta. Tämän vuoden tammikuussa muutama kymmenen bulgarialaista tulliviranomaista pidätettiin korruption vuoksi. Tämän vuoden helmikuussa lähes 200 romanialaista tulliviranomaista pidätettiin, myös korruption vuoksi. Myös ihmiskaupan levinneisyyden suhteen molempien maiden tilanne on huolestuttava. Viime vuonna yksistään Alankomaissa löydettiin kymmeniä bulgarialaisen ja romanialaisen ihmiskaupan uhria. Ja kuitenkin meidän pitäisi laskea nämä maat Schengen-alueelle? Se olisi skandaali ja se olisi täysin vastuutonta.
<P>
Jokaisella on toki lupa toivoa jonkin haaveen toteutuvan - vaikka kuinka kiihkeästi -, mutta tosiasiat on kuitenkin hyväksyttävä. Avatkaa silmänne! Bulgaria ja Romania eivät ole missään tapauksessa valmiita Schengen-alueen jäsenyyteen. Ne eivät ole valmiita nyt, eivätkä ne tule koskaan olemaankaan.
<SPEAKER ID="322" NAME="Andrey Kovatchev" AFFILIATION="PPE">
(BG) Arvoisa puhemies, haluan kiittää jäsen Coelhoa objektiivisesta ja oikeudenmukaisesta arviosta, jonka hän on laatinut Bulgarian ja Romanian toimista. Haluan myös kiittää neuvoston puheenjohtajaa ja komissiota heidän tuestaan tälle mietinnölle.
<P>
Bulgarian ja Romanian arviointi- ja liittymisprosessi on vietävä loppuun noudattaen niitä samoja kriteereitä, joita noudatettiin jo prosessin alussa. Jo vuonna 2007 todettiin, että kun tekniset kriteerit olisivat täyttyneet, Bulgaria ja Romania voisivat liittyä Schengen-alueeseen vuonna 2011. Kriteerit on jo saavutettu. Myös neuvoston asiantuntijat ovat päätyneet arvioinneissaan samaan lopputulokseen: Bulgaria ja Romania täyttävät jäsenyysvaatimukset.
<P>
Kaikki viime aikoina kuullut vastalauseet liittyvät joidenkin jäsenvaltioiden ulkopoliittisiin keskusteluihin. Sen sijaan, että keskitymme tarkastelemaan asioita vain lyhyellä aikavälillä, meidän on ryhdyttävä toimiin, joilla voimme kehittää suojaamme ulkorajoilla, laatia ja noudattaa takaisinottosopimuksia eteläisten ja itäisten naapurimaiden kanssa sekä lisätä yhteisvastuuta niiden jäsenvaltioiden kanssa, joihin Etelä-Euroopan suurin maahanmuuttopaine kohdistuu.
<P>
Tämä on erityisen tärkeää hetkellä, jolloin eurooppalaisten turvallisuutta ja sosiaalisia etuja uhkaava laiton maahanmuutto aiheuttaa sisäisiä haasteita ja pelkoa kansalaisten keskuudessa. Me tarvitsemme tehokkaita ja toimivia suunnitelmia vastataksemme kriiseihin, joita Italiassa ja Maltalla koettiin. Me emme voi sallia kaksoisstandardeja. Jos me aiomme käsitellä ja hyväksyä uusia sääntöjä, niiden on koskettava kaikkia maita - sekä uusia että vanhoja.
<P>
Hyvät parlamentin jäsenet, Bulgaria ja Romania ovat vieneet työnsä päätökseen ja ne kehittävät näitä turvallisuusjärjestelmiä yhteistyössä Schengen-kumppaneidensa kanssa. Ne ovat ponnistelleet ja ponnistelevat yhä paljon torjuakseen korruptiota ja järjestäytynyttä rikollisuutta. Tällä hetkellä olen vähemmän huolissani, jos Schengen-alueen Välimeren puoleista rajaa valvotaan yhtä hyvin kuin Bulgaria ja Romania valvovat Mustanmeren puoleista rajaa. Esittelijä ja muutamat muut parlamentin jäsenet kävivät paikalla ja he tietävät, mistä minä puhun.
<P>
Tämän vuoksi neuvoston on hyväksyttävä Bulgaria ja Romania Schengen-alueelle tämän vuoden syyskuussa, jotta Schengen-alueen turvallisuutta voidaan parantaa entisestään. Hyvät parlamentin jäsenet, pyydän teitä tukemaan jäsen Coelhon mietintöä. Sen avulla voisimme antaa neuvostolle selvän ja vahvan poliittisen viestin siitä, että Bulgaria ja Romania ovat ansainneet mahdollisuuden liittyä Schengen-alueeseen tänä vuonna, jotta ulkorajojen turvallisuutta voidaan kehittää entisestään ja jotta unionin kansalaiset voivat nukkua yönsä rauhallisemmin.
<SPEAKER ID="323" NAME="Monika Flašíková Beňová" AFFILIATION="S&amp;D">
(SK) Arvoisa puhemies, liikkumisen vapaus kuuluu EU:n jäsenvaltioiden kansalaisten perusvapauksiin ja tärkeimpiin saavutuksiin. Ryhmäni, Euroopan parlamentin sosialistien ja demokraattien ryhmän, puolesta haluan tukea Romanian ja Bulgarian liittymistä Schengen-alueeseen.
<P>
Minun täytyy sanoa, että tarkastuskertomus ja esittelijän oma mietintö ovat molemmat myönteisiä ja että meidän on syytä kiittää niitä, vaikkakin ilmaisten samalla turhautuneisuutemme. Olemme turhautuneita siihen, miten osa parlamentin jäsenistä, jotka ovat kotoisin laittoman siirtolaisuuden ja korruption vaivaamista maista, suhtautuu nyt Romaniaan ja Bulgariaan. Bulgaria ja Romania ovat täysivaltaisia Euroopan unionin jäsenvaltioita, ja meidän on suhtauduttava niihin samalla tavoin kuin mihin tahansa muuhun EU:n jäsenvaltioon.
<P>
Siispä jos mietitte Bulgarian ja Romanian liittymistä ja jos me äänestämme siitä huomenna, olisin kiitollinen, jos voisitte tarkastella sitä samalla tavoin kuin oman maanne liittymistä.
<SPEAKER ID="324" NAME="Stanimir Ilchev" AFFILIATION="ALDE">
(BG) Arvoisa puhemies, päätämme tässä istunnossa arviointimme Bulgarian ja Romanian valmiudesta liittyä Schengen-alueeseen. Me tulemme onnistumaan tässä, sillä jäsen Coelhon kertomus on onnistunut. Päällimmäinen odotus on se, että parlamentin arvio on samansuuntainen kuin kansalaisvapauksien sekä oikeus- ja sisäasioiden valiokunnan myönteinen kanta ja että molempien maiden, Bulgarian ja Romanian, kansalaiset kokevat toimielintensä hoitaneen velvollisuutensa ja oven Schengeniin olevan jo auki.
<P>
Keskusteluja käytiin pitkään, mutta hyvä uutinen on se, että me emme sallineet väliaikaisten muutosten tekemistä Schengenin jäsenyysvaatimuksiin. Vaikeat ajat eivät tietenkään ole vielä ohi. Molempien maiden hallitusten on nyt perusteltava jäsenyytensä parhaansa mukaan epäilijöille ja niille, jotka kääntyivät silmiemme alla vanhoista liittolaisista ja Bulgarian ja Romanian jäsenyyden kannattajista ajanpeluun puoltajiksi.
<P>
Mitä näiden syiden takana piilee? Objektiivisia pelkoja vai ennakkoluuloja, tilanteeseen liittyvää varovaisuutta vai pettymystä? Toivon, että sisä- ja oikeusministerit puhuvat toisilleen vähintään yhtä suoraan kuin me olemme puhuneet Coelhon mietintöä laadittaessa.
<SPEAKER ID="325" NAME="Paweł Robert Kowal" AFFILIATION="ECR">
(PL) Arvoisa puhemies, minusta vaikuttaa, että Euroopan parlamentin viimeaikaisissa keskusteluissa on pohdittu yhä enemmän sitä, miten voisimme puolustaa itseämme Limes Germanicus -linjalla - joskus linja kulkee pitkin Euroopan unionin ulkorajoja, mutta joskus haluamme pystyttää ja puolustaa rajoja myös Euroopan unionin sisällä.
<P>
Haluan sanoa painokkaasti ja ystävällisesti: tällä hetkellä ei ole todellisia syitä viivyttää Bulgarian ja Romanian liittymistä Schengen-alueeseen. Meidän tulisi vastustaa kaikkia yrityksiä rajoittaa kansalaisten välisiä yhteyksiä ja meidän tulisi vastustaa kaikkia yrityksiä rajoittaa vapautta matkustaa ja olla aktiivinen Euroopan unionissa. Keskustelu, jota kuuntelen osoittaa, miten kovin jakautunut Euroopan unioni nykypäivänä on. Ne, jotka nyt esittävät keinotekoisia väitteitä Bulgarian ja Romanian Schengen-alueeseen liittymistä vastaan, saavat kantaa omatunnollaan vastuuta poliittisen hankkeen, jota Euroopan unioniksi nimitetään, kariutumisesta, eivätkä he voivat koskaan paeta tuota vastuuta.
<SPEAKER ID="326" NAME="Gerard Batten" AFFILIATION="EFD">
(EN) Arvoisa puhemies, eikö olekin outoa, että Schengen-alueen rakoillessa ydinvaltioissaan sitä suunnitellaan laajennettavaksi Bulgariaan ja Romaniaan. Romaniassa ja Bulgariassa on yli 900 000 mustalaista, joista monet olisivat halukkaita muuttamaan maasta. Saatuaan mahdollisuuden matkustaa vapaasti Schengen-alueella monet heistä päätyvät vääjäämättä Yhdistyneeseen kuningaskuntaan hyötyäkseen runsaista eduistamme ja julkisesta asuntotarjonnasta, kuten niin monet muut ovat jo tehneet.
<P>
Ehkäpä muutama innokas kansalainen olisi kiinnostunut tapaamaan romaneita heidän saapuessaan Calais'hin tai Heathrow'lle ja antamaan näille osoitteet ja kartat, jotta nämä löytäisivät tiensä pääministerimme, hänen ministereidensä ja kaikkien EU:n jäsenyyttä kannattavien parlamentin jäsenten koteihin. Kun romanit parkkeeraisivat karavaaninsa heidän kotitalonsa nurmikolle, nämä todellisuudesta irrallaan elävät poliitikot saattaisivat viimeinkin muuttaa mieltään EU-jäsenyyden eduista.
<SPEAKER ID="327" NAME="Philip Claeys" AFFILIATION="NI">
(NL) Arvoisa puhemies, pelkään pahoin, että Euroopan parlamentti näyttää jälleen kerran naiivimman puolensa hyväksyessään Bulgarian ja Romanian liittymisen Schengen-alueeseen. On joka tapauksessa selvää, että useat jäsenvaltiot ovat tätä vastaan. Niillä on siihen hyvät syyt.
<P>
Europolin järjestäytynyttä rikollisuutta koskevan tuoreen raportin mukaan Albaniasta, Turkista ja entisestä Neuvostoliitosta tulevat rikollisryhmät käyttävät hyväkseen tilaisuuksia, joita Romanian ja Bulgarian liittyminen Schengen-alueeseen tuo. Ensimmäisessä raportissa viitataan lisäksi Balkanin maiden viisumivapauteen, joka oli myös varsin varomaton päätös.
<P>
Turkin kautta tuleva laiton maahanmuutto ja siihen liittyvät ongelmat tulevat lisääntymään huomattavasti Bulgarian liityttyä Schengen-alueeseen. Mitä takeita komissio on antanut siitä, että tähän ongelmaan puututaan tehokkaasti? Ei mitään. Mitä komissio on tehnyt ehkäistäkseen romaneihin liittyviä ongelmia sekä heihin liittyviä häiriöitä ja rikollisuutta? Ei kerta kaikkiaan mitään.
<P>
Mikä on edelleen puuttuvien oikeudellisten uudistusten ja korruption vastaisten toimenpiteiden tämänhetkinen tilanne? Olen varma, että ne Romanian ja Bulgarian kansalaiset, jotka matkustavat Schengen-maihin hyvissä aikeissa, ymmärtävät sen, että rajatarkastusten aiheuttamat hankaluudet ovat pieni asia sen rinnalla, miten tärkeää kaikkia muita eurooppalaisia on suojella järjestäytyneeltä rikollisuudelta ja laittomalta joukkomaahanmuutolta.
<SPEAKER ID="328" NAME="Marian-Jean Marinescu" AFFILIATION="PPE">
(RO) Arvoisa puhemies, Romanian liittyminen Schengen-alueeseen on hanke, joka on vaatinut huomattavia taloudellisia, institutionaalisia ja inhimillisiä ponnistuksia, sillä se on yksi Romanian tärkeimmistä poliittisista tavoitteita. Romania on investoinut yli miljardi euroa, ja tulokset ovat olleet ehdottoman myönteisiä kaikissa arviointikertomuksissa. Kaikki Schengenin säännöstön vaatimukset on täytetty.
<P>
Romanialla on yksi Euroopan unionin pisimmistä ulkorajoista. Tästä syystä se on kehittänyt pisimmälle viedyn, integroidun turvallisuusjärjestelmän, joka on Schengenin säännöstön vaatimusten mukainen. Romania ja Frontex ovat vahvistaneet kumppanuuttaan. Kreikassa toteutettujen Frontex-operaatioiden aikana Romania oli välineiden ja henkilöstön toiseksi suurin toimittaja Saksan jälkeen. Rajaan kohdistuvan valtavan maahanmuuttopaineen varalta on luotu erityisiä maahanmuutto- ja turvapaikkajärjestelmiä, jotka on toteutettu yhdessä muissa jäsenvaltioissa, Saksassa ja Alankomaissa, toimivien vastaavien laitosten kanssa. Laittoman ihmiskaupan torjumiseksi on otettu käyttöön kaikki ajantasaiset tutkimus- ja tiedonkeruumenetelmät. Euroopassa on kehitetty ainutlaatuinen sovellus, joka mahdollistaa tietojen käsittely sekä SIS I- että SIS II -järjestelmässä. Merirajojen valvontajärjestelmää on esitelty hyvien käytäntöjen mallina. Samaan aikaan viranomaiset ovat kiinnittäneet erityistä huomiota korruption torjuntaan. Jatkuva yhteistyö osana Euroopan komission luomaa erityistä järjestelmää on tuottanut tulokset, jotka osoittavat, että Romanialla on tarvittavat institutionaaliset valmiudet ja poliittinen tahto saavuttaa oikeudelliset tavoitteet.
<P>
Mielestäni Schengen-alueeseen liittäminen ei ole Romanialle lahja, vaan pikemminkin tunnustus sen saavutuksista ja ponnistuksista, ja se tulee olemaan ilmiselvä etu EU:n ulkorajojen turvallisuuden kannalta. Hyvä jäsen Coelho, kiitos ja onnitteluni tavasta, jolla olette käsitellyt tätä asiaa.
<SPEAKER ID="329" NAME="Tanja Fajon" AFFILIATION="S&amp;D">
(SL) Arvoisa puhemies, Bulgaria ja Romania ovat täyttäneet asetetut vaatimukset ja ne ovat liittymässä Schengen-alueeseen omasta ansiostaan. Me emme saa antaa poliittisten argumenttien viivyttää laajentumista. Olen hyvin huolissani populistisista sekä äärioikeistolaisista ja kansallismielisistä äänistä, jotka ovat viemässä unionia hyvin vaarallisella tavalla suvaitsemattomuuteen, syrjintään ja ajattelemattomaan ovien sulkemiseen.
<P>
Aina kun Schengen-alue laajenee, laajenee myös vapauden, turvallisuuden ja oikeuden alue. Olen vakuuttunut siitä, että aika tuo esiin taloudellisen ja muun kehityksen mahdollisuudet kuten aiemminkin. On häpeällistä, että osa jäsenvaltioista vaatii nyt sisärajojen palauttamista. Euroopan unionin kansalaisten liikkuvuus unionin sisällä, vapaus matkustaa, on yksi eurooppalaisista perusvapauksista. Sen rajoittaminen heikentäisi erästä kaikkein konkreettisinta etua, jonka kansalaisemme ovat saaneet Euroopan yhdentymisestä.
<P>
Laajentamalla Schengen-alueen Bulgariaan ja Romaniaan me todistamme, että yhdentymisen ajatus elää ja voi hyvin, että Eurooppa menee eteenpäin ja että mailla, jotka kolkuttelevat sen ovelle, on selvä tulevaisuus EU:ssa, Länsi-Balkanin maat mukaan lukien.
<SPEAKER ID="330" NAME="David Campbell Bannerman" AFFILIATION="ECR">
(EN) Arvoisa puhemies, vaikka siirryin tällä viikolla istumaan ECR-ryhmän joukkoon, näkemykseni Euroopan unionista ei ole muuttunut. Mitä tulee Schengeniin, ECR-ryhmän näkemys on, että tästä asiasta päättävät yleensä ottaen Schengen-alueen jäsenet, mukaan lukien Sveitsi, joka kuuluu Schengen-alueeseen muttei Euroopan unioniin. Ranskan päätös sulkea rajansa italialaisilta junilta ja Tanskan vaatimukset Schengenin korjaamiseksi osoittavat kuitenkin, että tämä alue on kriisissä.
<P>
Terve järki sanoo, että Bulgarian ja Romanian liittymisen vaikutukset ulottuvat merkittävinä kauas Schengen-alueen ulkopuolelle. Vuotava raja tarkoittaa, että esimerkiksi monet Yhdistyneeseen kuningaskuntaan pyrkivät laittomat maahanmuuttajat pääsevät Calais'hin esteettä. Lisäksi Bulgaria ei ole täyttänyt velvoitteitaan järjestäytyneen rikollisuuden suhteen. Lyhyesti sanottuna tämä ehdotus menee liian pitkälle rajan yli.
<SPEAKER ID="331" NAME="Mara Bizzotto" AFFILIATION="EFD">
(IT) Arvoisa puhemies, Eurooppa teeskentelee tietämätöntä Europolin järjestäytynyttä rikollisuutta koskevan vuoden 2011 raportin suhteen. Raportin mukaan Romanian ja Bulgarian liittyminen Schengen-alueeseen antaa Turkin, Venäjän ja Albanian vaikutusvaltaisille rikollisjärjestöille mahdollisuuden levittää toimintansa kaikkialle Eurooppaan.
<P>
Tämän lisäksi raportissa todetaan, että Turkista tuleva laiton maahanmuutto levittäytyy Bulgarian rannikoille ja että turkkilaisten ja albanialaisten rikollisryhmittymien harjoittama huume- ja ihmiskauppa lisääntyy. Ihmiskaupan osalta sanotaan vielä, että Romanian ja Bulgarian liittyminen Schengen-alueeseen voisi antaa bulgarialaisille rikollisryhmille ja romaniyhteisöille uusia mahdollisuuksia lisätä jo laajaa kauppaansa muualle Eurooppaan. Yhteenvetona voidaan sanoa, että Turkista tulevan laittoman maahanmuuton lisääntyminen sekä huume- ja ihmiskaupan lisääntyminen tarkoittavat eurooppalaisten turvallisuuden heikentymistä.
<P>
Eurooppa haluaa tehdä järjestäytyneelle rikollisuudelle suuren palveluksen. Lega Nord -puolue vastustaa ja tulee aina vastustamaan tällaisia vääriä valintoja. Se, joka äänestää tämän mietinnön puolesta huomenna, on vastuussa siitä, että on ollut avaamassa moottoritietä, joka tuo järjestäytyneen rikollisuuden suoraan Euroopan sydämeen.
<SPEAKER ID="332" NAME="Kinga Gál" AFFILIATION="PPE">
(HU) Arvoisa puhemies, arvoisa neuvoston puheenjohtaja Győri, arvoisa komission jäsen, hyvät parlamentin jäsenet, olen iloinen siitä, että äänestämällä jäsen Coelhon mietinnön puolesta huomenna Euroopan parlamentti osoittaa yksiselitteisesti katsovansa Romanian ja Bulgarian olevan valmiita ja osoittaa tukevansa niiden liittymistä Schengen-alueeseen, joka on yksi Euroopan unionin tärkeimmistä saavutuksista. Tämä on hyvin tärkeää Itä- ja Keski-Euroopan maille myös historiallisista syistä, sillä se tarjoaa niiden kansalaisille mahdollisuuden matkustaa vapaasti ilman rajoja.
<P>
Tämänpäiväisen keskustelun tärkein viesti jäsenvaltioille on, että Romania ja Bulgaria täyttävät samat liittymiskriteerit, joita Euroopan unioni odotti aiemmin liittyneiltä mailta.
<P>
Me emme voi missään tapauksessa asettaa Romanialle ja Bulgarialle vaatimuksia, joita emme ole asettaneet Schengen-alueen aiempien laajentumisten yhteydessä. Jäsenvaltioiden ei pidä asettaa kaksoisstandardeja, sillä se murentaa koko Schengenin säännöstön perustaa: keskinäistä luottamusta. Viime kuukausien tapahtumat todistavat nimenomaan, että Euroopan tärkein saavutus tarvitsee suojaa ja tukea. Haluan myös korostaa, että meidän ei pidä missään tapauksessa niputtaa yhteen kahta erillistä asiaa - toisaalta kahden jäsenvaltion liittymistä Schengen-alueeseen ja toisaalta Schengenin seurantamekanismin valvontaa. Jälkimmäiselle on nyt suuri tarve, mutta näitä kahta ei voida yhdistää juuri nyt.
<P>
Lopuksi haluan kiittää mietinnön laatinutta jäsen Coelhoa, jonka rakentava ja johdonmukainen työ on ollut erittäin tärkeää tämän asian kannalta. Haluan myös kiittää puheenjohtajavaltio Unkaria sen paneutumisesta ja konkreettisista toimista, joilla se on helpottanut Bulgarian ja Romanian mahdollisimman nopeaa liittymistä.
<SPEAKER ID="333" NAME="Anna Hedh" AFFILIATION="S&amp;D">
(SV) Arvoisa puhemies, me äänestämme huomenna Bulgarian ja Romanian mahdollisesta liittymisestä Schengen-alueeseen. Sosiaalidemokraattina minulle on itsestään selvää, että jokaiselle EU:n jäsenvaltiolle, joka täyttää kaikki tiukat yhteistyövaatimukset, tulee antaa mahdollisuus liittyä. Meille on tietenkin tärkeää, että Schengeniin liittymiselle on olemassa tiukat vaatimukset, mutta samoja objektiivisia vaatimuksia on sovellettava kaikkiin ehdokasmaihin. Kaikki muu on pelkkää poliittista hurskastelua.
<P>
Nyt kun kaikki asiantuntijat ovat katsoneet Romanian ja Bulgarian täyttävän asetetut vaatimukset, pidän selvänä, että niiden pitäisi voida liittyä. Tänä iltana on esitetty molemmissa maissa ilmenevään korruptioon liittyviä vastalauseita, mutta korruptio on asia, jota ei voida torjua Schengen-järjestelmän kautta. Komission jäsen Malmström esitteli vastikään paketin korruption torjumiseksi; sitä voidaan käyttää perustana myöhemmälle työlle. Tämä on koko Euroopan unionin asia, ei pelkästään Romanian ja Bulgarian asia. Vastaavasti järjestäytyneen rikollisuuden torjuminen edellyttää yhteistyön lisäämistä, ei ovien sulkemista.
<P>
(Suosionosoituksia)
<SPEAKER ID="334" NAME="Salvatore Iacolino" AFFILIATION="PPE">
(IT) Arvoisa puhemies, arvoisa komission jäsen, Schengen-alue on todellakin äärimmäisen arvokas osa sivistyksellistä perintöämme.
<P>
Meidän on tänä päivänä otettava vastaan merkittävä tulos: me katsomme Bulgarian ja Romanian kansalaisten voivan hyötyä muiden joukossa tästä keskeisestä välineestä. Schengen-aluetta pitäisi siis vahvistaa ja lujittaa entisestään. Jos eurooppalaisesta sivilisaatiosta on todellista näyttöä, niin Schengen on sitä; oikeus Euroopan kansalaisuuteen kristalloituu nimenomaan Schengen-alueessa.
<P>
Tästä syystä Schengenin säännöstö on keskeinen väline lailliselle taloudelle, ja olen vakuuttunut, että 24. kesäkuuta neuvosto ryhtyy pohtimaan tärkeitä näkökohtia, jotka koskevat jäsenvaltioiden välisen luottamuksen ja yhteistyön vahvistamista.
<P>
Arviointimekanismeista, jotka ovat nyt hallitusten välisiä järjestelmiä, on tietenkin kehitettävä unionin järjestelmiä, kuten komission jäsen Malmström hiljattain ilmoitti, aivan kuten Schengenin hallinta tuottaa varmasti lisää yhteistyötä ja dynaamista lujittamista sekä uudistumista, avoimuutta ja vuoropuhelua.
<P>
Bulgaria ja Romania ovat täyttäneet niille asetetut vaatimukset. Haluan onnitella jäsen Coelhoa siitä, että hän yhdisti tässä kansalaisvapauksien sekä oikeus- ja sisäasioiden valiokunnan hyväksymässä mietinnössä tasapainoisella tavalla vapaan liikkuvuuden ja kansalaisten turvallisuuden.
<SPEAKER ID="335" NAME="Iliana Malinova Iotova" AFFILIATION="S&amp;D">
(BG) Arvoisa puhemies, Schengenin arviointityöryhmä totesi 1 300 kilometriä pitkän Bulgarian rajan olevan turvallinen Euroopan unionin ulkoraja; monet Bulgarian hallitukset olivat tehneet tämän eteen töitä. Kansalaisvapauksien sekä oikeus- ja sisäasioiden valiokunta suosittelee neuvostolle näiden kahden maan liittymistä Schengen-alueeseen. Haluan kiittää kaikkia parlamentin jäseniä heidän tekemästään hyvin ammattimaisesta työstä.
<P>
Osa jäsenvaltioista pyrkii asettamaan uusia poliittisia kriteereitä, jotka viivyttävät Schengeniin liittymistä. Bulgarian ja Romanian liittymistä kuvattiin jopa uhkapeliksi Euroopan kansalaisten turvallisuudella rikollisuuden ja korruption vuoksi.
<P>
Tällä alalla saavutetut tulokset eivät selvästikään ole kovin vaikuttavia. Kuitenkin tästä syystä tiedossa on ulkopoliittisia kriteereitä ja mahdollisesti bulgarialaisministereiden eronpyyntöjä. Näitä asioita tarkastellaan muissa arvioinneissa, muun muassa Euroopan komission yhteistyö- ja seurantamekanismin yhteydessä. Kannatan myös komission jäsen Malmströmin eilen esittämää ehdotusta uudesta korruption torjuntapaketista.
<P>
Bulgariasta ja Romaniasta ei voida kuitenkaan tehdä Euroopan ratkaisemattomien turvallisuusongelmien - Afrikan pakolaisvirran, joidenkin jäsenvaltioiden tulevien vaalien, populistisen retoriikan sekä rahoitus- ja talouskriisin aiheuttaman pettymyksen - syntipukkeja. Nykypäivänä kukaan ei halua kaksivaiheista Eurooppaa. Sen vuoksi vetoan teihin Coelhon mietinnön tukemiseksi ja kehotan neuvostoa tekemään myönteisen päätöksen.
<SPEAKER ID="336" NAME="Véronique Mathieu" AFFILIATION="PPE">
(FR) Arvoisa puhemies, arvoisa komission jäsen, hyvät parlamentin jäsenet, haluan ensiksi onnitella kollegaani, Carlos Coelhoa, joka on tehnyt tämän mietinnön parissa erinomaista työtä, vaikka se olikin kova pala purtavaksi.
<P>
Bulgaria ja Romania ovat tehneet paljon parantaakseen rajatarkastuksiaan ja ne ovat onnistuneet tehtävässään. Tuoreiden arviointien viesti on selvä ja ne kattavat kaikki alueet poliisiyhteistyöstä ja oikeudellisesta yhteistyöstä tietosuojaan ja viisumipolitiikkoihin sekä tarkastuksiin ilma-, meri- ja maarajoilla. Kaikki tekniset vaatimukset on täytetty. Se on kiistaton tosiasia. Bulgarialla ja Romanialla on nyt riittävät tekniset valmiudet ja henkilöstöresurssit Schengenin säännöstön täytäntöönpanemiseksi.
<P>
Vaikka mikään ei nyt estä meitä laajentamasta Schengen-aluetta, on syytä huomata näille kahdelle maalle esitetyt suositukset. Toivon, että näitä suosituksia seurataan tarkasti erityisesti Bulgarian, Kreikan ja Turkin välisten rajojen osalta, sillä kuten tiedätte Schengen-valtioiden välinen keskinäinen luottamus perustuu siihen, että jokainen maa täyttää velvollisuutensa täysimääräisesti. Jos yksi osapuolista ei noudata velvoitteitaan, ketju särkyy ja koko järjestelmä romahtaa.
<P>
Toivon vilpittömästi neuvosto pääsevän yksimielisyyteen, jotta Bulgaria ja Romania voivat liittyä Schengen-valtioiden etuoikeutettuun joukkoon. Me kaikki täällä Euroopan parlamentissa tiedämme, mitä tällaiset päätökset merkitsevät näiden maiden kansalaisille. Jäsen Coelho on tehnyt hienoa työtä.
<SPEAKER ID="337" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, valtioiden, jotka ovat ilmaisseet suhtautuvansa Romanian ja Bulgarian Schengen-jäsenyyteen varauksella, ei pidä unohtaa, että liittyminen on lainmukainen velvoite, josta on määrätty sopimuksissa Romanian ja Bulgarian liittymisestä Euroopan unioniin ja jonka kaikki jäsenvaltiot ovat hyväksyneet allekirjoittaessaan liittymissopimuksen.
<P>
Samalla Euroopan unionin valtioiden täytyy olla tietoisia myös siitä, että Romanian ja Bulgarian liittyminen Schengen-alueeseen on niiden omien etujen mukaista, sillä ne voivat tuoda oman panoksensa kaikkien jäsenvaltioiden turvallisuuden edistämiseen ja laajentaa Schengen-aluetta, joka on perustettu Euroopan unionin yhdentymisprosessin sekä yhteisen vapauden, turvallisuuden ja oikeuden alueen lujittamiseksi.
<P>
Tässä suhteessa on erityisen merkittävää, että Euroopan unionin operaatiot, jotka arvioivat Romanian ja Bulgarian toiminnan sujuvuutta ja yhteyttä erittäin turvalliseen Schengenin tietojärjestelmään, ovat antaneet myönteisen lausunnon. Tämä yhteys antaa kaikille unionin jäsenmaille mahdollisuuden tutustua sähköisessä muodossa oleviin tietoihin Eurooppaan pyrkivistä salamatkustajista ja tehostaa valvontaa Euroopan unionin ulkorajoilla.
<SPEAKER ID="338" NAME="Hubert Pirker" AFFILIATION="PPE">
(DE) Arvoisa puhemies, arvoisa komission jäsen Győri, arvoisa komission jäsen, me kaikki tiedämme, että Romania ja Bulgaria ovat molemmat investoineet paljon Euroopan unionin ulkorajojen turvaamiseen. Ne täyttävät Schengenin vaatimukset. Kaikki puolueettomat arviot ovat päätyneet samaan lopputulokseen: Schengen-alueen liittymisedellytykset ovat täyttyneet. Lisäksi parlamentin esittelijä toteutti paikan päällä oman arviointinsa. Hän toteutti puolueettoman arvioinnin ja päätyi samaan lopputulokseen. Näin ollen me emme ainoastaan äänestä mietinnön puolesta, vaan annamme samalla suostumuksemme näiden molempien maiden liittymiselle Schengen-alueeseen.
<P>
Schengen-alue perustuu kuitenkin myös luottamukseen. Se tarkoittaa, että kaikkea ei voida tehdä kerralla, vaan luottamusta on rakennettava pitkän ajan kuluessa; turvallisuuteen tehdyistä investoinneista on varmistuttava pitkällä aikavälillä. Ei pidä unohtaa, että tämä koskee kaikkia valtioita, ei pelkästään Romaniaa ja Bulgariaa. Toivon, että tämä luottamus säilyy pitkällä aikavälillä, jotta voimme säilyttää vapauden matkustaa, vapauden liikkua Euroopan unionin alueella tärkeänä yhteisenä hyvänä pitkällä aikavälillä.
<P>
Kuulin tänään kuitenkin huolestuttavan tiedon, jota en ole voinut tarkistaa. Ilmeisesti Romanian poliisien palkkoja ollaan leikkaamassa noin kolmanneksella. Me kaikki tiedämme, että hyvä palkka on edellytys poliisin korruptoituneisuuden ehkäisemiselle ja hyvämaineisuudelle. Toivon siis, että saamani tiedot eivät pidä paikkaansa ja että poliisiviranomaiset, jotka tekevät näiden maiden ja koko Euroopan unionin turvallisuuden kannalta tärkeää työtä, saavat myös jatkossa hyvää palkkaa, jotta he eivät ole alttiina lahjonnalle.
<SPEAKER ID="339" NAME="Antigoni Papadopoulou" AFFILIATION="S&amp;D">
(EL) Arvoisa puhemies, arvoisa komission jäsen, jäsen Coelhon mietinnön mukaan Romania ja Bulgaria ovat arviointikertomusten perusteella valmiita panemaan Schengenin säännöstön määräykset täytäntöön maa-, meri- ja ilmarajoillaan. Ne ovat täyttäneet perusvaatimukset ja samat kriteerit, jotka muiden jäsenvaltioiden on pitänyt täyttää voidakseen liittyä täysimääräisesti Schengen-alueeseen. Tukemalla näiden maiden täysimääräistä jäsenyyttä me osoitamme yhteisön yhteisvastuullisuutta sekä tuemme eurooppalaista ihannetta ja kansalaisten perusoikeutta vapaaseen liikkuvuuteen Euroopan unionin sisällä täten rakentaen vahvempaa Eurooppaa.
<P>
Mietinnössä nostettiin esiin kysymys maahanmuuttopaineen kasvamisesta Bulgarian, Turkin ja Kreikan muodostamalla herkällä alueella. Nämä ovat Euroopan unionin ja jäsenvaltioiden nykypäivän haasteita, joihin on löydettävä yhteisiä, yleiseurooppalaisia ratkaisuja. Ulkorajoja on lujitettava tehokkaasti, Frontexia on vahvistettava, asianmukaista yhteisön sisäistä yhteisvastuuta on noudatettava ja eteläisiä jäsenvaltioita, joihin maahanmuuttajat saapuvat, on tuettava. Ajankohtaisessa keskustelussa Schengen-sopimuksen päivittämisestä on otettava huomioon edellä mainitut haasteet.
<SPEAKER ID="340" NAME="Ivailo Kalfin" AFFILIATION="S&amp;D">
(BG) Arvoisa puhemies, arvoisa komission jäsen, Schengen-alueeseen liittyminen merkitsee vastuun ottamista. Bulgaria ja Romania on hyväksyttävä Schengen-alueelle, jotta ne voivat kantaa muiden jäsenvaltioiden ohella osansa vastuusta Euroopan rajojen suojelemisessa.
<P>
Tiedän, että Schengen on nykyisin arka aihe monissa jäsenvaltioissa ja että se on herättänyt paljon julkista keskustelua. Se on saanut uudenlaista merkitystä viime kuukausina Pohjois-Afrikasta saapuneiden maahanmuuttovirtojen myötä. Tosiasiassa jopa vanhemmilla ja suuremmilla jäsenvaltioilla on ollut vaikeuksia maahanmuuttovirtojen hallitsemissa.
<P>
Näitä ongelmia ei voida kuitenkaan ratkaista jättämällä Bulgaria ja Romania Schengenin ulkopuolelle, päinvastoin. Oikea ratkaisu olisi vahvistaa yhteisvastuun periaatetta maahanmuuttopolitiikan yhteydessä ja saada kaikki jäsenvaltiot sitoutumaan sen noudattamiseen. Meidän ei pidä ainoastaan tarjota mahdollisuutta, vaan myös vaatia Bulgariaa ja Romaniaa kantamaan vastuunsa ja hoitamaan tehtävänsä Euroopan unionin ulkorajoilla.
<P>
Komission jäsen Malmström mainitsi luottamuksen. Tämä on luottamuksen ydin. Bulgarian ja Romanian hallituksille on annettava tilaisuus vastata haasteisiin ja osoittaa, että ne pystyvät valvomaan Euroopan rajoja tehokkaasti.
<SPEAKER ID="341" NAME="Rovana Plumb" AFFILIATION="S&amp;D">
(EN) Arvoisa puhemies, hyvät parlamentin jäsenet, tulin kuukausi sitten Brysseliin autolla ja Unkarin rajalla näin valtavan pitkän rekkajonon. Laskujeni mukaan rekkoja oli 87. Ne olivat kotoisin Saksasta, Italiasta, Tanskasta ja Unkarista ja ne olivat täynnä tavaroita, joita vastaanottajat odottivat. Niitä viivästytti menettely, jota ei enää sovelleta muualla Euroopan unionissa.
<P>
Haluan korostaa, että Romanian ja Bulgarian on ehdottoman tärkeää voida liittyä tähän merkittävään alueeseen. Se on tärkeää koko Euroopan kannalta, sillä meidän on rakennettava uudelleen Euroopan kansalaisten luottamus Euroopan unioniin ja sen instituutioihin. Arvoisa komission jäsen, te sanoitte, että Schengen on tärkeä lahja kaikille Euroopan kansalaisille, mutta se on myös tärkeä väline, jonka avulla voidaan luoda enemmän Eurooppaa, ei vähemmän Eurooppaa.
<P>
Uskon vakaasti, että Euroopan parlamentti hyväksyy tämän mietinnön huomenna ja että neuvosto toimii samoin mahdollisimman pian.
<P>
(Suosionosoituksia)
<SPEAKER ID="342" NAME="Csaba Sógor" AFFILIATION="PPE">
(HU) Arvoisa puhemies, jäsen Coelhon mietinnössä todetaan, että Romania ja Bulgaria ovat molemmat osoittaneet olevansa valmiita Schengen säännöstön määräysten asianmukaiseen täytäntöönpanoon. On kuitenkin yhä epävarmaa, milloin ne voivat liittyä Schengen-alueeseen, sillä osa jäsenvaltioista uskoo niiden liittymisen voivan aiheuttaa ongelmia Schengen-järjestelmälle huolimatta Euroopan unionin eri toimielinten laatimista myönteisistä arvioinneista. Myönnän Romanian oikeusjärjestelmässä olevan puutteita, mutta haluan muistuttaa parlamentin jäseniä ja neuvostoa siitä, että heidän päätöksensä tulee vaikuttamaan suoraan 30 miljoonan EU:n kansalaisen elämään. Sisärajatarkastusten lakkauttaminen on Euroopan yhdentymisen valtava riemuvoitto. Romanian ja Bulgarian kansalaiset odottavat oikeutetusti voivansa nauttia Schengenin säännöstön eduista muiden Euroopan unionin kansalaisten tavoin. Uskon vahvasti, että koko Eurooppa vahvistuisi, jos Bulgaria ja Romania liittyisivät Schengen-alueeseen tänä vuonna.
<SPEAKER ID="343" NAME="Katarína Neved'alová" AFFILIATION="S&amp;D">
(SK) Arvoisa puhemies, seison tässä edessänne antaakseni täyden tukeni Romanian ja Bulgarian liittymiselle Schengen-alueeseen.
<P>
Jäsen Coelhon mietintö todistaa mielestäni oikeaksi sen näkemyksen, että nämä kaksi maata ovat täysin valmiita ja ovat täyttäneet kaikki edellytykset. Bulgaria ja Romania ovat olleet EU:n jäsenvaltioita neljän vuoden ajan. Vaikuttaa kuitenkin siltä, että osa parlamentin jäsenistä ei ole huomannut tätä. Jotkin heidän Bulgariaa ja Romaniaa koskevista kysymyksistään ja rasistisista huomautuksistaan todella huolestuttavat minua EU:n kansalaisena. Kun väitämme näistä maista tulevien laittomien maahanmuuttajien jollain tavalla valloittavan maamme, me itse asiassa puhumme EU:n jäsenistä ja kansalaisista, jotka eivät suinkaan voi olla laittomia maahanmuuttajia.
<P>
Mielestäni valtion, joka täyttää asetetut edellytykset, pitäisi voida liittyä Schengen-alueen jäseneksi. Tämä on perustavanlaatuinen tasavertaisuuden periaate, jonka varaan EU on rakentunut. Se, joka epäilee tätä, epäilee EU:n perusperiaatteita.
<SPEAKER ID="344" NAME="Filiz Hakaeva Hyusmenova" AFFILIATION="ALDE">
(BG) Arvoisa puhemies, arvoisa komission jäsen, hyvät parlamentin jäsenet, Bulgarian Euroopan unioniin liittymisen jälkeen seuraava innokkaasti odotettu tapahtuma on liittyminen Schengen-alueeseen. Me odotamme oikeuden tapahtuvan.
<P>
Bulgaria ja Romania ovat tehneet paljon työtä ja vastanneet ihailtavan hyvin Schengenin teknisiin kriteereihin. Näiden maiden liittymisen viivyttäminen olisi vastoin Euroopan unionin asettamia sääntöjä. Unionin asettamat edellytykset ovat kaikille samat. Bulgariaan ja Romaniaan on sovellettava samoja kriteereitä kuin muihinkin jäsenvaltioihin,. muutoin kyse on syrjinnästä.
<P>
Korruptiota ilmenee monissa jäsenvaltioissa. Koko Euroopan on puututtava tähän, sillä neljä viidestä eurooppalaisesta katsoo, että korruptio on merkittävä ongelma heidän kotimaassaan. Euroopalla on ongelmia maahanmuuttajien kasvavan määrän vuoksi. Meidän on löydettävä näihin ongelmiin yhteisiä ratkaisuja mutta samalla kunnioitettava arvojamme ja periaatteitamme.
<SPEAKER ID="345" NAME="Lena Kolarska-Bobińska" AFFILIATION="PPE">
(PL) Arvoisa puhemies, Euroopan unionissa puhutaan paljon kriisistä. Tähän asti on puhuttu pääasiassa talouskriisistä. Nyt Schengenin muutosten myötä on vahvistumassa käsitys, että uhattuna ei ole vain talous, vaan myös kansalaisten perusoikeudet. Italiassa, Ranskassa ja myöhemmin myös Tanskassa ilmenneiden Schengen-alueeseen liittyvien tapahtumien jälkimainingeissa meidän on mielestäni välitettävä hyvin selvä viesti ja sanottava: ei, Schengen-alue ei ole uhattuna, me emme halua sen jäädyttämistä, me haluamme, että sitä vahvistetaan ja laajennetaan, ja me haluamme avointa Eurooppaa.
<P>
Meidän on osoitettava, että me tiedämme, miten kriisi voidaan voittaa. Haluan kiittää komission jäsentä siitä, että kun Tanska vaati rajatarkastusten palauttamista, hyvin pian sen jälkeen julkistettiin tiedonanto yhteisestä maahanmuutto- ja turvapaikkapolitiikasta. Nyt on kuitenkin otettava taas uusi askel pidemmälle. Tässä ei ole kyse yksinomaan siitä, että äänestämme Romanian ja Bulgarian Schengen-alueeseen liittymisen puolesta. Kyse on myös siitä, että tämä tehdään mahdollisimman nopeasti.
<SPEAKER ID="346" NAME="Ioan Mircea Paşcu" AFFILIATION="S&amp;D">
(EN) Arvoisa puhemies, Schengen-järjestelyt ovat tänä päivänä kovan paineen alaisina. Pohjois-Afrikasta, jossa EU ajaa eteenpäin demokraattista muutosta, tulee tällä hetkellä maahanmuuttovirta, jonka perusteella osa valtioista on pyytänyt järjestelyiden tilapäistä jäädyttämistä ja se on niille myönnetty. Toisaalta toiset valtiot ovat päättäneet käyttää hyväkseen sitä tosiasiaa, että Romania ja Bulgaria eivät kuulu vielä alueeseen ja yrittävät pitää ne ulkopuolella jälleen kerran syistä, jotka näyttäisivät kuvastavan niiden omia, kapea-alaisia etuja hakijamaihin nähden.
<P>
Tästä syystä pelin sääntöjä on muutettu kesken ottelun kahden pelaajan tappioksi. Yhdyn itse mietinnön myönteisiin päätelmiin ja haluan kiittää esittelijää niistä. Voin ymmärtää suosituksen tarkistamisen taustalla olevat poliittiset syyt - politiikkahan perustuu kompromisseihin - mutta en voi unohtaa sitä tosiseikkaa, että uudet ehdot saattavat johtaa suosituksen subjektiiviseen tulkitsemiseen. Rukoilen, että olen väärässä.
<SPEAKER ID="347" NAME="Cristian Silviu Buşoi" AFFILIATION="ALDE">
(RO) Arvoisa puhemies, mietintö, jota käsittelemme tänään, on puolueeton ja oikeudenmukainen. Siinä todetaan, että Romania ja Bulgaria ovat teknisesti täysin valmiita liittymään Schengen-alueeseen. Tämän lisäksi Romaniaa voidaan joissain asioissa pitää hyvien käytäntöjen mallimaana, kuten arviointiasiakirjoissa on todettu.
<P>
Uskon vakaasti, että Romanian ja Bulgarian liittyminen tähän alueeseen ei vaikuta haitallisesti rajaturvallisuuteen, pikemminkin päinvastoin. Se tulee lisäämään eurooppalaisten luottamusta Schengen-alueeseen. Keskinäisestä luottamuksesta puhutaan usein, kuten tässäkin keskustelussa on jo todettu. Mutta miten me voimme puhua keskinäisestä luottamuksesta, kun osa jäsenvaltioista muuttaa pelin sääntöjä kesken kaiken laatimalla uusia edellytyksiä Schengeniin liittymiselle?
<P>
Perusteluita, joilla Romanian ja Bulgarian Schengen-jäsenyyttä nyt vastustetaan, ei ole koskaan huomioitu minkään muun Schengeniin liittyneen maan kohdalla. Romanialaiset ja bulgarialaiset odottavat ainoastaan oikeudenmukaista kohtelua muihin maihin nähden sekä puolueetonta arviointia, joka perustuu yhtäläisiin kriteereihin. Parlamentin on annettava neuvostolle tästä selkeä viesti ja vaadittava päivämäärän asettamista liittymiselle.
<SPEAKER ID="348" NAME="Petru Constantin Luhan" AFFILIATION="PPE">
(RO) Arvoisa puhemies, haluan kiittää esittelijää, joka tässä tapauksessa on laatinut äärimmäisen tärkeän mietinnön, mutta samalla äärimmäisen haastavan mietinnön, sillä näkemyserot Romanian ja Bulgarian Schengen-jäsenyyden suhteen ovat suuria.
<P>
Hyvät parlamentin jäsenet, haluan myös kiittää kaikkia niitä, jotka ovat ymmärtäneet, että Euroopan unioni laajenee arvojen perusteella. Viimeisenä muttei vähäisimpänä, Bulgarian ja Romanian liittyminen Schengen-alueeseen on osa vastuun kantamista, kuten molemmat maat tekivät vuonna 2004, edellytysten täyttämistä ja siinä onnistumista, kuten Euroopan komission arviointikertomuksissa on todettu.
<P>
Kysyin tänään eräältä parlamentin jäseneltä, jonka kotivaltio vastustaa liittymistämme Schengen-alueeseen, miten hän perustelisi liittymisen vastustamista. Tekniset edellytykset ovat ilmeisesti täyttyneet, mutta syynä olisi se, että tämä asia on kotivaltiossa poliittisesti kiistanalainen. Tällaista ei voida hyväksyä.
<SPEAKER ID="349" NAME="Nikolaos Salavrakos" AFFILIATION="EFD">
(EL) Arvoisa puhemies, mielestäni Euroopan unionin uskottavuus perustuu sääntöjen johdonmukaiseen noudattamiseen. Mielestäni on itsestään selvää, että Romanian ja Bulgarian liittyminen Schengen-sopimukseen on hyväksyttävä noudattaen niitä samoja sääntöjä, joita noudatettiin muiden valtioiden liittyessä sopimukseen.
<P>
Tuen jäsen Coelhon mietintöä ja hänen ehdotustaan siitä, että Bulgarian on toteutettava lisätoimenpiteitä ja laadittava Kreikan ja Turkin kanssa erityinen toimintasuunnitelma Kreikan ja Bulgarian välisellä rajalla tapahtuvan laittoman maahanmuuton vuoksi. Toistan olevani vakaasti sillä kannalla, että Dublin II on tarkistettava ja että Kreikassa olevan Frontexin toimipisteen toiminnasta on tehtävä pysyvää.
<SPEAKER ID="350" NAME="Andreas Mölzer" AFFILIATION="NI">
(DE) Arvoisa puhemies, arvoisa komission jäsen, kuten tiedämme, Schengen-sopimuksen ei pidä edistää joukkomaahanmuuttoa kohti sosiaalijärjestelmiä eikä matkustamisen vapauden pidä lisätä rikollisuutta ja laitonta maahanmuuttoa. Järjestäytyneen rikollisuuden torjumiselle ja rajaturvallisuuden tehostamiselle pitää antaa Euroopan unionissa viimeinkin enemmän arvoa.
<P>
Italia ja sen rajapoliisien turvallisuusjärjestelmä ovat kuuleman mukaan kaukana Schengenin vaatimusten alapuolella; jos Italiassa on näin, niin on syytä pelätä, että myös Romanian ja Bulgarian kaltaiset tulokkaat alkavat pian lipsua vaatimuksista.
<P>
Näiden maiden hätiköity liittyminen Schengen-alueeseen olisi tästä syystä estettävä, sillä siitä voisi ennen kaikkea hyötyä Itä-Euroopasta ja jopa Kaukasukselta asti tuleva järjestäytynyt rikollisuus. Turvapaikkaongelmien ratkomisessa Tanska on mielestäni noussut tiennäyttäjäksi koko EU:ssa noudatettaville säännöille. Komissio reagoi todennäköisesti tästä syystä niin voimakkaasti ilmoitukseen rajatarkastusten vahvistamisesta lisääntyvän rikollisuuden torjumiseksi. Meidän on tehtävä selväksi, että vaikka Schengen edellyttää sisärajojen avoimuutta, se on mahdollista vain, jos ulkorajat ovat todella turvalliset.
<SPEAKER ID="351" NAME="Wim van de Camp" AFFILIATION="PPE">
(NL) Arvoisa puhemies, jokainen tätä asiaa seurannut tietää, että Bulgarian ja Romanian hyväksyminen Schengen-alueelle on äärimmäisen vaikea asia Alankomaissa. Meillä on kuitenkin myös eurooppalainen vastuu. Näin ollen minulla on kysymys komission jäsenelle: miten Schengen-kriteereiden tiukentaminen sopii yhteen korruption vastaiseen politiikkaan kuuluvan yleisen valvonnan kanssa? Me kuulimme aivan hiljattain Bulgarian ja Unkarin välillä tapahtuneesta rajatarkastuksesta, jossa bulgarialaiset rajaviranomaiset lahjottiin päästämään Euroopan unionin ulkorajojen yli henkilöitä, joilla ei ole mitään asiaa tänne.
<P>
Minulla on vielä toinen kysymys, jonka jäsen Pirker myös esitti: mitä Romanian poliisia koskevat huomattavat leikkaukset merkitsevät Schengenin vaatimusten täytäntöönpanolle? Ammattiliittoja ei ole kuultu tästä asiasta lainkaan. Mikä on nykytilanne?
<SPEAKER ID="352" NAME="Monika Smolková" AFFILIATION="S&amp;D">
(SK) Arvoisa puhemies, Bulgaria ja Romania ovat kolmessa vuodessa toteuttaneet kaikki toimenpiteet, joita Schengen-alueeseen liittyminen edellyttää. Liittymisedellytykset ja toimenpiteet ulkorajojen turvaamiseksi eivät ole yksinkertaisia. Molemmat maat ovat kuitenkin saavuttaneet tavoitteet ja ovat oikeutettuja yhteisen Schengen-alueen jäsenyyteen huolimatta siitä, että Eurooppaa koettelee parhaillaan Afrikasta tuleva maahanmuuttovirta.
<P>
Oleellista on se, että arviointikomitea, jonka jäsenet ovat vierailleet itse molemmissa maissa, on todennut Romanian ja Bulgarian täyttävän Schengen-vaatimukset.
<P>
Uskon vakaasti, että parlamentin jäsenet hyväksyvät tämän mietinnön ja että sen jälkeen neuvosto antaa sille selvän tukensa. Toivon Romanian ja Bulgarian kansalaisten voivan kokea sen saman hurmion, jonka itse koin lyödessäni palasiksi rajaportin 22. joulukuuta 2007, kun Slovakiasta tuli osa Schengen-aluetta.
<SPEAKER ID="353" NAME="Anneli Jäätteenmäki" AFFILIATION="ALDE">
(FI) Arvoisa puhemies, Schengen-alueen laajentumisessa on kysymys standardien täyttämisestä mutta myös luottamuksesta. Bulgarian ja Romanian hakemus on mielenkiintoiseen aikaan esillä, kun EU:ssa on alettu kyseenalaistaa vapaan liikkuvuuden periaatetta.
<P>
Aikaisemminkin sisärajatarkastuksia on toki tehty, mutta perusteena ovat silloin olleet tapahtumat, urheilutapahtumat, jalkapallon eurocup, maailmanmestaruuskisat tai jotkut huippukokoukset. Tälläkin hetkellä monet Schengen-maat tekevät kansallisen lainsäädäntönsä puitteissa poliisitarkastuksia muun muassa Schengenin alueen sisäisillä lennoilla.
<P>
Nyt keskustelu on kuitenkin erilaista. Nyt tarkastuksia ei tehtäisi enää tapahtumien vuoksi vaan ilmiön vuoksi. Asia on herkkä, koska siinä kyseenalaistetaan vapaa liikkuvuus ja...
<P>
(Puhemies keskeytti puhujan.)
<SPEAKER ID="354" NAME="Mariya Nedelcheva" AFFILIATION="PPE">
(BG) Arvoisa puhemies, haluan kiittää jäsen Coelhoa tästä tasapainoisesta ja puolueettomasta mietinnöstä. Teksti ei ainoastaan kuvasta niitä havaintoja, joita esittelijä teki vieraillessaan Bulgariassa ja Romaniassa, vaan siinä ilmaistaan myös Euroopan parlamentin halu pysyä uskollisena eurooppalaiselle hengelle. Toisin sanoen valmius Schengenin jäsenyyteen voi perustua yksinomaan teknisten kriteereiden täyttämiseen. Tämä on tosiasia.
<P>
Tekninen valmius, joka on Bulgarian ja Romanian tekemän työn ansiota, on myönteinen havainto, jonka myös me olemme tehneet tänään. Meidän on tärkeää lähettää huomisessa äänestyksessä vakuuttavalla enemmistöllä kaksi viestiä.
<P>
Ensinnäkin meillä on viesti ministerineuvostolle. Antamalla mahdollisuuden tutustua oleellisiin asiakirjoihin, luomalla rakentavaa vuoropuhelua ja huomioimalla parlamentin näkemykset neuvosto ei ainoastaan osoita hyvää tahtoa yhteistyössään parlamentin kanssa, vaan se lähettää vahvan viestin yhdestä eurooppalaisten arvojen puolustajasta sekä avoimesta yhteistyöstä ja kumppanuudesta.
<P>
Myös Bulgarian ja Romanian kansalaisille lähetetään vahva viesti. Euroopan unionin viesti niille on: "kyllä" kaikkien jäsenvaltioiden yhdenvertaisille kohtelulle, "kyllä" yhdenmukaisille säännöille ja "kyllä" saavutettujen tulosten tasapuoliselle arvioinnille. Olen varma, että neuvosto voi ottaa huomioon myönteiset ponnistukset.
<SPEAKER ID="355" NAME="Nadezhda Neynsky" AFFILIATION="PPE">
(BG) Arvoisa puhemies, haluan ensiksi kiittää jäsen Coelhoa hänen kattavasta mietinnöstään. Pyysin puheenvuoroa, sillä olen kyllästynyt räikeisiin yrityksiin käyttää Bulgarian ja Romanian tapausta sisäisten ongelmien ratkomiseen ja sisäisten pelkojen hillitsemiseen.
<P>
Viisumivapauden myöntäminen Bulgarialle ja Romanialle yli 10 vuotta sitten herätti samanlaisia pelkoja. Tuolloin eurooppalaiset johtajat kuitenkin osoittivat rohkeutta ja kaukonäköisyyttä, vaikka Bulgaria ja Romania eivät edes olleet Euroopan unionin jäseniä. He eivät suinkaan olleet väärässä.
<P>
Tästä syystä meidän on nyt muistettava, että tämänhetkinen keskustelu koskee sääntöjä, joiden on oltava samat kaikille. Se koskee jäsenvaltioiden välistä yhdenvertaisuutta, josta on määrätty Euroopan unionista tehdyssä sopimuksessa, ja viimeisenä muttei vähäisimpänä se koskee paljon puhuttua eurooppalaista yhteisvastuuta.
<P>
Eurooppa poikkeaa selvästi siitä, mitä se oli 20 vuotta sitten. Tämän ei pitäisi olla kenellekään yllätys. Jos Schengen-alueella on meneillään kriisi, se on kuitenkin toinen asia. Jos kriisi johtaa liittymisedellytysten muuttamiseen, niitä pitäisi muuttaa kaikkien osalta. Älkäämme siis unohtako, että valtavat joukot laittomia maahanmuuttajia ovat ylittämässä...
<P>
(Puhemies keskeytti puhujan.)
<SPEAKER ID="356" NAME="Metin Kazak" AFFILIATION="ALDE">
(BG) Arvoisa puhemies, haluan onnitella esittelijää, jäsen Coelhoa, hänen harvinaisen tasapainoisesta ja myönteisestä mietinnöstään. Tämä on seurausta yleisestä suhtautumistavasta ja näkemyksestä, joka valtaosalla tässä salissa olevilla parlamentin jäsenillä on, toisin sanoen Bulgaria ja Romania ansaitsevat Schengen-alueen jäsenyyden.
<P>
Ongelmia ei tietenkään pitäisi sysätä sinne, missä niitä ei ole. Korruptiota ja rikollisuutta on kaikissa Euroopan unionin jäsenvaltioissa. Näihin ongelmiin voidaan kuitenkin puuttua tehokkaasti vain, jos kaikki 27 jäsenmaata yhdistävät voimansa. Vastuuta ja taakkaa ei pidä sysätä vain osalle jäsenvaltioista.
<P>
Bulgaria ja Romania ovat todistaneet, että ne voivat tehdä työtä yhtenäisen Euroopan puolesta. Uskon, että niistä tulee myös Schengen-alueen arvostettuja jäseniä.
<SPEAKER ID="357" NAME="Traian Ungureanu" AFFILIATION="PPE">
(EN) Arvoisa puhemies, Bulgaria ja Romania ovat osoittaneet, että ne voivat turvata EU:n rajat ja tästä on pitävät - toistan: pitävät - todisteet. Sivumennen sanoen Romaniassa ja Bulgariassa pidätetyt viranomaiset pidätettiin korruption vuoksi. Voiko joku tässä istuntosalissa väittää, että esimerkiksi alankomaalaista virkamiestä, jota epäillään korruptiosta, ei pidätettäisi korruptiosta Alankomaissa?
<P>
Toiseksi Romania ja Bulgaria eivät kilpailleet voittaakseen Transparency International -järjestön ensimmäisen palkinnon. Ne noudattivat lainmukaista sopimusta ja täyttivät kaikki sen vaatimukset. Jos joku yrittää muuttaa pelin sääntöjä kesken ottelun, se voisi nähdäkseni olla EU:n lainsäädännön vastaista ja joka tapauksessa se on terveellä järjellä ajateltuna epäoikeudenmukaista.
<SPEAKER ID="358" NAME="Cecilia Malmström" LANGUAGE="EN">
Arvoisa puhemies, kiitän teitä tästä hyvin hyödyllisestä keskustelusta. Luottamusta ja uskoa Schengen-alueeseen on todellakin selvästi tarpeen lisätä kehittämällä hallintoa ja kehittämällä arviointimekanismia - kuten komissio ehdotti jo kauan ennen joulua - lisäämällä puolueettomien asiantuntijoiden ja komission osallistumista sekä lisäämällä avoimuutta ja parlamentin osallistumista prosessin kaikkiin vaiheisiin. Lisäksi meidän on opittava nykyistä paljon paremmin tukemaan jostain syystä vaikeuksissa olevia jäsenvaltioita välittömästi ja meidän on selvennettävä, missä olosuhteissa rajatarkastuksia voidaan palauttaa.
<P>
Kaikki tämä on tehtävä. Meidän on myös torjuttava korruptiota ja tehostettava sen torjuntaa. Kyllä, Bulgariassa ja Romaniassa on korruptiota, mutta sitä on jokaisessa jäsenvaltiossa, ja komissio julkisti juuri eilen kertomuksen siitä, miten haluaisimme tehostaa korruption torjuntaa. Jotkut teistä viittasivatkin tähän ystävällisesti.
<P>
Sitä odoteltaessa meidän on kuitenkin annettava Bulgarialle ja Romanialle tunnustusta siitä valtavasta työstä, jonka ne ovat tehneet täyttääkseen Schengenin tekniset vaatimukset. Ne ovat hyvin selviä, ne ovat hyvin avoimia. Siksi näille maille on annettava selvä suunta, selvät puitteet, jotta ne tietävät, mitä niiltä odotetaan ja jotta jäsenvaltiot voivat valmistautua toivottamaan ne tervetulleiksi Schengen-yhteisöön.
<SPEAKER ID="359" NAME="Enikő Győri">
neuvoston puheenjohtaja. - (HU) Arvoisa puhemies, arvoisa komission jäsen, hyvät parlamentin jäsenet, haluan ensiksi kiittää kaikkia niitä, jotka ovat kommentoineet myönteisesti puheenjohtajavaltio Unkarin toimia. Meille oli hyvin tärkeää tuntea, että te tuitte meitä kuluneiden viiden kuukauden ajan. Tämänpäiväinen keskustelu on lisäksi osoittanut selvästi, että Euroopan parlamentin suuri enemmistö tukee Romanian ja Bulgarian liittymistä Schengen-alueeseen, sillä ne ovat tehneet kotitehtävänsä.
<P>
Viimeisten viiden kuukauden aikana ja jäljellä olevana aikana me olemme pyrkineet ja aiomme pyrkiä tekemään tämän selväksi ja vakuuttamaan neuvoston siitä, että teknisten vaatimusten osalta Romania ja Bulgaria ovat valmiita liittymään Schengen-alueeseen. Molemmat maat ovat tehneet lujasti töitä ja ne ansaitsevat siksi meidän arvostuksemme. Monet ovat tässä keskustelussa todenneet, että avainsana tässä asiassa on keskinäinen luottamus - heihin kuuluu niin liittymisen kannattajia kuin sen vastustajiakin ja lykkääjiä. Olen tästä täysin samaa mieltä, ja Unkari on koko puheenjohtajuuskautensa ajan pyrkinyt rakentamaan luottamusta.
<P>
Mitä me teimme tämän saavuttamiseksi? Toisaalta me kävimme jatkuvaa vuoropuhelua molempien maiden kanssa, seurasimme niiden tekemää työtä ja pyrimme etsimään niiden kanssa tapoja, joiden avulla ne saisivat työstään enemmän tunnustusta. Toisaalta me olimme jatkuvasti yhteydessä maihin, jotka suhtautuivat Romanian ja Bulgarian liittymiseen varauksella. Me kannustimme näitä maita olemaan yhteydessä ehdokasmaihin. Voin sanoa, että tämän ansiosta kulissien takana käytiin jatkuvaa vuoropuhelua, jotta osapuolet voisivat paremmin ymmärtää toisiaan ja luottaa toisiinsa. Tämä on sitä keskinäistä luottamusta, jolle valtaosa Euroopan unionin politiikoista perustuu. Ilman sitä jäsenvaltiot eivät pysty tekemään tätä yksimielisyyttä vaativaa poliittista päätöstä. Tämä on aikaa vievä hanke.
<P>
Meillä oli kuusi kuukautta aikaa onnistua tässä. Uskon, että näiden kuuden kuukauden aikana - tarkkaan ottaen kahden päivän kuluttua - me pääsemme pisteeseen, jossa jäsenvaltiot voivat todeta, että kotitehtävät on tehty. Miten keskinäistä luottamusta voidaan luoda? Yhtenä keinona on osapuolten kuuleminen, josta jo mainitsin. Toisena keinona on se, että molemmat ehdokasmaat jatkavat työtään ja todistelevat aina uudelleen, että ne kykenevät puolustamaan Euroopan unionin ulkorajoja. Bulgarian ja Romanian tähänastisen käytöksen sekä niiden valtavan kasvun ja kehittymisnopeuden on jatkuttava myös lähitulevaisuudessa.
<P>
Toisaalta olen vakuuttunut, että yhteistyö- ja seurantamekanismista voisi olla apua, vaikka virallisesti se ei kuulukaan Schengen-jäsenyyden edellytyksiin. Komissio julkistaa heinäkuussa mekanismia koskevan kertomuksen, jossa käsitellään täysin samoja asioita kuin tämänpäiväisessä keskustelussa. Komissio aikoo julkistaa järjestäytyneen rikollisuuden ja korruption torjuntaa koskevan todistuksen. Me olemme alusta pitäen vastustaneet tämän asettamista liittymisehdoksi, mutta se tukee ilman muuta keskinäisen luottamuksen rakentumista. Olen vakuuttunut, että myönteinen yhteistyö- ja seurantamekanismi edistää myös myönteisen poliittisen päätöksen syntymistä Schengenin laajentumisen suhteen.
<P>
Jos haluatte tietää, mikä tällä hetkellä on yleinen suhtautuminen Schengen-alueen laajentamiseen ylipäätään, niin on selvää, että Euroopan unioni ei ole tällä hetkellä erityisen avosydämisellä tuulella. Tämä on tullut havainnollisesti esiin useissa puheenvuoroissa. Osa jäsenistä esimerkiksi valitteli, että Romanian ja Bulgarian liittymisen myötä romaniväestö lähtee liikkeelle näistä maista. Haluan antaa tähän selvän vastauksen. Vapaa liikkuvuus on Euroopan unionin perusperiaate, se on todellinen ja pätevä, politiikkamme rakentuvat sen varaan. Vapaa liikkuvuus on tänä päivänä Romanian ja Bulgarian romaniväestön oikeus aivan kuten kaikkien muidenkin kansalaisten oikeus ympäri Euroopan unionia. Jokainen voi liikkua vapaasti, viisumipakkoa ei ole, ja jos joku haluaisi lähteä nyt, hän voisi lähteä.
<P>
Olen kuitenkin erityisen ylpeä siitä, että Unkarin puheenjohtajuuskaudella on laadittu romaniväestöä koskeva strategia, jossa määritetään jokaiselle jäsenvaltiolle selkeät velvoitteet tämän vaikeassa asemassa olevan yhteisön suhteen. Ongelma on ratkaistava sen alkulähteellä. Romaneille on tarjottava parempia työ- ja koulutusmahdollisuuksia, sitä kautta voidaan vähentää painetta muuttaa toiseen jäsenvaltioon. Ja haluan vielä sanoa yhden asian: jos jokin tärkeimmistä perusoikeuksista kielletään heikoimmassa asemassa olevilta kansalaisilta, niin nämä oikeudet olisivat vaarassa kaikkien muidenkin kansalaisten kohdalla.
<P>
Koska Schengen-järjestelmän käynnissä olevasta arvioinnista on myös puhuttu paljon, haluan lopuksi sanoa, että puheenjohtajavaltio Unkari on ilmaissut tämän hyvin selvästi jo aivan alussa ja uskomme tähän asiaan yhä. Schengen-alueen laajentuminen on erotettava selvästi sellaisista arvioinneista, jotka koskevat koko Schengen-järjestelmää. Näitä kahta asiaa ei pidä sekoittaa. Meidän on säilytettävä vapaata liikkuvuutta koskeva säännöstö ja meidän on käytettävä käytössämme olevia keinoja paremmin esimerkiksi taataksemme ulkorajojemme parempi keskinäinen valvonta. Sen vuoksi me työstämme parhaillamme Frontex-asetusta. Sen vuoksi me pyrimme vähentämään Pohjois-Afrikasta tulevaa muuttopainetta puuttumalla paikallisiin ongelmiin. Sen vuoksi meillä on uusi naapuruuspolitiikka. Sen vuoksi me pyrimme lisäämään Euroopan investointipankin lainakapasiteettia. Viimeiset hetket ovat käsillä. Enää yksi juridinen ongelma estää meitä pääsemästä sopimukseen kanssanne: se tavallinen "delegoidun säädöksen" ongelma. Vasta sen jälkeen me voimme tarkistaa Schengen-järjestelmää ja tutkia, miten sitä voitaisiin muokata tai kehittää, sillä me olemme tietoisia siihen liittyvistä ongelmista. Meidän ei pidä kuitenkaan mennä asioiden edelle.
<P>
Arvoisa puhemies, hyvät parlamentin jäsenet, uskon, että kahden päivän kuluttua pidettävässä oikeus- ja sisäasioiden neuvoston kokouksessa tehdään tärkeitä päätöksiä sekä Schengenin laajentumisen että sen tarkistamisen suhteen, mutta tavalla, joka takaa kansalaistemme vapaan liikkuvuuden.
<SPEAKER ID="360" NAME="Carlos Coelho" LANGUAGE="PT">
Arvoisa puhemies, eräs parlamentin jäsenistä väitti keskustelun aikana, että Romanian ja Bulgarian hyväksyminen Schengen-alueeseen olisi lapsellinen päätös. Olen täysin toista mieltä. Uskon, että aikuinen ihminen arvostaa järkeen pohjautuvia perusteluita, ja sivistynyt aikuinen tietää, milloin perustelut ovat oikeudenmukaisia. Jos me haluamme toimia oikeudenmukaisesti, me emme voi sortua kaksoisstandardeihin.
<P>
Meidän on kysyttävä, täyttävätkö Bulgaria ja Romania Schengenin liittymisedellytykset vai eivät. Jos ne eivät täytä edellytyksiä, niiden liittymistä ei pidä sallia. Niiden kansalaisia voidaan täysin oikeutetusti pitää täysimääräisinä unionin kansalaisina. Bulgarian ja Romanian väestöä ei pidä jättää populistisen retoriikan panttivangiksi.
<P>
Me tiedämme, että Schengenin suhteen kaikki ei ole niin kuin pitäisi. Tästä syystä me olemme ajamassa Schengenille uutta arviointijärjestelmää, jotta ongelmat voidaan tunnistaa, jotta niihin voidaan vastata asianmukaisella tavalla ja jotta ongelmien pitkittyessä voidaan tehdä tarvittavat päätökset. Schengenin uutta arviointijärjestelmää koskevat keskustelut eivät kuitenkaan voi pitää Bulgarian ja Romanian väestöä tämän lainsäädäntöprosessin panttivankina. Nämä ovat kaksi erillistä prosessia, joista kumpikin etenee omassa tahdissaan.
<P>
Lopuksi haluan kiittää teitä, arvoisa neuvoston puheenjohtaja Gyõri, siitä, että ystävällisesti mainitsitte Portugalin ja Schengenin tietojärjestelmän (SIS) yksi kaikkien puolesta -suunnitelman, joka on helpottanut monien maiden liittymistä Schengen-alueeseen, muun muassa teidän maanne. Kiitos, että muistutitte meitä siitä, ja kiitos näistä ystävällisistä sanoistanne. Toivon, että neuvostolle toimitetaan yhteenveto tästä keskustelusta ja - toivottavasti - hahmotelma huomisesta äänestyksestämme, josta tulee varmasti hyvin valaiseva. Toivon neuvoston tunnustavan sen, että kun Euroopan kansalaisia edustava parlamentti kannattaa suurella enemmistöllä Bulgarian ja Romanian liittymistä, kuten se toivottavasti tekee, neuvoston pitäisi seurata sen viitoittamaa tietä mahdollisimman pian.
<SPEAKER ID="361" NAME="Puhemies">
(EN) Hyvät parlamentin jäsenet, ylivoimaisesti suurin osa tänään esittämistänne huomioista ja arvioista on ollut myönteisiä ja niin ovat olleet myös komission ja neuvoston arviot. Uskon, että tämän perusteella voimme onnitella Bulgariaa ja Romaniaa lämpimästi.
<P>
Keskustelu on päättynyt.
<P>
Äänestys toimitetaan 8. kesäkuuta 2011.
<SPEAKER ID="363" NAME="Elena Oana Antonescu" LANGUAGE="RO">
Romania ja Bulgaria ovat jälleen kerran osoittaneet kykenevänsä omaksumaan kaikki toimenpiteet, joita Euroopan unionin itärajan korkean turvallisuustason takaaminen edellyttää, vaikka en tiedä, olisiko niiden alunperinkään ollut tarpeen todistella sitä. Ottaen huomioon taloudelliset, tekniset, institutionaaliset ja hallinnolliset ponnistukset, joita Romania on tehnyt voidakseen liittyä Schengen-alueeseen mielestäni tämän asian myönteinen arviointi on osoitettava lähitulevaisuudessa asettamalla liittymiselle tarkka takaraja.
<P>
Tilannetta ei pidä mutkistaa muuttamalla pelin sääntöjä, lietsomalle euroskeptistä retoriikkaa eikä tuomalla keskusteluun asioita, jotka eivät siihen kuulu; tarkoitan tällä laittoman maahanmuuton valvontaa. Teknisesti ottaen Romania on nyt valmiimpi kuin koskaan valvomaan Euroopan unionin itärajaa.
<P>
Kaksoisstandardien käyttäminen tiettyjen seikkojen arvioinnissa ei kuitenkaan ole yhtenäisen Euroopan arvolle sopiva käytäntö. Uskon vakaasti, että kunhan Romania on liitetty Schengen-alueeseen, se voi osoittaa kaikille jäsenvaltioilla voivansa turvata itärajan turvallisuuden tiukasti ja kurinalaisesti. Lisäksi saavutetut tulokset tulevat vakuuttamaan koko Euroopan siitä, että se pystyy edistämään onnistuneesti koko unionin turvallisuutta.
<SPEAKER ID="364" NAME="Vilija Blinkevičiūt" LANGUAGE="LT">
Vapaa liikkuvuus on yksi Euroopan unionin tärkeimpiä arvoja kaikille EU:n kansalaisille. Schengen-alueelle on tunnuksenomaista jäsenvaltioiden välisten rajatarkastusten puuttuminen ja vapaa liikkuminen tämän alueen sisällä. Tästä syystä meidän on kunnioitettava poikkeuksetta jokaisen Euroopan unionin kansalaisen oikeutta liikkua vapaasti. Jos Bulgarian ja Romanian Schengen-jäsenyydelle asetetaan enemmän ehtoja kuin muiden EU:n jäsenvaltioiden jäsenyydelle, niin silloin kyse on kaksoisstandardeista. Meidän ei pidä sortua kaksoisstandardeihin perustuvaan järjestelmään, joka vaatii paljon Schengenin ehdokasmailta, mutta suhtautuu lepsusti aiemmin liittyneisiin maihin. Schengenin säännöstöjen sääntöjen on oltava samat kaikille maille ja arviointijärjestelmän pitää perustua säännökseen, jonka mukaan sääntöjä on noudatettava jatkuvasti, eikä ainoastaan liittymisen yhteydessä. Schengen-alueeseen liittyvien maiden on noudatettava myös myöhemmin kaikkia turvallisuusvaatimuksia, sillä Schengen-alueen turvallisuus riippuu tosiasiassa siitä tarkkuudesta ja tehokkuudesta, jolla kukin jäsenvaltio toteuttaa tarkastuksia sen ulkorajoilla, sekä Schengenin tietojärjestelmän kautta tapahtuvan tiedonvaihdon laadusta ja nopeudesta. Jotta tarkastukset sisärajoilla voidaan lakkauttaa, jäsenvaltioiden on tehtävä mahdollisimman paljon yhteistyötä ja ryhdyttävä tarvittaviin toimiin erityisesti maahanmuuttovirtojen kasvaessa, sillä Schengen-alueen turvallisuus riippuu siitä tarkkuudesta ja tehokkuudesta, jolla kukin jäsenvaltio toteuttaa tarkastuksia sen ulkorajoilla.
<SPEAKER ID="364" NAME="Kinga Göncz" LANGUAGE="HU">
Euroopan komission arvioinnin mukaan Romania ja Bulgaria ovat valmiita liittymään Schengen-alueeseen, ja sen vuoksi neuvoston on päätettävä viipymättä hyväksyä nämä kaksi jäsenvaltiota. Me emme voi noudattaa kaksoisstandardeja, sillä se murentaisi Euroopan unionin uskottavuutta, emmekä asettaa uusia ehtoja. Schengen-alueeseen liittyminen ja rajojen poistuminen on asia, jota kansalaiset arvostavat eniten Euroopan unionin säännöstössä. Se on myös Euroopan unionin symboli euron ohella. Vapaa liikkuvuus on yksi sisämarkkinoiden menestymisen edellytyksistä. Euroopan unionin ulkorajat on tietenkin turvattava. Turvallisuutta ei voida kuitenkaan taata jättämällä valmiita jäsenvaltioita Schengenin ulkopuolelle, vaan perustamalla jatkuva ja avoin Schengenin seurantamekanismi, joka voi vastata moniin avoimiin kysymyksiin yhteisvastuuseen perustuvan yhteisen eurooppalaisen maahanmuuttopolitiikan ja pakolaispolitiikan ohella. Tästä syystä pyydän neuvostoa siirtymään tässä asiassa eteenpäin mahdollisimman pian.
<SPEAKER ID="365" NAME="Iosif Matula" LANGUAGE="RO">
Romania on valmistautunut poistamaan tarkastukset sisäisiltä maa-, ilma- ja merirajoiltaan. Paikan päällä tehtyjen vierailujen ja teknisten arviointien perusteella sekä Euroopan parlamentin nimeämä esittelijä että asiantuntijaryhmä ovat todenneet, että Romania täyttää kaikki Schengen-alueen liittymiskriteerit, jotka olivat vuoden 2005 liittymissopimuksessa oletettuja säännöksiä. Kaikki aiemmin havaitut puutteet on korjattu. Kaiken lisäksi Romaniasta on tullut hyvien käytänteiden mallimaa joillain alueilla. Mitä tulee joidenkin parlamentin jäsenten esittämiin vastalauseisiin, haluan huomauttaa, että ne koskevat seikkoja, jotka eivät liity suoranaisesti Schengenin säännöstöön, joten niitä ei voida käyttää syinä Romanian liittymisen estämiselle. Ymmärrän toki niitä parlamentin jäseniä, jotka ovat huolissaan EU:n ulkorajojen turvaamisesta, etenkin kun maahanmuuttovirrat kohdistuvat erityisesti tiettyihin valtioihin. Haluan kuitenkin muistuttaa, että unionin sääntöjen on oltava samat kaikille jäsenvaltioille. Niitä ei voi muuttaa kesken pelin, sillä se olisi Romanian kansalaisten syrjimistä. Teknisen arvioinnin myönteisen lopputuloksen perusteella oikeus- ja sisäasioiden neuvoston on näytettävä vihreää valoa Romanian Schengen-jäsenyydelle tämän vuoden syksystä lähtien.
<SPEAKER ID="365" NAME="Franz Obermayr" LANGUAGE="DE">
Jos tätä mietintöä on uskominen, kaikki on tiptop ja huippukunnossa ja Romania ja Bulgaria ovat osoittaneet olevansa riittävän hyvin valmistautuneita kaikkien Schengen-sääntöjen täytäntöönpanoon. Ne meistä, jotka ovat tutustuneet Europolin järjestäytynyttä rikollisuutta koskevaan vuoden 2011 OCTA-raporttiin, miettivät kuitenkin, onko kansalaisvapauksien sekä oikeus- ja sisäasioiden valiokunta kuuro ja sokea ja miksi ihmeessä me syydämme rahaa Europoliin, jos emme kallista korvaa sen varoituksille. Europolin raportin mukaan Romania ja Bulgaria ovat huumeiden salakuljetuksen, asekaupan ja ihmiskaupan kauttakulkumaita. Järjestäytyneet rikollisliigat, jotka ovat etnisesti yhä moninaisempia, toimivat äärimmäisen väkivaltaisesti. Monilla on puolisotilaallinen tausta. Europolin raportin mukaan nämä ryhmät pyrkivät laajentamaan etujaan EU:ssa ja voivat hyödyntää mahdollisuuksia, joita Bulgarian ja Romanian mahdollinen Schengen-alueeseen liittyminen tarjoaa. Europolin johtaja Rob Wainwright totesi eräässä haastattelussa, että Bulgarian ja Romanian mahdollinen liittyminen Schengen-alueeseen ja viisumivapauden myöntäminen Ukrainalle saattavat tarjota järjestäytyneelle rikollisuudelle uusia mahdollisuuksia. Meidän velvollisuutemme kansalaisiamme kohtaan on ottaa Europolin varoitukset vakavasti. Schengen-sopimus aukoo nyt jo järjestäytyneelle rikollisuudelle ja laittomalle maahanmuutolle ovia Eurooppaan. Siksi sitä on korjattava kiireesti ennen sen laajentamista.
<SPEAKER ID="366" NAME="Debora Serracchiani" LANGUAGE="IT">
Kiitän esittelijää, jäsen Coelhoa, hänen erinomaisesta mietinnöstään, joka sopii hyvin viimeaikaiseen keskusteluun Schengen-sopimuksen täytäntöönpanosta. Ulkorajojen tehokas valvonta on tärkeä asia, sillä Schengen-alueen turvallisuus riippuu siitä, miten tehokkaasti kukin jäsenvaltio valvoo niitä. Vaikka kaikkia ongelmia ei ole vielä ratkaistu, Romania ja Bulgaria ovat osoittaneet olevansa riittävän valmiita panemaan täytäntöön kaikki Schengenin säännöstön vaatimukset. Me olemme puhuneet paljon näiden maiden valtion koneiston todellisesta tehokkuudesta ja korruption yleisyydestä. Mielestäni näitä asioita ei kuitenkaan ole syytä huomioida Schengenin täytäntöönpanon yhteydessä, sillä - kuten aiemminkin liittyneiden jäsenvaltioiden kohdalla - päätös liittymisestä tehdään ainoastaan rajatarkastusten ja poliisivoimien valmiuksien perusteella. Lisävaatimusten asettaminen loisi ennakkotapauksen syrjinnästä, jota ei ole esiintynyt aiemmin, ei edes vuoden 2007 laajentumisen jälkeen.
<SPEAKER ID="367" NAME="Adrian Severin" LANGUAGE="EN">
Todellinen kysymys kuuluu: kohdellaanko kaikkia EU:n kansalaisia yhdenvertaisesti riippumatta heidän kansallisesta alkuperästään ja annetaanko heille yhdenvertaiset mahdollisuudet nauttia EU:n perusoikeuksista. Maailmanlaajuisen talouskriisin tilanteessa EU:ta koettelee demokratian ja yhteisvastuun kriisi. Euroopassa on käynnissä uudelleenkansallistamisen aalto. Tässä tilanteessa keskustelu Romanian ja Bulgarian liittymisestä Schengen-alueeseen on herättänyt vahvoja reaktioita, jotka perustuvat tekopyhiin väitteisiin ja kaksoisstandardeihin.
<P>
Tässä ei ole kyse teknisistä seikoista eikä EU:n ulkorajojen turvallisuudesta eikä edes maahanmuutosta tai oikeuslaitoksen toimivuudesta. Tämä on eurooppalainen poliittinen ongelma, joka on luonteeltaan strateginen. Tässä on kyse EU:n koheesiosta. Itärajojen valmiuksien moittiminen aikana, jolloin eteläiset rajat vuotavat kuin seula, on lähinnä hupaisaa. Kansallisten poliittisten tavoitteiden ajaminen Bulgariassa ja Romaniassa asuvien EU:n kansalaisten kustannuksella on pöyristyttävää. On totta, että me tarvitsemme parempaa rajavalvontaa, parempaa maahanmuuttopolitiikkaa, parempia hallinnollisia valmiuksia ja rehellisiä virkamiehiä. Tämä edellyttää kuitenkin enemmän Eurooppaa, ei vähemmän. Oikea askel tähän suuntaan olisi Schengen-alueen laajentaminen välittömästi Romaniaan ja Bulgariaan.
<SPEAKER ID="368" NAME="Kristian Vigenin" LANGUAGE="BG">
On ehdottoman varmaa, että Bulgaria itsessään tai tarkemmin sanottuna Bulgarian kansalaiset eivät aiheuta suoraa tai mahdollista uhkaa Schengen-alueen turvallisuudelle, järjestykselle ja rauhalle. Maamme on täyttänyt - vaikkakin myöhään - kaikki ulkorajojen valvontaa koskevat tekniset vaatimukset.
<P>
Ilmassa on kuitenkin paljon epäluottamusta sen suhteen, että valvontatoimenpiteiden täytäntöönpanossa voi ilmetä vakavia häiriöitä. Tämä epäluottamus näkyy Euroopan komission kertomuksissa yhteistyö- ja seurantamekanismista, Europolin raporteissa ja useiden jäsenvaltioiden korkeatasoisten edustajien lausunnoissa. Salakuljetus ja harmaa talous ovat lisääntyneet ennen näkemättömällä tavalla, korruptio rehottaa ja järjestäytynyttä rikollisuutta ei saada aisoihin; näin ollen meillä ei ole syytä suuttua siitä, että jäsenyytemme estetään asettamalla lisäesteitä.
<P>
Euroopan parlamentin on omaksuttava periaatteellinen kanta, jonka mukaan pelin sääntöjä ei voida muuttaa kesken kaiken. Virallisten vaatimusten perusteella Bulgaria ja Romania ovat valmiita Schengen-alueen jäsenyyteen, ja Eurooppa-neuvoston on tehtävä tästä myönteinen päätös mahdollisimman pian. Luotan siihen, että suuri enemmistö tukee jäsen Coelhon mietintöä, jotta voimme antaa jäsenvaltioille selvän poliittisen viestin.
<P>
(Täysistunto keskeytettiin hetkeksi.)
