<CHAPTER ID="005">
Afganistanin vakauttaminen: EU:n ja kansainvälisen yhteisön haasteet (keskustelu) 
<SPEAKER ID="061" NAME="Puhemies">
(ES) Esityslistalla on seuraavana keskustelu André Brien ulkoasiainvaliokunnan puolesta laatimasta mietinnöstä Afganistanin vakauttamisesta: EU:n ja kansainvälisen yhteisön haasteet.
<SPEAKER ID="062" NAME="André Brie" LANGUAGE="DE">
Arvoisat puhemies, komission jäsen, ministeri, hyvät naiset ja herrat, Kabulissa tehtiin eilen verisin hyökkäys vuoden 2001 jälkeen. Yli 40 afganistanilaista ja intialaista kuoli ja 140 loukkaantui. Haluamme ilmaista mitä syvimmän osanottomme uhreille ja halveksuntamme teosta vastuussa oleville murhaajille.
<P>
Eurooppalaisia viestimiä seuraavat ja ne, jotka ovat lukeneet esimerkiksi tämän päivän Daily Outlook Afghanistan -lehden, tietävät väkivallan laajentuneen ja yleistyneen Afganistanissa. Opettajia ammutaan lähes päivittäin, mikä on talebanien kyynisimpiä menetelmiä. Kouluja, erityisesti tyttökouluja, poltetaan tai pakotetaan ne lopettamaan toimintansa, siltoja ja teitä räjäytetään. Euroopassa sen sijaan ei ole raportoitu Yhdysvaltojen johtaman liittouman joukkojen hyökkäyksestä hääseurueen kimppuun Nangarharin maakunnassa sunnuntaina, jolloin 23 henkeä kuoli, heidän joukossaan morsian. Vastaava tapaus sattui viereisessä Urusganin maakunnassa. Presidentti Karzai on määrännyt tutkimuksen suoritettavaksi.
<P>
On selvää, että Afganistanin turvallisuus on heikentynyt viimeksi kuluneina kolmena vuotena. Mutta myönteistäkin on tapahtunut: valtiossa on edistytty koulutuksessa ja terveydenhuollossa, alueellisessa jälleenrakentamisessa, huumeiden torjunnassa, kriittisten ja riippumattomien viestimien perustamisessa lukuisten uskomattoman rohkeiden toimittajien työn ansiosta sekä aktiivisen kansalaisyhteiskunnan perustamisessa useille alueille yhdessä energisten naisjärjestöjen kanssa.
<P>
Kielteisiäkin seikkoja on, kuten kasvavat unikkoviljelmät, jotka ovat saavuttaneet ennätystason koko valtiossa, ja niiden viljely liittyy yhä kiinteämmin talouden yleistilaan, kasvavaan rikollisuuteen ja korruptioon sekä kapinallisjoukkojen toimintaan.
<P>
Kansainvälisellä elintarvikekriisillä on ollut dramaattiset seuraukset miljoonille afganistanilaisille. Korruptio on laajalle levinnyttä ja kumpuaa tästä lähteestä. Oikeusvaltiota ei ole saatu perustettua asianmukaisesti. Tilannetta voidaan verrata Guantanamoon tai Yhdysvaltojen vankilaan Bagramissa, ja kansainvälinen yhteisö voi saattaa sen todella kyseenalaiseksi.
<P>
Fundamentalistiset ideologiat ovat selvästi saaneet jalansijaa viime vuosina, jopa hallituksen ja parlamentin avainalueilla. Tämä uhkaa lehdistön ja viestimien vapautta ja aivan erityisesti Afganistanin naisten ja tyttöjen toiveita saada tasa-arvoinen asema yhteiskunnassa.
<P>
Naisiin ja tyttöihin kohdistuu hirveä väkivalta kodeissa, perheissä ja paikallisella tasolla, mikä on mielestäni kaikkein vakavin ja räikein ongelma, jota lehdistö ei edelleenkään huomioi. On surullista, etten ajan puutteen vuoksi voi puhua tästä asiasta yksityiskohtaisemmin. Afganistan ja sen kansa ansaitsevat täyden sitoutumisemme heidän hyväkseen. 30 sotavuoden jälkeen, kun puoli miljoonaa ihmistä on saanut surmansa, kansainvälinen yhteisö on velvollinen osoittamaan täysimääräistä solidaarisuutta Afganistanille.
<P>
Valtio ja sen yhteiskunta on tuhottu politiikalla ja Neuvostoliiton miehityksellä, mujahidien sodilla, joita Yhdysvallat, Pakistan, Iran ja muut maat ovat aseistaneet, sekä talebanien hirmuhallinnolla.
<P>
Mietintömme antaa tarkan ja realistisen kuvan valtiosta. Siinä tunnustetaan Afganistanin kansan merkittävä menestys ja myönnetään valtion hallituksen ja muiden valtioiden hallitusten poliittiset puutteet. Siinä ilmaistaan täysi tukemme ja selvennetään ehdoton sitoutumisemme demokratian perustamiseen ja ihmisoikeuksien, erityisesti Afganistanin naisten ja lasten oikeuksien kunnioittamiseen. Kyseessä ei ole vain yleisperiaate, vaan erityinen vaatimus, joka kohdistetaan Malalai Dschojalle, Pervez Kambaschille ja Latif Petramille.
<P>
Euroopan parlamentti kehottaa tällä mietinnöllä kansainvälistä yhteisöä ja Afganistanin hallitusta laatimaan uuden strategian, jossa keskitytään kansalaisyhteiskunnan jälleenrakentamiseen. Tätä politiikkaa ajaa YK:n Afganistanin erityisedustaja Kai Eide. Tämä on tärkein seikka ja mielestäni on hyvä, että olemme parlamentista välittäneet tällaisen signaalin.
<P>
Haluaisin kiittää kollegojani muissa poliittisissa ryhmissä, komissiota - ja hyvä komission jäsen, teillä on Kabulissa ja Brysselissä upea ryhmä käsittelemässä Afganistanin ongelmia - ja neuvoston erityisedustajaa sekä monia asialle omistautuneita afganistanilaisia ja kansainvälisiä kansalaisjärjestöjä.
<P>
Minun onkin todettava, että edellä esitetyistä syistä minun on erittäin vaikeaa poistaa nimeni mietinnöstä. En onnistunut vakuuttamaan enemmistöä siitä, ettei Afganistanin ongelmaa ratkaista sotilaallisin keinoin. Jos parlamentin enemmistö nyt vaatii joukkojen vahvistamista ja jättää siten huomiotta jäsenvaltioiden kansalliset varaumat, se toimii vastoin mietinnössä esitettyä todellista asiantilaa ja vastoin omia näkemyksiäni. Samalla jätetään huomiotta Euroopan kansojen enemmistön tahto, mitä ei voida hyväksyä Afganistanin suhteen - viime päivien tapahtumat osoittavat tämän - ja se on ehdottomasti väärää politiikkaa.
<SPEAKER ID="063" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, minulla on kunnia ja etuoikeus puhua ensimmäistä kertaa täällä Euroopan parlamentissa. Aivan aluksi haluaisin, samoin kuin André Brie, tuomita voimakkaasti puheenjohtajiston puolesta, eilisen Intian Kabulin suurlähetystöä vastaan kohdistuneen hyökkäyksen, jossa kuoli yli 40 siviiliä, myös suurlähetystön henkilökuntaa, ja jossa loukkaantui satoja henkilöitä. Tällä hyökkäyksellä haluttiin luoda epävakautta ja häiritä jälleenrakennustyötä Afganistanissa. Euroopan unioni tukee erittäin määrätietoisesti Afganistanin hallitusta ja kansaa vakaan ja demokraattisen maan rakentamisessa. Nämä traagiset tapahtumat korostavat tämänaamuisen keskustelumme merkitystä ja ajankohtaisuutta.
<P>
Neuvosto samoin kuin parlamentti ovat vakuuttuneet tarpeesta sitoutua pitkäaikaisesti Afganistanin asialle. Meidän on pyrittävä auttamaan maan hallitusta kehittämään nykyaikaisen ja demokraattisen valtion rakenteet, jotka toimivat asianmukaisesti, takaamaan kansalaisten turvallisuus, noudattamaan oikeusvaltion periaatteita ja edistämään taloudellista ja yhteiskunnallista kehitystä.
<P>
Haluaisin korostaa, että Afganistanin viranomaisten ja kansainvälisen yhteisön yhteiset pyrkimykset ovat tuottaneet näkyviä tuloksia: 25 prosentin vähennys lapsikuolleisuudessa ja kuusi miljoonaa koulua käyvää lasta, joista kolmannes on tyttöjä. Tässä yhteydessä haluan ilmaista arvostukseni komission jäsenen Ferrero-Waldnerin ja koko komission työlle tällä alueella ja kaikilla oikeusvaltion palauttamiseen liittyvillä aloilla.
<P>
Meidän on tukeuduttava näihin onnistumisiin, mutta samalla meidän on oltava tietoisia meitä odottavista valtavista haasteista, joita André Brie korosti: hallinto, turvattomuus, korruptio ja huumeet, jotka liittyvät toisiinsa ja vaikuttavat kielteisesti laitosten normaaliin toimintaan ja maan kestävään kehitykseen.
<P>
Meidän onkin oltava yhteistyössä kumppaniemme kanssa huumeiden torjunnassa varmistaaksemme 11. kesäkuuta hyväksytyn YK:n turvallisuusneuvoston päätöslauselman nro 1817 täytäntöönpanon. Sen ansiosta kansainvälisen yhteisön pitäisi voida ehkäistä heroiinin tuottamisessa käytettävien kemiallisten aineiden esiasteiden kauppa.
<P>
Neuvosto painottaa parlamentin tavoin Afganistanin demokraattisen prosessin merkitystä. Vuosien 2004 ja 2005 vaaleissa Afganistanin kansa valitsi erittäin selvästi ja määrätietoisesti demokratian ja vakauden. Meidän on autettava heitä luomaan parhaat mahdolliset edellytykset vuonna 2009 järjestettävien presidentinvaalien ja vuonna 2010 järjestettävien yleisvaalien valmisteluille.
<P>
Neuvosto on ollut erittäin kiinnostunut parlamentin esittämästä Afganistan-mietinnöstä, jonka André Brie laati, ja haluaa korostaa kolmea seikkaa. Ensiksi neuvosto toivoo, että Afganistanin hallitus saa enemmän vastuuta maan jälleenrakentamisessa ja kehittämisessä. Lisäksi kaikilla aloilla olisi korostettava Afganistanin kansan vastuuta ja tarvetta varmistaa hyvä hallinto, mihin liittyy Afganistanin viranomaisten valmius täyttää tätä koskevat sitoumuksensa.
<P>
Toiseksi neuvosto korostaa tiiviin yhteistyön lisäämistä Afganistanin hallituksen kanssa yhtenäisen näkemyksen aikaan saamiseksi kansainvälisessä yhteisössä siitä, miten yhteiset tavoitteet saavutetaan, varmistamalla erityisesti yhtenäiset sotilaalliset ja siviilitoimet. Tällaiset valtuudet on annettu YK:n uudelle erityisedustajalle Kai Eidelle, jolle neuvosto haluaa ilmaista täyden tukensa. Neuvosto katsoo, että samassa yhteydessä on syytä vahvistaa Yhdistyneiden Kansakuntien Afganistanin operaation UNAMA:n valmiuksia sen läsnäololle Afganistanin koko alueella, erityisesti valtion etelä- ja länsiosissa.
<P>
Kolmas ja viimeinen huomautuksemme André Brien mietintöön koskee Afganistanin ja sen naapureiden yhteistyön ja suhteiden parantamisen välttämättömyyttä pysyvän vakauden saavuttamiseksi valtiossa ottaen erityisesti huomioon tiettyjen ongelmien, lähinnä huumeiden tuottamisen ja huumekaupan moninainen luonne, jota André Brie korosti.
<P>
Näiden parlamentin esittämään mietintöön esitettyjen muutamien kommenttien tarkoituksena ei ole mitätöidä sitä tosiasiaa, että neuvostolla ja parlamentilla on yleisesti ottaen hyvin samankaltaiset näkemykset Afganistanissa toteutettavasta politiikasta. Haluaisin käyttää tilaisuutta hyväkseni ilmaistakseni tyytyväisyyteni André Brien mietintöön ja kannustaakseni hänen aloitettaan, joka koskee Euroopan parlamentin ja Afganistanin parlamentin välisen yhteistyön tehostamista.
<P>
Kaikista edellä esitetyistä syistä unioni toimii aktiivisesti innostaakseen kansainvälistä yhteisöä tukemaan Afganistania. Tämä oli perustana 26. toukokuuta annetuille neuvoston puheenjohtajan päätelmille, joiden kimmokkeena oli Pariisissa 12. kesäkuuta Afganistanin tueksi järjestetty kansainvälinen konferenssi. Konferenssilla oli suuri merkitys Afganistanille sekä Euroopan unionille, joka onnistui tuomaan selvästi esille kantansa Afganistanin kehittämisen peruskysymyksiin.
<P>
Haluaisin korostaa, että pari kuukautta aiemmin Bukarestissa 2-4. huhtikuuta pidetyn Naton huippukokouksen yhteydessä yhteisen ulko- ja turvallisuuspolitiikan korkea edustaja, presidentti Karzai ja YK:n pääsihteeri osallistuivat valtion ja hallitusten päämiesten Afganistania käsitelleeseen kokoukseen. Afganistanin kansainvälisiin rauhanturvajoukkoihin, joiden henkilökunnasta lähes puolet tulee EU:n jäsenvaltioista, osallistuvat valtiot hyväksyivät Bukarestissa uuden strategian yhteiselle sitoumukselleen, joka perustuu seuraaviin neljään periaatteeseen: vakaa ja jaettu pitkäaikainen sitoutuminen; tuki Afganistanin johdon voimistamiselle ja vastuulle turvallisuusasioista; kansainvälisen yhteisön kattava lähestymistapa jälleenrakentamiseen; jaettu poliittinen strategia, jossa ovat mukana Afganistanin naapurit, erityisesti Pakistan.
<P>
Lopuksi haluaisin korostaa tiettyjä alueita, joilla Euroopan unionin osallistuminen on merkittävää ja erittäin tärkeää valtion valmiuksien tehostamiseksi ja oikeusvaltion voimistamiseksi Afganistanissa. Kuten tiedätte, unionilla on ollut Afganistanissa erityisedustaja vuodesta 2002 alkaen, ja nyt hän on Francesc Vendrell. EUPOL-operaatiota perustettaessa kohdatut alkuvaikeudet, jotka liittyivät logistiikkaan, on nyt ratkaistu. EUPOL paneutuu erityisesti sisäministeriön uudistamiseen ja Afganistanin poliisistrategian kehittämiseen.
<P>
Lopuksi haluaisin korostaa, että päättäessään viimeksi pidetyssä yleisten ja ulkoasiainneuvoston kokouksessa 26. toukokuuta, että tavoitteena on kaksinkertaistaa Afganistanin operaatioon osallistuvien henkilöiden määrä, Euroopan unioni antoi selvän viestin sekä afganistanilaisille kumppaneilleen että kansainväliselle yhteisölle voimakkaasta sitoutumisestaan Afganistanin asiaan. Tämän EUPOL:n operaation koon kasvattamisen pitäisi lisätä toimintamme näkyvyyttä ja tehokkuutta tärkeillä aloilla, kuten poliisin uudistamisessa, huolimatta viime päivien väkivallasta.
<SPEAKER ID="064" NAME="Benita Ferrero-Waldner">
komission jäsen. - (DE) Arvoisat puhemies, neuvoston puheenjohtaja, parlamentin jäsenet, hyvä André Brie, haluan ensin sanoa pari sanaa saksaksi ja kiittää, sinua tästä erittäin tärkeästä ja ensiluokkaisesta mietinnöstä ja erinomaisesta yhteistyöstäsi henkilöstöni kanssa Kabulissa ja Brysselissä. Haluan ilmaista tukeni sille, mitä sinä ja neuvoston puheenjohtaja sanoitte. On todella murheellista, että eilen jälleen jouduimme todistamaan tällaista alhaista terrorihyökkäystä. Meidän on tietysti tuomittava selvästi tämä hyökkäys, mutta samalla meidän on otettava huomioon uhrit. Valitettavasti tämä keskustelu joudutaan nyt käymään tällaisessa tilanteessa.
<P>
(EN) Haluan sanoa, että mielestäni tämä hyvin kattava mietintö on erittäin tärkeä nykyisessä vaikeassa ja horjuvassa turvallisuustilanteessa, emmekä voi emmekä saa sallia niiden toimintaa, jotka haluavat sysätä Afganistanin taaksepäin kehityksessä.
<P>
Olemme viime kuukausina, erityisesti tätä mietintöä laadittaessa, olleet tiiviissä yhteistyössä esittelijän kanssa. Haluan kiittää teitä kiinnostuksestanne, mikä on näkynyt ensiksi Euroopan parlamentin kahtena käyntinä paikalla ja toiseksi marraskuussa 2007, jolloin otitte jälleen kerran Brysselissä vastaan Wolesin Jirgan edustajia, mikä oli heille tärkeä signaali. Olemme toimineet asialleen omistautuneen Afganistanin edustuston kanssa. Seuraatte tilannetta paikalla hyvin tiiviisti ja teemme voitavamme auttaaksemme kaikessa.
<P>
Lopuksi mietinnössänne käsiteltiin tärkeintä asiaa: miten vakauttaa Afganistan, mitä haasteita kansainvälinen yhteisö joutuu kohtaamaan ja miten niitä olisi käsiteltävä? Samassa hengessä totesimme selvästi Pariisin tärkeässä konferenssissa, että haluamme poistaa terrorismin uhan, mutta samalla meidän on kohdattava julkinen mielipide kaikkialla, eikä se aina arvosta haasteita eikä kannata kaikkia pyrkimyksiä tämän uhan poistamiseksi.
<P>
Mielestäni Pariisin konferenssi oli hyvin tärkeä ja tarjosi mainion tilaisuuden tarkistaa ja selventää strategiaamme. Komissio on sitonut 1,2 miljardia euroa vuosiksi 2002-2007. Olemme erityisesti toimineet seuraavien asioiden hyväksi: ensiksi turvallisuuden tehostamiseksi Afganistanissa rahoittamalla poliisien palkkoja, liittämällä tämän tuen tiiviisti Afganistanin poliisiin ja sen uudistamiseen. Toiseksi olemme tarjonneet vaihtoehtoisia elinkeinoja unikonviljelylle ja siten auttaneet huumeiden torjuntaa. Kolmanneksi olemme parantaneet elämää Afganistanissa - olemme keskittyneet tässä työssä ennen kaikkea terveydenhuoltoon, jossa viime vuosina on jo saavutettu kiistämätöntä edistystä, ja haluaisin myös sanoa, että olemme toimineet infrastruktuurin ja alueellisen yhdentymisen hyväksi siirtoyhteyksin, joita on muun muassa tie Jalalabadista Kabuliin.
<P>
Pariisin konferenssista annettiin kuitenkin myös selvä poliittinen viesti muutosten viivästymisestä. Nämä muutokset ovat välttämättömiä, jos haluamme toteuttaa keskinäiset velvoitteemme Afganistanissa ja muuttaa kansainväliset toimet - meidän kaikkien toimet menestykseksi kyseisessä valtiossa. Tiedämme kaikki, että se edellyttää parempaa koordinointia kaikkien toimijoiden kesken. Haluan myös ilmaista arvostukseni Kai Eidelle, jonka olen tuntenut jo kauan ja joka on suurenmoinen ihminen. Hän on merkittävässä asemassa, ja voin vakuuttaa teille, että teemme tiivistä yhteistyötä hänen kanssaan.
<P>
Tietysti myös afganistanilaisten kumppanien sitoutuminen on mielestämme tärkeää. Heidän on omistauduttava paremmin valtion rakentamiseen, mihin liittyy tietysti heidän oma vastuunsa ja näkemyksensä tulevasta vakaasta valtiosta. Vaalit ovat tulossa vuosina 2009 ja 2010. Hallitukselle se merkitsee ratkaisevaa hetkeä palautettaessa laillisuutta, jota on murtanut korruptio ja heikko hallinto, erityisesti maakunnissa. Siksi tarkastelemme parhaillaan, miten voisimme parhaiten tukea vaaliprosessia.
<P>
Afganistan on tienristeyksessä. Moniin aiempiin saavutuksiin demokraattisen valtion kehittämisessä - erityisesti ihmisoikeuksiin, sananvapauteen ja viestimiin - kohdistuu paineita. Tällaisissa oloissa on vaikea rakentaa kansalaisyhteiskuntaa. Tässä yhteydessä teidän sitoutumisenne täällä parlamentissa - kiitän vielä kerran esittelijää - ja yhteistyönne Afganistanin parlamentin, Wolesi Jirgan, kanssa ovat arvokkaita. Mielestäni voitte omalta osaltanne edistää demokratian voimistamista.
<P>
Euroopan unionina - tämän sanon viimeiseksi - meidän vastuullamme on tukea Afganistania, sillä se hyödyttää Afganistanin kansan ja koko alueen vakauden lisäksi myös Eurooppaa. Tämä on kerrottava selvästi veronmaksajillemme.
<SPEAKER ID="066" NAME="Carlo Fatuzzo">
PPE-DE -ryhmän puolesta. - (IT) Arvoisa puhemies, hyvät naiset ja herrat, tiedän, että käytettävissäni on kaksi minuuttia, mutten aio pitäytyä siinä. Haluaisin kiittää André Brietä hänen tässä mietinnössä osoittamastaan sitoumuksesta ja innosta ja pyytäisin häntä olemaan poistamatta nimeään, sillä hän on tehnyt erittäin hyvää työtä yhdessä varjoesittelijöiden ja minunkin kanssani. Mitä sanoa? Mitä tehdä tällä Afganistanin kannalta ratkaisevalla hetkellä? Eiliset tapahtumat osoittavat, että Euroopan ja muiden sitoutuminen Afganistaniin on erittäin tärkeää.
<P>
Tässä mietinnössä vaadimme ensiksi voimakkaampaa sitoutumista sotilaallisen läsnäolon kautta, koska ilman sitä ei päästä minnekään. Toiseksi sitoutumisen tehostamista demokraattisten rakenteiden parantamiseksi uudessa Afganistanin tasavallassa, joka on viimeksi kuluneina 30 vuotena tai jopa jo aiemmin joutunut täydellisen laittomuuden tilaan ja mikä pahinta kansainvälisen terrorismin keskiöön.
<P>
Kun aloimme kiinnittää huomiota kansainväliseen terrorismiin 11. syyskuuta tehtyjen terrori-iskujen jälkeen, menimme Afganistaniin ja sitten Irakiin ja huomasimme joutuneemme käärmeen pesään. Terroristien viimeinen tukikohta - niin kuin Hitlerin bunkkeri Berliinissä - on tällä hetkellä Afganistan. Ne pyrkivät ryhmittymään uudelleen, valloittamaan asemansa uudelleen Afganistanissa Irakissa kärsineensä ja kärsimänsä tappion jälkeen.
<P>
Voimme välittää Euroopan parlamentin viestin tällä mietinnöllä, jos mahdollisimman monet äänestävät sen puolesta.
<SPEAKER ID="067" NAME="Ana Maria Gomes">
PSE-ryhmän puolesta. - (PT) Onnittelen esittelijää André Brietä hänen Afganistanissa kohtaamistamme vakavista ongelmista tekemästään tarkasta analyysistä ja erityisesti hänen pyrkimyksistään muotoilla mietintö sellaiseksi, että kaikki poliittiset ryhmät voisivat äänestää kompromissitarkistusten puolesta.
<P>
Valitettavasti valiokunnassa toimitetussa äänestyksessä kompromissitarkistuksiin sisältyneet kaksi tärkeää ajatusta joutui kollegojen poliittisten ennakkoluulojen kohteeksi, he kun halusivat mieluummin jättää kansainvälisen yhteisön Afganistanissa kohtaamat ongelmat huomiotta. Nämä ongelmathan näkyivät kauhistuttavina eilisessä itsemurhahyökkäyksessä Intian suurlähetystöä vastaan Kabulissa. Tämän seurauksena jätettiin syrjään kansainvälisen yhteisön tarve arvioida uudelleen siviili- ja sotilasstrategiaansa. Syrjään jätettiin myös kappale, jossa korostettiin kansan kasvavaa kyllästymistä korruptioon, joka on levittäytynyt hallituksen laitoksiin.
<P>
Tässä mielessä kehotan kollegojani parlamentissa tukemaan PSE-ryhmän esittämiä tarkistuksia, joilla mietintöä pyritään tasapainottamaan. Miten parlamentin Afganistania koskevassa mietinnössä voitaisiin pidättäytyä mainitsemasta omaa maataan monen vuoden ajan harhaan johtaneen Pakistanin ja sen sotilashallinnon asemaa? Miten me Euroopan parlamentin jäsenet voisimme jättää huomiotta Yhdysvaltojen liittolaisten salaiset vankilat Kabulissa ja muut seikat? Miksi jotkut parlamentin jäsenet torjuvat Afganistanin oikeusjärjestykseen kohdistetun oikeutetun arvostelun? PSE-ryhmän kanta on selvä: voidaan hyvin tukea kansainvälisten joukkojen lisääntyvää läsnäoloa Afganistanissa ja puolustaa samalla tarvetta arvioida uudelleen kansainvälisten ISAF-tukijoukkojen sotilaallista strategiaa. Voidaan kannattaa tiivistä yhteistyötä Euroopan ja Yhdysvaltojen välillä sulkematta silmiä Bushin hallinnon terrorismin vastaisen taistelun nimissä suorittamilta rikoksilta.
<P>
Lopultakin voidaan tukea Afganistanin laitoksia ja kiinnittää samalla huomiota niiden vakaviin puutteisiin. Eurooppa voi omaksua strategisen asemansa Afganistanissa vain, jos se ei enää pelkää oman näkemyksensä esittämistä maan tulevaisuudesta. Aloittakaamme tässä ja nyt tällä mietinnöllä!
<SPEAKER ID="068" NAME="Samuli Pohjamo">
ALDE-ryhmän puolesta. - (FI) Arvoisa puhemies, minäkin haluan onnitella André Brietä hyvästä mietinnöstä. Hän on käsitellyt kyseistä vaikeaa aihetta perusteellisesti ja monipuolisesti.
<P>
Afganistanin ensimmäisenä haasteena on turvallisuuden palauttaminen ja toimivan valtion luominen. Se on vaativa tehtävä, sillä Afganistanin turvallisuustilanne on pikemminkin huonontunut, kuin parantunut. Turvallisuustilanteen parantaminen on välttämätön edellytys kaikelle kehitykselle, mutta sotilaallinen ratkaisu ei yksin poista maan monimutkaisia ongelmia, aivan kuten mietinnön esittelijä totesi.
<P>
Koko yhteiskunnan jälleenrakentaminen, oikeusvaltioperiaatteen toteuttaminen, demokratian ja ihmisoikeuksien parantaminen, tasa-arvon edistäminen ja toimivan hallinnon, koululaitoksen ja terveydenhuollon rakentaminen koko maahan on valtava tehtävä. Afganistanissa tarvitaan myös ohjelma maaseudun kokonaisvaltaiseksi kehittämiseksi ja vaihtoehtojen luomiseksi oopiumin viljelylle.
<P>
Tämä kaikki edellyttää myös Euroopan unionin panoksen vahvistamista Afganistanin tukemisessa ja jälleenrakentamisessa. EU:n on myös ponnisteltava kansainvälisen yhteisön toimien tehostamiseksi niitä koordinoimalla.
<P>
Haluan vielä korostaa Afganistanin orastavan kansalaisyhteiskunnan merkitystä oikeusvaltion ja demokratian rakentamisessa ja väkivallan kulttuurin voittamisessa. Tässä työssä riippumattomien ja moniarvoisten tiedotusvälineiden kehittyminen ja toimintavapaus on tavattoman tärkeää. Afganistanissa on vielä paljon tehtävää tälläkin alalla.
<SPEAKER ID="069" NAME="Konrad Szymański">
UEN-ryhmän puolesta. - (PL) Arvoisa puhemies, Afganistan on viimeksi kuluneina 30 vuotena kokenut Neuvostoliiton miehityksen, sisällissodan ja sitten talebanien vallan. Tästä syystä vapauden tehostamisoperaation, jonka Yhdysvallat, Yhdistynyt kuningaskunta, Puola, Tšekki, Ranska ja Romania aloittivat yhdessä ISAF-operaation kanssa ja joka yhdistää sotilasliittoon lähes kaikki Euroopan unionin jäsenvaltiot, olisi katsottava onnistuneen. Koulutusjärjestelmä toimii paremmin, terveydenhuolto toimii paremmin ja Hamir Karzain johtama hallitus valvoo merkittävää osaa valtiosta hyvin vaikeissa olosuhteissa. Terrorismin elpyminen vuonna 2007 merkitsee meille vain yhtä asiaa: Afganistan tarvitsee Euroopan unionilta ja Natolta vain kasvavaa taloudellista, poliittista ja sotilaallista tukea. Toisenlainen suhtautuminen, joka näkyy vasemmiston esittämissä tarkistuksissa, osoittaisi itsekkyyttä, teeskentelyä ja lyhytnäköisyyttä.
<SPEAKER ID="070" NAME="Angelika Beer">
Verts/ALE -ryhmän puolesta. - (DE) Arvoisa puhemies, hyvät naiset ja herrat, olemme ristiriitaisessa tilanteessa. Ryhmäni suosittelee, että jokainen lukisi huolellisesti André Brien alkuperäisen mietinnön voidakseen ymmärtää Afganistanissa kohtaamiamme haasteita. Tämän jälkeen ulkoasiainvaliokunnan enemmistö yksinkertaisesti tarkisti ja poisti kiireellisesti tarvittuja toimenpiteitä. Ei voida vain julistaa: lisää joukkoja, jatkukoon kaikki kuten ennen, hyvin menee. Mikään ei suju hyvin! Se näkyi eilisessä hyökkäyksessä. Sotilaallista strategiaa on tarkistettava. Kaikki eri aloitteet on yhdistettävä. Tähänhän halusimme yhdessä päästä.
<P>
Ryhmäni esitti tarkistukset yhdessä sosialistiryhmän kanssa tämän tärkeän tavoitteen hyväksi, hyvä André Brie. Sanon tämän kaikella kunnioituksella, jota tunnen viime vuosina tekemäänne työtä kohtaan: kiistelemme täällä siitä, mikä on oikea kanta, ja on raukkamaista teiltä - vain koska ryhmänne on sysännyt teidät syrjään ja esittänyt selvästi poikkeavan kannan, jossa myös todetaan, että joukkoja tarvitaan, mutta on toimittava oikein - vain lyödä hanskat tiskiin ja todeta, että poistatte nimenne. Se ei auta Afganistanin kansaa eikä tätä parlamenttia kehittämään yhtenäistä Afganistan-strategiaa.
<P>
Kehottaisin kaikkia äänestämään näiden tarkistusten puolesta - siten täytämme vastuumme: vastuumme niitä kohtaan, jotka lähetämme sinne, poliiseja ja sotilaita kohtaan, ja niitä kohtaan, joita haluamme auttaa, nimittäin Afganistanin kansaa.
<SPEAKER ID="071" NAME="Vittorio Agnoletto">
GUE/NGL -ryhmän puolesta. - (IT) Arvoisa puhemies, hyvät naiset ja herrat, olen erittäin kiitollinen André Brielle hänen tekemästään työstä ja tuen täysin hänen päätöstään poistaa nimensä. Päätöslauselmaa on muutettu, ja nyt se kuvaa valtiota, jossa äänestysprosentti on raporttien mukaan valtava, missä unohdetaan, että kansa joutui äänestämään aseellisten ryhmien jatkuvan uhan alla.
<P>
Siinä ei mainita sotaherrojen läsnäoloa Karzain hallituksessa. Vapauden voimistamisoperaatiota ei arvostella, vaikka se aiheuttaa siviiliuhreja kaikkialla valtiossa. Naton toimia tuetaan ja jätetään huomiotta, että Naton joukkojen läsnäolo Afganistanissa on tällä hetkellä suurin syy täydelliseen turvattomuuteen valtiossa. Lisäksi vaikka oopiumin tuotanto kasvaa, päätöslauselmassa ei mainita mahdollisuutta käynnistää pilottihankkeita oopiumin käyttämiseksi morfiinin tuotantoon, vaikka Euroopan parlamentti on hyväksynyt tätä koskevan erityisen päätöslauselman.
<P>
Myönteinen seikka on epäilemättä huolestuminen Malalai Joyan ja muiden aktivistien kohtalosta, mutta se ei riitä estämään ryhmääni äänestämästä tätä mietintöä vastaan.
<SPEAKER ID="072" NAME="Bastiaan Belder">
IND/DEM -ryhmän puolesta. - (NL) Euroopan unionin jäsenvaltioiden kansalaiset ja paljon kaukaisempienkin valtioiden kansalaiset vastaavat Afganistanin rauhoittamisesta ja jälleenrakentamisesta hengellään. He kaikki ansaitsevat mitä suurimman kunnioituksen ja parlamentin täyden tuen, Jumalan suojelua pyytävät rukoukset, sillä heidän tehtävänsä on edelleen erittäin vaarallinen. Siitä uutena osoituksena on eilen aamulla Kabulissa tehty murhaisku.
<P>
Haluaisin pyytää neuvostoa ja komissiota käsittelemään kahta erityisongelmaa, jotka liittyvät Afganistanin mutkikkaaseen tilanteeseen. Jollei saada aikaan tehokasta strategiaa Pohjois-Pakistanin vapauttamiseksi talebaneista, jää valtion vakauttaminen lähes pelkästään läntiseksi haaveeksi. Tämän vuoksi Naton joukot joutuvat toimimaan kädet sidoksissa.
<P>
Toisena Afganistanin ongelmana on tarve maatalouden nykyaikaistamiseen. Suurimman esteen muodostaa valtion laajoilla alueilla vallitseva turvattomuus. Se selviää hyvin YK:n tilastoista: mitä turvattomampi alue on, sitä enemmän lisääntyvät unikkojen kukinnot pelloilla. Toivotan neuvostolle ja komissiolle viisautta ja sitkeyttä Afganistanin vakauttamisessa.
<SPEAKER ID="073" NAME="Koenraad Dillen" AFFILIATION="NI">
- (NL) Olemme kaikki yhtä mieltä siitä, että tilanne maailman neljänneksi köyhimmässä valtiossa on edelleen traaginen, vaikka rohkaiseviakin merkkejä on näkynyt valtion jälleenrakentamisen käynnistyttyä. Ongelmat eivät tietenkään ole pelkästään sotilaallisia ja strategisia, vaan ehdottomana edellytyksenä sellaisen elinkelpoisen valtion rakentamiselle, jossa on riippumaton oikeuslaitos ja kriittiset viestimet, on täydellinen voitto talebaneista. Viimeksi mainitusta seikasta puheen ollen on mielestäni hyvä, että tässä mietinnössä todetaan, ettei Afganistanin perustuslaissa vieläkään taata uskonnonvapautta, sillä islamista poikkeaminen on edelleen rikos. Lännen tukeman hallituksen on siksi tehtävä edelleen kovasti työtä.
<P>
Kaipaan tältä mietinnöltä sen toteamista, että voitto talebaneista edellyttää Pakistania koskevan strategian laatimista. Tämä maa on edelleenkin terroristien suojapaikka: kaikki tietävät, että Pakistan antaa logistista tukea terroristeille, mikä kävi ilmi eilisessä hyökkäyksessä Kabulin Intian suurlähetystöön. Afganistan-politiikkaan on siksi liitettävä koko aluetta koskeva politiikka. Muuten se epäonnistuu.
<SPEAKER ID="074" NAME="Nickolay Mladenov" AFFILIATION="PPE-DE">
(EN) Arvoisa puhemies, haluan aloittaa yhtymällä Intian suurlähetystöön tehdyn hyökkäyksen tuomitsemiseen ja ilmaisemalla osanottoni erityisesti prikaatikenraali Mehtalle ja Raolle Intian suurlähetystöstä ja heidän perheilleen. Toivottavasti tämä isku ei estä Intiaa, joka on Afganistanin jälleenrakentamisen tärkeä liittolainen, jatkamasta tukitoimiaan.
<P>
Afganistanin tragedia merkitsee paljon muutakin kuin rakennusten tuhoutumista. Se merkitsee ihmishenkien menetystä viimeksi kuluneina 35 vuotena. Jälleenrakentaminen ja ihmishenkien kokoaminen niin rikkinäisessä valtiossa vaatii paljon enemmän työtä ja pitemmän ajan kuin voimme kuvitellakaan.
<P>
Aivan ensimmäiseksi Afganistan tarvitsee kuitenkin turvallisuutta, ennen kaikkea turvallisuutta. On hyvä, että mietinnössä näkyy myös yhteisymmärrys, jota kuitenkin on taustalla Afganistanissa, että siinä todetaan poliittisen ratkaisun olevan mahdollista vain, jos jatkamme talebanien ja kapinallisten sotilaallista painostamista. Painostamista on jatkettava, jos haluamme varmistaa poliittisen ratkaisun. Meidän on tuettava Afganistanin hallituksen politiikkaa, jonka mukaan neuvotteluja voidaan käydä talebanien kanssa vain, jos ne hyväksyvät perustuslain ja laskevat aseensa. Ne voivat palata poliittiseen elämään.
<P>
Meidän on tuettava presidentti Karzaita ja Afganistanin hallitusta saamaan valtionsa valvontaansa ja palauttamaan valvontaansa poliittiset aloitteet omassa valtiossaan. Siksi kannatan lämpimästi komission jäsen Ferrero-Waldneria, kun hän korosti ensi vuoden vaalien merkitystä. Afganistan tarvitsee voimakkaan hallituksen, joka sitoutuu asialle, katsoo tulevaisuuteen eikä jää menneisyyden vangiksi.
<P>
Lopuksi haluaisin vielä sanoa, että mielestäni komissio tekee hienoa työtä järjestäessään Afganistanin tukiohjelmia. Erityisesti suurlähettiläs Kretschmer ja tietysti erityisedustaja Vendrell tekevät erinomaista työtä edustaessaan Euroopan unionia. Meidän on nyt välitettävä voimakas signaali tuesta kansalaisillemme Afganistanissa, yksiköillemme ja neuvostolle, jotta he jatkaisivat työtään.
<SPEAKER ID="075" NAME="Libor Rouček" AFFILIATION="PSE">
(CS) Hyvät naiset ja herrat, jotta Afganistania koettelevista turvallisuus-, poliittisista, taloudellisista ja sosiaalisista ongelmista päästäisiin onnistuneesti eroon, tarvitaan paljon enemmän kuin sotilaallinen ratkaisu. Kapinallisiin kohdistettu sotilaallinen painostus on sovitettava tehokkaaseen poliittiseen prosessiin ja vuoropuheluun, johon osallistuvat kaikki väestönosat, jotka tunnustavat perustuslain ja suostuvat laskemaan aseensa. Mielestäni Euroopan unionilla olisi oltava merkittävämpi asema tuettaessa Afganistania rakentamaan omaa valtiota, jossa on voimakkaammat demokraattiset laitokset, joilla voidaan turvata alueellinen koskemattomuus, valtion yhtenäisyys sekä taloudellinen ja sosiaalinen kehitys. Nyt apua tarvitaan kiireellisesti erityisesti maan eteläosissa. Hallinnollisten laitosten voimistaminen ja vastuun maan johdosta asteittainen siirtäminen Afganistanin viranomaisille on kuitenkin liitettävä jokaisen yksilön ihmisoikeuksien tehokkaaseen kunnioittamiseen ennen kaikkea oikeusvaltion oloissa. Ilman tätä suojaa ei pysyvää ja kestävää menestystä voida taata.
<SPEAKER ID="076" NAME="Gerard Batten" AFFILIATION="IND/DEM">
(EN) Arvoisa puhemies, muistamme kaikki hyvin, miksi Afganistan alun perin valloitettiin: se oli seurausta al-Qaidan Afganistanista käsin talebanien suojeluksessa suunnittelemasta syyskuun 11. päivän terrori-iskusta Yhdysvaltoihin. Yhdysvallat liittolaisineen, lähinnä Yhdistyneen kuningaskunnan kanssa, suoritti onnistuneen hyökkäyksen al-Qaidan ajamiseksi ulos linnakkeestaan. Lännen vakavat sotilasjoukot tekivät sen, mitä oli tarpeen terrorismin torjumiseksi.
<P>
Tässä mietinnössä todetaan, että Naton läsnäolo on välttämätöntä valtion tulevaisuuden turvaamiseksi. On totta, että vain vapaan ja demokraattisen maailman Natoon yhdistetyt sotilasjoukot voivat puolustaa demokraattisia vapauksiamme hyökkäyksiltä, mutta epäilen suuresti mahdollisuuksia demokratian lujittamiseksi valtioon, jonka historiassa sitä ei ole ollut ja jonka yhden uskonnon monopoliasema ei vastaa Lännen käsityksiä liberaalista demokratiasta.
<SPEAKER ID="077" NAME="Slavi Binev" AFFILIATION="NI">
(BG) Hyvät kollegat, Afganistan on ollut sotilaallisten toimien näyttämönä jo lähes seitsemän vuotta. Kesäkuussa 2008 Euroopan unioni kustantaa yli 23 000 sotilashenkilön läsnäolon. Kansainvälinen yhteisö antaa huomattavaa taloudellista tukea Afganistanille. Infrastruktuurin jälleenrakentamiseksi valtiossa tehdään jatkuvasti työtä. Kaiken tämän tuloksena hallitus valvoo nyt vain yli kolmannesta Afganistanin alueesta.
<P>
Nämä tulokset huomioon ottaen en ymmärrä, miksi Euroopan unionin taloudellista apua Afganistanille halutaan lisätä. Miksi unionin veronmaksajien rahoja tuhlattaisiin aloitteisiin, joilla on niin vähän vaikutusta? Pohjalla on halu saada laki ja oikeus valtaan ja parantaa oikeusjärjestystä, mutta pystyykö nykyinen hallitus säilyttämään ne ottaen huomioon, ettei se pysty varmistamaan omaa valtaansa tässä valtiossa? Tuemme Afganistanin poliisivoimien uudelleen järjestämistä, mutta miksi tuloksena on poliiseja, jotka eivät kunnioita ihmisoikeuksia ja käyttävät väärin virallista asemaansa?
<P>
Jos me nyt haluamme, ettei Afganistan enää olisi jännityspesäke ja että se saisi ansaitsemansa aseman kansainvälisessä yhteisössä, meidän olisi eurooppalaisina laitoksina tarkasteltava uudelleen nykyistä politiikkaamme ja strategiaamme.
<SPEAKER ID="078" NAME="Robert Evans" AFFILIATION="PSE">
(EN) Arvoisa puhemies, viittaan päätöslauselman 16 kohtaan, jossa todetaan, että ”Afganistanin turvallisuusongelmat eivät liity vain terrorismin vastaiseen taisteluun vaan että ne ovat monimutkaisempia, ja että siksi sotilaallinen ratkaisu ei ole riittävä”. Tähän kohtaan luulisin kollegojeni Libor Roučekin ja Samuli Pohjamon aiemmin viitanneen. Monet esimerkit historiasta osoittavat, että sotilasvoimin voidaan monissa olosuhteissa pakottaa konfliktin ratkaisuun ja luomaan rauhaa muistuttava ratkaisu, mutta historia opettaa myös, että kestävä ratkaisu voidaan varmistaa vain demokraattisilla laitoksilla, joita kansa tukee.
<P>
Olemme edistyneet tällä alueella Afganistanissa, ja komission jäsen Ferrero-Waldner on oikeassa todetessaan, että Afganistanin hallituksen on nyt osoitettava ihmisoikeuksien ja sananvapauden selvää kunnioittamista, jos ne halutaan palauttaa voimaan. Näin naisia äänestämässä Afganistanin viime vaaleissa, mikä oli suuri askel eteenpäin. Näitä seikkoja on pystyttävä saamaan aikaan ja työtä on tehtävä Pakistanin kanssa rauhan palauttamiseksi alueelle.
<SPEAKER ID="079" NAME="Emilio Menéndez del Valle" AFFILIATION="PSE">
(ES) Arvoisa puhemies, Afganistanissa kuoli kesäkuussa enemmän kansainvälisten joukkojen jäseniä kuin Irakissa. Kesäkuussa myös talebanien näkyvyys ja valta tuntuivat selvemmin Peshawarissa, joka konfliktin suhteen tärkeä kaupunki Pakistanissa.
<P>
Pakistanissa väitetään, että armeija on tehnyt salaisia rauhansopimuksia Afganistanin ja Pakistanin taleban-johdon kanssa ja että Pakistanin armeija on kiinnostuneempi Intian rajasta kuin Afganistanin rajasta. Lisäksi monet puhujat ovat jo todenneet, että Intian suurlähetystön porteilla Kabulissa kuoli eilen 40 henkilöä.
<P>
Kysynkin: olisiko nyt syytä harkita toisenlaista strategiaa?
<SPEAKER ID="081" NAME="Vural Öger" AFFILIATION="PSE">
- (DE) Arvoisa puhemies, kesäkuu oli verisin kuukausi ulkomaalaisille sotilaille taleban-hallinnon päätyttyä vuonna 2001. Yli 48 liittouman sotilasta kuoli, eli enemmän kuin samaan aikaan Irakissa. Vuoden alusta alkaen yli 2 200 henkilöä on kuollut väkivaltaisesti Afganistanissa. Afganistanissa ei vallitse yksittäinen konflikti vaan alueellinen sota, joka voi laajentua. Tilanne on vakavampi kuin vuonna 2001.
<P>
Tämän hälyttävän asiantilan vuoksi Afganistanin on pysyttävä unionin painopisteenä. Eurooppalaisten joukkojen läsnäololla ja EU:n siviilioperaatiolla on tärkeä asema valtiossa. Valiokunnassa käytyjen pitkien neuvottelujen jälkeen tuen päätöslauselmaesityksen lopullista versiota, jossa tuodaan esiin monia ratkaisevia seikkoja, muun muassa Afganistanin turvallisuusjoukkojen järjestelmällinen koulutus, syventyminen siviiliyhteiskunnan rakentamiseen ja kansainvälisten elinten välisen koordinoinnin tehostamiseen.
<SPEAKER ID="082" NAME="Anna Ibrisagic" AFFILIATION="PPE-DE">
(SV) Arvoisa puhemies, kuunneltuani tämän päivän keskustelua ja luettuani kaikki tarkistukset minusta tuntuu, että jotkut uskovat, että vain vuoropuhelu kannattaa ja auttaa ja että sotilaallinen läsnäolo on kielteistä ja vahingollista. En tiedä, moniko parlamentin jäsenistä on sotapakolainen. Minä olen. Tiedän, että tarvitaan sekä siviiliyhteistyötä että sotilaallista läsnäoloa. Kokemukseni sodasta on, että vuoropuheluun parhaiten valmistautuneilla ei ole valtaa ja että väkivallan kannattajat, huumekauppiaat ja sotaherrat, joilla on valta, ovat harvoin valmiita vuoropuheluun. Siksi tarvitaan sotilaallisten ja siviilitoimien yhdistämistä, jos väkivallan ja köyhyyden noidankehä halutaan todella rikkoa Afganistanissa.
<SPEAKER ID="083" NAME="Miroslav Mikolášik" AFFILIATION="PPE-DE">
(SK) Olemme nähneet terrori-iskujen ja väkivaltaisen kapinallisuuden voimakkaan lisääntymisen Afganistanissa. Kansainvälisen yhteisön ei pidä sietää terroristijärjestöjä eikä sallia niiden rahoittamista huumekaupalla.
<P>
Terroristijärjestöjen tärkeimpänä tavoitteena on epäsovun kylväminen Naton liittolaisten keskuuteen ja sellaisen kuvan luominen, ettei Afganistaniin voida saada aikaan rauhaa. Näin toimien ne muodostavat uhan alueen turvallisuudelle ja koko maailman turvallisuudelle. EU:n Afganistania koskevan turvallisuuspolitiikan on siksi oltava dynaamisempaa ja joustavampaa ja siihen on liitettävä konkreettisia lyhyen ja pitkän aikavälin toimenpiteitä, joilla pyritään jälleenrakentamaan Afganistanin yhteiskunta, laitokset ja oikeusvaltio ja tukemaan presidentti Karzaita. Euroopan yhteisön olisi edelleen tuettava toimenpiteitä, joilla on jo saatu aikaan edistystä kyseisessä valtiossa, erityisesti toimenpiteitä, joilla autetaan tyydyttämään kansan perustarpeet ja toteuttamaa terveydenhuolto.
<SPEAKER ID="084" NAME="Dragoş Florin David" AFFILIATION="PPE-DE">
(RO) Afganistan on edelleen kansainvälisen yhteisön suurin haaste terroritoimien, kasvavan huumetuotannon ja väkivallan vuoksi.
<P>
Tässä yhteydessä pyydän komissiota ja neuvostoa sekä kansainvälisiä järjestöjä ottamaan huomioon ensisijaisesti kolme tärkeintä tointa lyhyen aikavälin toimintasuunnitelmassa: huumeiden jakelukanavien tunnistaminen ja eristäminen Afganistanissa, alueen maiden vahvempi osallistuminen kansainvälisen strategian toteuttamiseen, ottaen huomioon kulttuuriset ja uskonnolliset yhteydet, enemmän taloudellista tukea ja osallistumista jälleenrakentamiseen sekä inhimilliseen ja hallinnolliseen elintarvikeapuun.
<P>
Mielestäni myös poliittisen, kulttuurisen ja uskonnollisen vuoropuhelun tehostaminen Afganistanissa on pätevä ratkaisu vakauden saavuttamiseksi alueella.
<P>
Onnittelen André Brietä hänen laatimastaan mietinnöstä.
<SPEAKER ID="085" NAME="Geoffrey Van Orden" AFFILIATION="PPE-DE">
(EN) Arvoisa puhemies, olen juuri palannut Helmandista ja Kandaharista. Olen samaa mieltä, ettei edistystä tapahdu ilman vakautta. Vakaus tarkoittaa hyvää hallintoa, se merkitsee joukkoja ja se merkitsee poliisia.
<P>
Minusta tuntuu, että tietyt eurooppalaiset liittolaisemme kykenevät Afganistanissa vain kauniisiin sanoihin. Sinne tarvitaan lisää taistelujoukkoja. Sinne tarvitaan suurempaa joustavuutta. Tarvitaan suurempaa tukea ISAF-operaatiolle Afganistanissa. Poliisioperaatiossa EU tekee hyvää työtä, mutta se ei ole mitään verrattuna Yhdysvaltojen työn laajuuteen. Eurooppalaisten ja amerikkalaisten poliisikoulutukseen liittyvät työt olisi koordinoitava paremmin.
<P>
Lopuksi haluaisin sanoa paheksuvani André Brien huomautuksia hänen puhuessaan talebaneista ja amerikkalaisista samaan hengenvetoon: minusta se oli sopimatonta. Talebanit murhaavat maanmiehiään, liittouma tukee paikallista väestöä.
<SPEAKER ID="086" NAME="Vytautas Landsbergis" AFFILIATION="PPE-DE">
(EN) Arvoisa puhemies, päätöslauselmaesityksen 11 kohdassa todetaan, että Euroopan parlamentti ”tukee Nato-joukkojen pyrkimyksiä parantaa maan turvallisuutta ja torjua paikallista ja kansainvälistä terrorismia ja katsoo, että joukkojen läsnäolo on olennaisen tärkeää maan tulevaisuuden varmistamisen kannalta”.
<P>
Esittelijän esittämässä tarkistuksessa 9 vastustetaan tätä kantaa ja ehdotetaan kyseisen kohdan poistamista. Olisi parempi, jos esittelijä toteaisi selvästi, että parlamentti tukee paikallista ja kansainvälistä terrorismia ja katsoo Nato-joukkojen olevan esteenä maan taleban-tulevaisuudelle. Tällaisena tarkistus 9 olisi Afganistanin ja Naton vastainen.
<SPEAKER ID="087" NAME="Czesław Adam Siekierski" AFFILIATION="PPE-DE">
(PL) Arvoisa puhemies, unionin suurimpia nykyisiä haasteita on tehokkaan mekanismin perustaminen hankkeen koordinoinnille ja tiedonvaihdolle Afganistanin operaatioon osallistuvien välille. Tällainen mekanismi on välttämätön, jotta Afganistanissa toimivien eri tahojen hankkeet saataisiin täydentämään toisiaan. Kansainvälinen ja paikallinen terrorismi on torjuttava turvallisuuden tehostamiseksi kyseisessä valtiossa, minkä myötä myös kehitys etenisi. Tämän vuoksi meidän olisi toimittava yhdessä tukeaksemme afganistanilaista yhteiskuntaa ja sovintohankkeita. Lisäksi Afganistanin tilanne olisi pyrittävä vakauttamaan voimistamalla paikallisia laitoksia ja tyydyttämällä väestön peruselintarpeet. Merkittävä askel maan demokraattisessa jälleenrakentamisessa on viestimien riippumattomuuden ja vapauden toteuttaminen. Tätä olisi tuettava.
<SPEAKER ID="088" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, hyvä André Brie, hyvä komission jäsen, ystäväni Benita, hyvät naiset ja herrat, haluaisin jälleen kerran ilmaista tukeni André Brien mietinnölle ja tyytyväisyyteni siihen, että on saatu aikaan niin laaja yhteisymmärrys Afganistanin turvallisuuden tarpeesta sanan laajassa merkityksessä ja paremman hallinnon tarpeesta näinä erityisen vaikeina aikoina, kuten kaikki olettekin täällä korostaneet.
<P>
Keskustelussa on korostettu tilanteen mutkikkuutta, mikä edellyttää muutakin kuin vain sotilaallista ratkaisua. Tilanne on erittäin vaikea. Kansainvälisen yhteisön on sitouduttava asiaan pitkäaikaisesti, sillä se on välttämätöntä ja ratkaisevaa Euroopan unionille, kuten täällä on todettukin. Vie kauan aikaa, ennen kuin toiveikkuus herää uudelleen kansassa. Hallinnossa, kuten komissio totesikin, meidän on keskityttävä tulevien vaalien valmisteluun. Neuvosto osaltaan tietysti jatkaa vaalivalmistelujen tarkkaa valvontaa.
<P>
Hallinnossa oikeusvaltion periaatteiden ja siihen liittyvien perinteiden noudattaminen ei ole erottava tekijä, mikä on selvitettävä Afganistanin viranomaisille.
<P>
Turvallisuudesta ja läsnäolosta maassa haluan korostaa, että EU:n henkilöstö muodostaa yli 50 prosenttia IFAS:sta ja että neuvosto keskittyy lähikuukausina neljään painopisteeseen. Ensimmäinen painopiste on EUPOL:n henkilöstön tuntuva lisääminen, mistä neuvosto päätti 26. toukokuuta. Itse asiassa kaikki, mikä liittyy poliisin tehokkuuteen, on tärkeää, ja parlamentti on syystä huolissaan asiasta.
<P>
Toiseksi neuvosto pyrkii valvomaan Afganistania käsitelleen kansainvälisen konferenssin päätelmien toteuttamista: Euroopan unionilla on oltava tässä ratkaiseva asema ottaen huomioon sen taloudellinen tuki.
<P>
Kolmanneksi Euroopan unionin on korostettava tarvetta parantaa Afganistanin ja Pakistanin suhteita - kuten monet täällä ovatkin todenneet - ja kannustettava molempia valtioita pyrkimään aktiivisesti yhteistyön tehostamiseen, erityisesti terrorismin molemmille aiheuttamaa uhkaa vastaan ja kaikissa huumekauppaan liittyvissä kysymyksissä.
<P>
Lopuksi neuvosto ja komissio tarvitsevat Euroopan parlamentin täyden tuen tässä asiassa, joka on ratkaisevaa kansainväliselle yhteisölle ja - kuten monet teistä ovat korostaneetkin - Euroopan tulevaisuudelle.
<SPEAKER ID="089" NAME="Benita Ferrero-Waldner">
komission jäsen. - (EN) Arvoisa puhemies, pyrin olemaan mahdollisimman lyhytsanainen. Haluan vain esittää kolme huomautusta. Ensimmäinen koskee Pakistania. On aivan selvää, että on toimittava myös raja-alueilla, ja mielestäni on käytettävä hyväksi hallituksen vaihdoksen myötä Pakistanissa avautunutta ikkunaa.
<P>
Samaan aikaan on kuitenkin havaittavissa kasvavaa jännitystä, joka ei toivottavasti kuitenkaan haittaa hieman parantuneita kahdenvälisiä suhteita perustasolla.
<P>
Toimimme myös raja-alueilla, ja mielestämme alueellinen yhteistyö, myös rajahallinnossa ja alueellisessa kaupankäynnissä, on tärkeää. Tuemmekin G8-maiden esittämää vuoropuhelua Afganistanista ja Pakistanista, jonka Saksa on aloittanut.
<P>
Toinen huomatukseni koskee oikeuslaitosta. Mielestämme hyvä hallinto on tietenkin tärkeää ja se liittyy tiiviisti poliisi- ja oikeuslaitokseen. Jos noudatetaan koskemattomuusperiaatetta, poliisi voi tehdä mitä vain. On saatava aikaan hyvä oikeusjärjestelmä. Siksi olemme toimineet yhdessä neuvoston kanssa. Neuvosto on keskittynyt poliisiin ja me komissiossa olemme tehneet paljon työtä oikeuslaitoksen hyväksi ja olemme omalta osaltamme auttaneet muotoilemaan Afganistanin kansallisen oikeusstrategian ja -ohjelman, joiden on myös oltava osa kestävää eli pitkäaikaista ohjelmaa.
<P>
On olemassa tätä asiaa koskeva osasto eli Afganistanin jälleenrakennusrahasto ARTF oikeusasioita varten, ja aiomme tukea sitä myös Afganistanin kahdenvälisen ohjelman yhteydessä. Olemme lupautuneet ja sitoutuneet tähän prosessiin jo Rooman konferenssissa. Uudistuksia tarvitaan tietysti paljon.
<P>
Kolmas ja viimeinen huomautukseni koskee maaseudun kehittämistä. Pariisin konferenssissa osoitettiin selvästi, että maaseudun kehittämiseen on keskityttävä voimakkaasti. Tämä onkin ollut alusta alkaen tärkeimpiä alojamme, joilla olemme tehneet paljon työtä. Olemme voimakkaasti sitoutuneet jatkamaan taloudellisten vaihtoehtojen tarjoamista unikon viljelylle.
<P>
Parannamme myös - ja tämä on tavallaan uutta tietoa - maaseudun infrastruktuureja jokialueiden hallinnon ja kastelun kautta ja parantamalla paikallisia kylvöjä ja karjankasvatusta. Henkilökohtaisesti olen sitä mieltä, että on mielenkiintoista tarkastella alueellista lähestymistapaa, esimerkiksi pohjoisessa yhteistyössä Tadžikistanin kanssa sähköä tuottavassa vesivoimalahankkeessa ja viljelmien kastelujärjestelmän toteuttamisessa, mikä tietysti parantaa ruuan tuottamista Afganistanin väestölle ja vierottaa heitä huumeista.
<P>
Odotamme jatkuvaa tiivistä ja hedelmällistä yhteistyötä parlamentin kanssa, sillä viivymme Afganistanissa kauan ja toivomme saavamme teidän tukenne politiikallemme sellaisenaan - strategiallemme, kuten myös täytäntöönpanolle. Tiedämme, että siihen käytetään veronmaksajien rahoja, mutta mielestäni meidän on oltava siellä ja tehtävä yhdessä työtä Afganistanin vakauden hyväksi.
<SPEAKER ID="090" NAME="André Brie">
esittelijä. - (DE) Arvoisa puhemies, antakaa minun esittää vielä kolme huomautusta. Ensiksi haluaisin sanoa Angelika Beerille, etten pelkää omaa ryhmääni ja että johdan mielelläni tätä keskustelua. Kammottavimpia tarkistuksia mietintööni teki oma ryhmäni: se totesi, ettei Afganistanissa ole havaittavissa lainkaan myönteisiä muutoksia. Tämän tarkistuksen hävyttömyys raivostuttaa minua. Mielestäni meidän kaikkien on suhtauduttava Afganistaniin hyvin realistisesti ja tiukasti. Valtion yhteiskunta on rikas ja samalla ristiriitainen ja monisärmäinen, ja ongelmat, joita siellä kohtaamme, ovat tätä kaikkea moninkertaisesti.
<P>
Toiseksi monet kollegat ja parlamentin jäsenet ovat sanoneet minulle, että meidän on otettava vastuumme Afganistanista terrorismin, oopiumin tuotannon, korruption ja niin edelleen torjumisessa. Monet vasemmistolaiset kollegani voisivat lisätä tähän, että asia pätee myös miehitykseen. Oma näkökantani, jota olen yrittänyt tehdä selväksi, koskee kansan etuja - kansan, joka on elänyt jo 30 vuotta sodassa. Mielestäni tämä tuodaan esiin mietinnössä, mistä haluaisin kiittää jälleen kerran kaikkia niitä henkilöitä ja ryhmiä, jotka ovat olleet mukana laatimassa mietintöä.
<P>
Kolmanneksi en kannata monia osia tekstistä, mutta jatkan mielelläni sen muokkaamista osana sitoutumistani Afganistanin asialle. Siitä ei ole epäilystäkään.
<SPEAKER ID="091" NAME="Puhemies">
(IT) Keskustelu on päättynyt.
<P>
Äänestys toimitetaan tänään.
<P>
Kirjalliset kannanotot (142 artikla)
<SPEAKER ID="092" NAME="Bogusław Rogalski  " AFFILIATION="UEN">
kirjallinen. - (PL) Afganistan joutuu kohtaamaan monia ongelmia. Siellä on tehty monia terrori-iskuja, sisäinen tilanne pahenee eikä ihmisoikeuksia kunnioiteta.
<P>
Valtiossa tuotetaan valtavat määrät oopiumia, mikä myös vaikuttaa kielteisesti turvallisuuteen ja politiikkaan, sillä oopiumin tuotantoon perustuva talous on korruption lähde ja heikentää julkisia laitoksia, erityisesti oikeusjärjestelmää.
<P>
Yli puolet Afganistanin väestöstä elää köyhyysrajan alapuolella, työttömyysaste on 40 prosenttia ja islamista kieltäytyminen on edelleen rangaistava rikos. Vaikka valtio on paneutunut mutkikkaaseen ja vaikeaan jällenrakennusprosessiin, sen on kuitenkin tyydytettävä asukkaidensa tarpeet entistä paremmin muun muassa koulutuksessa, terveydenhuollossa, asumisessa, elintarvikkeissa ja yleisessä turvallisuudessa.
<P>
Afganistanille annettavaan apuun olisi liitettävä pitkän ja lyhyen aikavälin toimenpiteitä, joilla parannetaan kauaskantoisesti hallintojärjestelmää. Euroopan unionin tuen olisi perustuttava Afganistanin alueella toimivien jäsenvaltioiden kokemukseen ja taitoon, ja siinä olisi käytettävä välittäjinä siviilejä ja sotilaita. Nato-joukkojen läsnäolo on myös välttämätöntä terrorismin torjumiseksi. Väestön laajan osallistumisen vaaleihin pitäisi vaikuttaa myönteisesti valtion tulevaisuuteen, sillä äänestäessään he osoittavat haluaan rakentaa demokraattista valtiota. Korruption torjumisen on myös jatkuttava ja on kannustettava uusien rakenteiden luomista Afganistanin laitoksiin. Rakenteiden uudistamisella ja yhteisillä kansainvälisillä toimilla voi olla valtava vaikutus ratkaistaessa Afganistanin vaikeaa tilannetta, joka johtuu pitkäaikaisesta sisäisestä konfliktista.
