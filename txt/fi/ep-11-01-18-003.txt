<CHAPTER ID="003">
EY:n ja Serbian välinen vakautus- ja assosiaatiosopimus - EY:n ja Serbian välinen vakautus- ja assosiaatiosopimus (keskustelu) 
<SPEAKER ID="007" NAME="Puhemies">
(DE) Esityslistalla on ensimmäisenä yhteiskeskustelu EY:n ja Serbian välisestä sopimuksesta
<P>
EY:n ja Serbian välinen vakautus- ja assosiaatiosopimus. Jelko Kacinin ulkoasiainvaliokunnan puolesta laatima suositus. Suositus ehdotuksesta neuvoston ja komission päätökseksi Euroopan yhteisöjen ja niiden jäsenvaltioiden sekä Serbian tasavallan välisen vakautus- ja assosiaatiosopimuksen tekemisestä [15619/1/2007 - C7-0341/2010 - 2007/0255(NLE)]
<P>
EY:n ja Serbian välinen vakautus- ja assosiaatiosopimus. Neuvoston ja komission julkilausumat
<SPEAKER ID="008" NAME="Jelko Kacin">
esittelijä. - (SL) Arvoisa puhemies, Euroopan unionin ja Serbian välinen vakautus- ja assosiaatiosopimus allekirjoitettiin huhtikuussa 2008, ja siirtymäkauden väliaikainen kauppasopimus Serbian kanssa on pantu onnistuneesti täytäntöön helmikuusta 2010 alkaen.
<P>
Tämän sopimuksen ratifiointimenettely alkoi syyskuussa 2008 Serbian parlamentin ratifioitua sen ensimmäisenä.
<P>
Sopimus tarjoaa poliittiset, oikeudelliset ja taloudelliset puitteet Euroopan unionin ja Serbian väliselle yhteistyölle, eikä Serbia pystynyt jatkamaan Eurooppaan yhdentymistä ilman ratifiointimenettelyn käynnistymistä.
<P>
Vuonna 2009 Euroopan parlamentin esityslistalla ei ollut Serbiaa koskevia mietintöjä, koska ratifiointimenettely jäsenvaltioissa keskeytyi Serbian laiminlyötyä täysimääräisen yhteistyön Haagissa toimivan entisen Jugoslavian alueen kansainvälinen rikostuomioistuimen (ICTY) kanssa. Tähän mennessä 11 jäsenvaltiota on ratifioinut tämän sopimuksen, ja siksi vetoan tänään muihin jäsenvaltioihin, että ne tekisivät saman mahdollisimman pian.
<P>
Jos me tänään ratifioimme sopimuksen tässä tärkeässä istunnossa, annamme voimakkaan ja selvän viestin tuestamme Serbian eurooppalaisille tavoitteille. Se ei kuitenkaan yksin takaa ratifiointimenettelyn onnistunutta loppuun saattamista.
<P>
Serbiaa koskevaan päätöslauselmaan, josta huomenna äänestämme, sisältyy nimenomaan tämä tukiviesti. Meidän on tuettava Serbiaa sen pitkällä ja vaikealla tiellä kohti Euroopan unionin jäsenyyttä.
<P>
Serbialla, joka on pitkään ollut eristyksissä ja jäänyt sivuun Euroopan politiikan ja talouden uusista virtauksista, on edessään monia haasteita.
<P>
Kuluneiden kahden vuoden aikana olemme todistaneet Serbian poliittisen kentän muuttumista Eurooppa-myönteisemmäksi. Serbian johto antaa meille parhaan todisteen vilpittömästä sitoutumisestaan eurooppalaisiin arvoihin ja elämäntapaan, jos se onnistuu ratkaisemaan ongelmia ja toteuttamaan kaikki tarvittavat uudistukset.
<P>
Myönteistä kehitystä on jo ollut nähtävissä. Olemme olleet vilpittömän tyytyväisiä Serbian kompromissihalukkuuteen ja YK:n yleiskokouksen syyskuussa 2010 antamaan Kosovoa koskevaan yhteiseen päätöslauselmaan.
<P>
Tammikuun 1. päivänä 2011 Serbia poisti pakollisen asepalveluksen, ja nuorten serbikansalaisten ikäluokille on annettu lisämahdollisuus oppia, opiskella ja kehittyä. Myös asevoimien siviilivalvontaa on vahvistettu.
<P>
Toisaalta Serbian etenemistä kohti EU:ta on suuresti hankaloittanut se, että kaksi ICTY:ssä sotarikoksista syytettyä henkilöä on edelleen vapaalla jalalla.
<P>
Ratko Mladić on ollut pakomatkalla yli 15 vuotta, Srebrenican kansanmurhasta lähtien; kyseessä on vakavin Euroopan maaperällä sitten toisen maailmansodan tehty rikos.
<P>
Olemme tyytyväisiä Serbian hallituksen julkilausumaan, jonka mukaan se pitää Haagin tuomioistuimen kanssa tehtävän yhteistyön loppuun saattamista ensiarvoisen tärkeänä. Vaadimme kuitenkin Serbian viranomaisia ICTY:n pääsyyttäjän toteamuksen mukaisesti vähentämään vakuuttavasti viranomaisten osoittaman poliittisen tahdon ja käytännön tulosten välistä eroa.
<P>
Serbian on nyt aika saada tämä tuskallinen vaihe päätökseen ja toteuttaa uusia toimia sovinnon aikaansaamiseksi alueella.
<P>
Serbia ei voi olla varma jäsenehdokasvaltion asemasta ennen kuin se osoittaa tekevänsä täysimääräistä yhteistyötä Haagin tuomioistuimen kanssa neuvoston 25. lokakuuta 2010 antamien päätelmien mukaisesti.
<P>
Kaikkein vakuuttavin todiste tästä olisi syytteeseen asetettujen pidättäminen ja luovuttaminen. Serbian toimet tämän tavoitteen saavuttamiseksi eivät toistaiseksi ole tuottaneet tuloksia, ja ne ovat edelleen riittämättömiä.
<P>
Länsi-Balkanin alueidenvälisissä suhteissa on saatu aikaan merkittäviä muutoksia, kaikkein suurimpana osoituksena niistä Serbian ja Kroatian väliset suhteet. Olemme tyytyväisiä Serbian presidentin kantaan; hänen uusi lähestymistapansa on edistänyt voimakkaasti kestävän sovinnon aikaansaamista alueella.
<P>
Siitä huolimatta haasteita on vielä jäljellä. Serbian hallituksen on osoitettava suhtautuvansa myönteisesti Kosovon hallinnon kanssa käytävään tulevaan vuoropuheluun, ja Kosovon asemaa koskevasta kysymyksestä riippumatta Serbian ja Kosovon hallitusten on luotava kumppanuussuhde, jotta koko alue pystyy helpommin lähentymään Euroopan unionia.
<P>
Tämä pätee myös Serbian ja Bosnia ja Hertsegovinan välisiin suhteisiin. Serbian hallituksen on tuettava uudistuksia, joiden ansiosta Bosnia ja Hertsegovinalla on mahdollisuus neuvotella Euroopan unionin jäsenyydestä omien toimielintensä kautta. Tällä hetkellä asia ei vielä ole näin.
<SPEAKER ID="009" NAME="Enikő Győri">
neuvoston puheenjohtaja. - (EN) Arvoisa puhemies, minulla on suuri etuoikeus ja kunnia palata Euroopan parlamenttiin uudessa asemassani Euroopan unionin neuvoston puolivuotista puheenjohtajakautta hoitavan Unkarin edustajana. Hyvät parlamentin jäsenet, toivon, että pidätte minua entisenä parlamentin jäsenenä ja takeena siitä, että puheenjohtajavaltio Unkari aikoo suhtautua parlamenttiin myötämielisesti.
<P>
Odotan erittäin kiinnostuneena yhteistyöstä teidän kaikkien kanssa tulevien viiden ja puolen kuukauden puheenjohtajuuden aikana. Jatkan nyt omalla äidinkielelläni.
<P>
neuvoston puheenjohtaja. - (HU) Arvoisa puhemies, hyvät parlamentin jäsenet, minulle on suuri ilo ja kunnia osallistua tähän keskusteluun, jonka jälkeen parlamentti äänestää Serbian tasavallan kanssa allekirjoitetun vakautus- ja assosiaatiosopimuksen hyväksymisestä. Haluan myös käyttää tilaisuutta hyväkseni ja esittää kiitokset Euroopan parlamentin esittelijälle Jelko Kacinille, joka laati aiheesta erinomaisen mietinnön, sekä antaa tukeni Serbian yhdentymistä Euroopan unioniin koskevalle päätöslauselmalle. Muiden alueen maiden tavoin EU:n jäsenyysnäkymistä on ollut hyötyä myös Serbialle, ja maassa on tapahtunut huomattavaa tämänsuuntaista kehitystä viime vuosina. Tätä taustaa vasten vakautus- ja assosiaatiosopimus on tärkeä edistysaskel Serbian tiellä kohti Euroopan unionin jäsenyyttä.
<P>
Sopimus vahvistaa Euroopan unionin ja Serbian jo ennestään tiiviitä yhteyksiä ja luo osapuolten välille sopimussuhteen. Sopimuksella luodaan poliittiselle vuoropuhelulle uusi kehys. Sillä muodostetaan vapaakauppa-alue ja vahvistetaan kahdenvälisiä taloussuhteita, joiden kautta Serbian on määrä saada merkittävää taloudellista hyötyä. Sopimuksella tuetaan uudistusprosesseja, jotka edistävät Serbian talouskasvua ja auttavat Serbiaa kehittämään kaikilta osin toimivan markkinatalouden. Lisäksi sopimuksella luodaan perusta yhteistyön lisäämiselle useilla Euroopan unionin ja Serbian välisillä aloilla, joita on tulevaisuudessa määrä kehittää; tällaisia aloja ovat etenkin järjestäytyneen rikollisuuden ja rajojen yli tapahtuvan laittoman kaupankäynnin torjuminen sekä nykyisten ympäristönsuojelusäädösten parantamista koskeva yhteistyö.
<P>
Neuvosto aloitti sopimuksen ratifiointimenettelyn 14. kesäkuuta 2010. Toistaiseksi 11 jäsenvaltion parlamentit, Unkari tietenkin mukaan luettuna, ovat tukeneet sopimusta. Suhtaudumme hyvin luottavaisesti siihen, että kaikki jäsenvaltiot ratifioivat sopimuksen piakkoin. Neuvosto toivoisi vakautus- ja assosiaatiosopimuksen tulevan voimaan vuoden 2011 loppuun mennessä, mutta viimeistään vuoden 2012 alussa. Tämä merkitsisi, että Serbia ryhtyisi kunnianhimoiseen sopimussuhteeseen Euroopan unionin kanssa juuri silloin, kun se aloittaa intensiivisemmät liittymisvalmistelut. Äänenne lisäävät entisestään tämän prosessin näkyvyyttä ja edistymistä sen yksimielisen tuen ansiosta, jonka kaikki poliittiset voimat ilmaisivat 1. joulukuuta pidetyssä ulkoasiainvaliokunnan kokouksessa. Joulukuussa 2009 jättämässään jäsenyyshakemuksessa Serbia ilmoitti sitoutuvansa Euroopan unioniin. Viime vuoden lokakuussa neuvosto pyysi komissiota antamaan lausuntonsa. Lausunto saadaan todennäköisesti vuoden 2011 toisella puoliskolla.
<P>
Olemme kaikki tietoisia siitä, että Euroopan yhdentymisprosessista on Serbialle lukuisia hyötyjä. Samanaikaisesti Serbian on vielä toteutettava tärkeitä uudistuksia. Niihin kuuluvat lisätoimet julkishallinnon ja oikeusvaltion aloilla, oikeuslaitoksen uudistus, korruption ja järjestäytyneen rikollisuuden torjuminen ja yhteistyö entisen Jugoslavian alueen kansainvälisen rikostuomioistuimen kanssa.
<P>
Kuten Jelko Kacinin käsiteltäväksi jättämässä mietinnössä myös todetaan, yhdentymisprosessi edistyy tällä alalla saavutetun edistyksen perusteella. Olen tyytyväinen siihen, että paljon tuloksia on jo saavutettu. Samalla haluan käyttää tätä tilaisuutta hyväkseni ja korostaa, että viime vuonna Serbia otti historiallisia askeleita kohti rauhaa alueen naapurivaltioiden kanssa. Olen myös tyytyväinen tiiviiseen yhteistyöhön, jota Serbia teki kesällä 2010 Euroopan unionin kanssa, sekä sen tuloksena laadittuun YK:n päätöslauselmaan, joka avasi tien Serbian ja Kosovon hallitusten väliseen vuoropuheluun. Neuvosto tukee varauksetta korkean edustajan Catherine Ashtonin tällä alalla tekemää työtä. Tämä on merkittävä haaste, mutta mahdollisuus vuoropuhelun luomiseen tarjoaa sekä Kosovolle että Serbialle mahdollisuuden päästä lähemmäs Euroopan unionia.
<P>
Lopuksi haluan jakaa kanssanne vielä yhden ajatuksen. Olen vakuuttunut sitä, että Euroopan unionin on säilytettävä laajentumisprosessin uskottavuus. Meillä on siihen tarvittavat keinot. Uskon, että jos jäsenyysneuvottelut Kroatian kanssa saadaan onnistuneesti päätökseen Unkarin puheenjohtajakaudella, se on myös Serbialle hyvin myönteinen merkki siitä, että prosessi on käynnissä ja että Balkanin alueen mailla on paikka Euroopan unionin kansojen joukossa.
<P>
Arvoisa puhemies, hyvät parlamentin jäsenet, vuosi 2011 on Serbialle merkittävä vuosi, joka tuo mukanaan sekä haasteita että mahdollisuuksia. Olen tyytyväinen siihen mahdollisuuteen, jonka tämä uusi sopimus antaa Serbialle, jotta voimme yhdessä rakentaa yhteistä tulevaisuutta rauhaa rakastavassa Euroopassa.
<SPEAKER ID="011" NAME="Štefan Füle">
komission jäsen. - (EN) Arvoisa puhemies, on suuri ilo ja kunnia käyttää tänään Euroopan parlamentissa puheenvuoro Serbian tasavallan kanssa tehtävän vakautus- ja assosiaatiosopimuksen hyväksymisen puolesta. Haluan myös esittää lämpimät kiitokseni Serbiaa käsittelevälle esittelijälle Jelko Kacinille hänen Serbian yhdentymisestä Euroopan unioniin laatimastaan mietinnöstä.
<P>
Vakautus- ja assosiaatiosopimus on Serbialle suuri edistysaskel sen matkalla kohti Euroopan unionin jäsenyyttä. Sopimuksen keskeisenä tavoitteena on viitoittaa tietä Euroopan tiiviimmälle yhdentymiselle ja uudistuksille ja valmistaa Serbiaa Euroopan unionin jäsenyyteen. Tämä tärkeä virstanpylväs toimii kannustimena Serbialle, sillä se on jatkanut toimiaan edistääkseen sovinnon aikaansaamista alueella.
<P>
Vakautus- ja assosiaatiosopimuksella luodaan kattava institutionaalinen kehys vakautus- ja assosiaationeuvoston, vakautus- ja assosiaatiokomitean, poliittiselle vuoropuhelulle luodun uuden kehyksen ja useimmat Euroopan unionin politiikanalat laajasti kattavan alakomiteoiden verkoston kautta. Lisäksi siinä perustetaan tietenkin Euroopan parlamentin ja Serbian parlamentin välinen erityiselin, parlamentaarinen sekavaliokunta.
<P>
Taloudelliselta näkökannalta vakautus- ja assosiaatiosopimuksessa määrätään vapaakauppa-alueen asteittaisesta toteuttamisesta ja Serbian asteittaisesta yhdentymisestä Euroopan unionin sisämarkkinoihin, mikä toisi taloudellista hyötyä sekä Euroopan unionille että Serbialle. Sopimus lisää investointeja erityisesti välillisten investointien osalta, kuten kävi Keski-Euroopassa 1990-luvulla. Se edistää ratkaisevasti Serbian talouskasvua ja auttaa Serbiaa siirtymään kohti toimivaa markkinataloutta.
<P>
Tämän sopimuksen hyödyt Euroopan unionille ovat yhtä merkittävät. Serbian markkinat on nyt avattu Euroopan unionista tulevalle viennille. Aikaisemmin suhteellisen korkeat tullimaksut poistetaan kokonaan muutaman vuoden kuluessa joitakin erityisen herkkiä maataloustuotteita lukuun ottamatta.
<P>
Serbian asteittainen liittäminen yhtenäismarkkinoihin parantaa myös sijoitusedellytysten vakautta ja ennakoitavuutta. Kilpailu- ja valtiontukisäännöt mukautetaan Euroopan unionin vastaaviin sääntöihin. Immateriaalioikeuksien suoja nostetaan myös asteittain vastaamaan Euroopan unionin vaatimustasoa. Serbian laajat julkisten hankintojen markkinat avataan myös asteittain eurooppalaisille tarjouksentekijöille.
<P>
Tiiviimpien suhteiden luominen Serbiaan tuo mukanaan monia muita etuja erityisesti Euroopan unionille, sillä se helpottaa yhteistyötä oikeuden, vapauden ja turvallisuuden, ympäristöasioiden sekä liikenteen ja tullin aloilla vain muutamia mainitakseni. Siksi se auttaa lisäämään Euroopan unionin politiikan uskottavuutta ja tehokkuutta Kaakkois-Euroopassa.
<P>
Lopuksi totean, että on erityisen huomionarvoista, että Serbia aikaisti väliaikaisen sopimuksen täytäntöönpanoa. Se tuli virallisesti voimaan helmikuussa 2010, mutta Serbia päätti soveltaa sitä pian sen allekirjoittamisen jälkeen, huhtikuussa 2008. Serbia on siten osoittanut sitoutuvansa taloudelliseen yhdentymiseen Euroopan unionin kanssa ja on tähän mennessä saavuttanut myönteisiä tuloksia.
<P>
Sen jälkeen kun neuvosto päätti kesäkuun 14. päivänä 2010 käynnistää sopimuksen ratifiointimenettelyn, yhdeksän jäsenvaltiota on ilmoittanut ratifioivansa sopimuksen ja kaksi muuta on vahvistanut sen hyväksymisen parlamenteissaan. Euroopan parlamentin tämänpäiväisen äänestyksen pitäisi sen vuoksi tuoda lisäpontta tälle prosessille poliittisten ryhmien antaman yleisen tuen ansiosta. Toivon, että muut jäsenvaltiot ratifioivat sopimuksen pian.
<P>
Lopuksi kiinnitän vielä huomiota Serbian yhdentymisestä Euroopan unioniin annettuun päätöslauselmaan, joka on hyvin valmisteltu osuus tämänpäiväisessä poliittisessa keskustelussa. Siksi olen kiitollinen esittelijä Jelko Kacinille. Päätöslauselmalla lähetetään Serbialle viesti sekä EU:n ja Serbian välisten suhteiden parantamiseksi annetusta tuesta että odotuksista, jotka liittyvät tärkeimpiin haasteisiin Serbian tiellä kohti Euroopan unionin jäsenyyttä. Tämä on erityisen ajankohtaista Serbian jäsenyyshakemusta koskevan lausunnon valmistelun takia.
<P>
Vierailin Belgradissa viime marraskuussa luovuttamassa yksityiskohtaisen kyselyn pääministerille ja Euroopan integraatioasiain varapääministerille. Serbian viranomaiset työstävät parhaillaan ahkerasti vastauksiaan, joita odotamme kuun loppuun mennessä. Minua rohkaisee Serbian hallituksen 30. joulukuuta hyväksymä toimintasuunnitelma, joka on jatkoa komission edistymiskertomukselle. Komissio aikoo analysoida perinpohjaisesti kyselyihin annetut vastaukset ja Serbian viranomaisten tulevina kuukausina toteuttamat toimet saattaakseen päätökseen arviointinsa, jotta se voi antaa lausuntonsa vuoden 2011 toisella puoliskolla.
<P>
Kuten unkarilaiskollegani totesi, vuosi 2011 on Serbialle tärkeä vuosi: sekä vaativien haasteiden että mahdollisuuksien vuosi. Tie on valittu ja tavoitteet ovat hyvin tiedossa, mutta Serbian on kuljettava tuo tie, täytettävä vaaditut arviointiperusteet ja, sitten kun se on valmis, aloitettava neuvotteluprosessi Euroopan unionin kanssa. Olen vakuuttunut siitä, että yhteisellä tuellamme Serbia jatkaa oikeiden eurooppalaisten valintojen tekemistä ja edistyy yhdentymispyrkimyksissään. Tämä välittää myönteisen viestin koko alueelle aikana, jolloin meidän on vahvistettava sen eurooppalaista näkökulmaa rauhan vakauttamiseksi ja talouskasvun tukemiseksi Länsi-Balkanilla.
<SPEAKER ID="012" NAME="György Schöpflin" LANGUAGE="EN">
Arvoisa puhemies, mielestäni Serbiaa koskeva mietintö on erinomainen. Kiitän esittelijä Jelko Kacinia.
<P>
Minusta vaikuttaa siltä, että Serbia on lopultakin tehnyt päätöksensä ja haluaa vilpittömästi itselleen eurooppalaisen tulevaisuuden. Poliittisen eliitin enemmistön mielestä tämä on kaikkein otollisin vaihtoehto. Tämä määrätietoisuus on nähtävä kahden edellisen vuosikymmenen myllerrysten valossa. Serbia kävi läpi kommunismin päättymisen, Jugoslavian hajoamisen ja sitä seuranneet sodat, Slobodan Miloševićin hallinnon, vuoden 1999 pommitukset, nopeasti kasvavat mafiat ja rikollisuuden, väkivallan, pakolaiset - masentavan ja traumaattisen menneisyyden. Päätös Euroopan valitsemisesta on siksi huomattava saavutus ja merkitsee, että Serbiasta on tullut alueen vakautta lisäävä tekijä.
<P>
Jäljellä on kaksi merkittävää poliittista ongelmaa: Ratko Mladićin pidättäminen ja siirtäminen Haagiin ja sopimukseen pääsy Kosovon itsenäisyydestä. Molemmat ongelmat viittaavat psykologisiin esteisiin. Ratko Mladićilla on suojelijansa ja Kosovon menettäminen on kipeä asia melkoiselle osalle Serbian yhteiskuntaa; mikä tahansa aluemenetys on tuskallinen. Näiden asioiden lisäksi on useita muita aloja, joihin on kiinnitettävä huomiota, etenkin julkishallinnon ja oikeudenkäytön parantaminen, markkinaedellytysten luominen ja Serbian menneisyyttä koskeva täydellinen avoimuus, joka edellyttää arkistojen avaamista.
<P>
Ennuste Serbian Euroopan unionin jäsenyystavoitteille on suhteellisen hyvä. Tämänsuuntaiset sitoumukset ovat selkeitä. Eliitille ja yhteiskunnalle kuuluvat tehtävät on hyväksytty ja tekniset valmistelut edistyvät. Jos kaikki menee hyvin, Serbian pitäisi saada lausunto tänä syksynä ja ehdokasvaltion asema sen jälkeen. Tie Eurooppaan ei ole helppo, mutta koko Eurooppa hyötyy vakaasta, demokraattisesta Serbiasta.
