<CHAPTER ID="023">
Etniseen alkuperään ja rotuun perustuvan profiloinnin ongelma terrorismin torjunnan, lainvalvonnan, maahanmuuton sekä tulli- ja rajavalvonnan yhteydessä (keskustelu) 
<SPEAKER ID="525" NAME="Puhemies">
(EL) Esityslistalla on seuraavana Sarah Ludfordin kansalaisvapauksien sekä oikeus- ja sisäasioiden valiokunnan puolesta laatima mietintö etniseen alkuperään ja rotuun perustuvan profiloinnin ongelmasta terrorismin torjunnan, lainvalvonnan, maahanmuuton sekä tulli- ja rajavalvonnan yhteydessä.
<SPEAKER ID="526" NAME="Sarah Ludford">
esittelijä. - (EN) Arvoisa puhemies, kuluneen vuosikymmenen aikana on otettu käyttöön lakeja ja käytäntöjä, jotka mahdollistavat sen, että valtavia määriä henkilötietoja voidaan säilyttää ja vaihtaa. Tällä hetkellä EU:ssa itsessäänkin on ehdolla lukuisia toimenpiteitä, jotka helpottavat profilointia. Profilointi on tekniikka, jonka avulla kootaan yhteen tietoja eri lähteistä ja tehdään eräänlainen malli, jonka mukaan tunnistetaan ne ihmiset, joiden ominaispiirteet, käyttäytyminen tai tuttavapiiri vaikuttavat epäilyttäviltä ja jotka tämän vuoksi joutuvat tarkempaan seulontaan mahdollisina rikollisina tei terroristeina.
<P>
Poliisityössä on myös liikuttu kohti ennustavaa ja ennaltaehkäisevää lähestymistapaa, joka voi joskus olla tarpeen mutta joka voi myös johtaa rangaistustoimenpiteisiin viattomia ihmisiä kohtaan perustuen stereotypioihin, useimmiten rotuun tai jopa uskontoon.
<P>
Olen huolestunut profiloinnista ja tiedonlouhinnasta siitä syystä, että ne poikkeavat yleissäännöstä, jonka mukaan lainvalvontaa koskevien päätösten tulisi perustua ihmisen yksilölliseen käyttäytymiseen. On olemassa riski, että viaton henkilö voidaan alistaa sattumanvaraisiin pysäytyksiin, kuulusteluihin tai matkustuksen keskeytykseen. Jos hänet merkitään turvallisuusriskiksi eikä statusta pikaisesti poisteta, voi lisäksi seurata pidempiaikaisia rajoituksia, kuten viisumin tai maahantulon epääminen, työntekokielto tai jopa vangitseminen ja pidätys.
<P>
Maailmassa, jossa kansainvälinen tiedonvaihto jatkuvasti lisääntyy, henkilön leimaaminen riskiksi turvallisuuden tai poliisin kannalta, jos tietoa korjata, voi johtaa seuraamuksiin, jotka eivät ole pelkästään hankalia tai kalliita vaan myös todella järkyttäviä. Tarvitsee vain muistaa, kuinka Maher Arar, kanadalainen kidutuksen uhri - jonka kauhistuttaviin kokemuksiin elokuva "Rendition - poikkeuksellinen luovutus" perustuu - pidätettiin profiloinnin seurauksena perustuen ihmisiin, jotka hänen veljensä sattui tuntemaan. Vaikka hän itse ei ollut tehnyt mitään ansaitakseen joutumisensa epäillyksi, hän vietti siitä huolimatta seitsemän kuukautta kidutettavana syyrialaisessa tyrmässä.
<P>
Teille esittelemässäni mietinnössä on ollut suurena apuna varjoesittelijöiden huomattava panostus; kiitän heitä lämpimästi. Mietintö hahmottelee ihmisoikeuksia, tietosuojaa ja syrjimättömyyttä koskevia standardeja ja yrittää ylläpitää kahta perusperiaatetta, joita tulisi noudattaa aina profiloinnin yhteydessä: rangaistustoimenpiteiden tulisi perustua ihmisen yksilölliseen käyttäytymiseen ja lainmukaista tasa-arvon periaatetta tulisi ylläpitää.
<P>
Kaikki profilointi ei herätä oikeudellisia vastaväitteitä. Me kaikki tunnemme trillerit, joissa psykologi kutsutaan apuun laatimaan rikosprofiili murhaepäillystä. Jos silminnäkijä antaa tarkan kuvauksen eli profiilin - sanotaan vaikka pankkiryöstäjästä: valkoihoinen, 30-vuotias mies - olisi järjetöntä pidättää esimerkiksi aasialaista syntyperää oleva, 50 -vuotias nainen.
<P>
Profiloinnin ilmeisin riski liittyy etniseen taustaan tai rotuun. Jos poliisi käyttää näitä ainoina perusteina päättääkseen, kenet pysäyttää, tarkastaa tai pidättää, se on laiskaa ja harhaanjohtavaa stereotypiointia, joka johtaa laittomaan vähemmistöjen syrjintään.
<P>
Suurena huolenaiheena on tämänkaltainen romanien huono kohtelu. Kotikaupungissani Lontoossa profiloinnin vaikutus nuoriin mustiin miehiin on johtanut ankarampiin suuntaviivoihin ja turvatoimiin - joista mikään ei saisi missään tapauksessa estää tiedusteluun perustuvaa rikostutkintaa.
<P>
Profiloinnin laillisuudesta huolehtimisen lisäksi kyseenalaistan vahvasti sen tehokkuuden. Epäilyttävien henkilöiden etsiminen ulkonäön tai käyttäytymisen perusteella voi viedä huomion pois niiden henkilöiden etsimiseltä, jotka ovat todella vaarallisia. On myös olemassa riski, että oikeat rikolliset mukautuvat profiiliin käyttämällä viattoman näköisiä ihmisiä huumekuriireina tai itsemurhapommittajina tai siirtymällä käyttämään sellaisia matkareittejä, joita ei valvota.
<P>
Terrorismin vastaiset toimet kohdistavat valokeilan aasialaisiin, erityisesti pakistanilaista syntyperää oleviin henkilöihin. 32 prosenttia Yhdistyneen kuningaskunnan muslimiväestöstä kertoo joutuneensa syrjityksi lentokentillä. On olemassa suuri riski, että nämä ihmiset vieraannutetaan, minkä vuoksi he kieltäytyvät yhteistyöstä poliisin kanssa mikä voi lopulta vaikeuttaa turvatoimia.
<P>
Sen vuoksi tässä mietinnössä pyydetään, että profilointia koskeva EU:n tai kansallinen lainsäädäntö saatetaan yhdenmukaiseksi jo olemassa olevan EU:n lainsäädännön ja kansainvälisten sopimusten kanssa. Jos mahdollista, kaikki profilointiin liittyvät suojatoimet tulisi koota yhteen säädökseen.
<P>
Oikeudellisen arvioinnin lisäksi pitäisi toteuttaa lisätutkimuksia profiloinnin suhteellisuudesta ja tehokkuudesta. Perusoikeusviraston ja Euroopan tietosuojavaltuutetun, vastaavissa ominaisuuksissaan, tulisi olla avainasemassa näissä tutkimuksissa.
<P>
Lopuksi, jos profilointia aiotaan käyttää laillisena ja tasapuolisena keinona turvallisuuden ylläpitämisen edistämiseksi, asialle tulee luoda yhtenäiset ja oikeudenmukaiset lakisääteiset kehykset.
<SPEAKER ID="527" NAME="László Kovács">
komission jäsen. - (EN) Arvoisa puhemies, komissio on tyytyväinen parlamentin tekemään aloitteeseen, joka tuo huomion keskipisteeseen Euroopan tasolla etniseen alkuperään ja rotuun perustuvan profiloinnin ongelman terrorismin torjunnan, lainvalvonnan, maahanmuuton sekä tulli- ja rajavalvonnan yhteydessä.
<P>
Sarah Ludfordin esittelemä mietintö antaa hyvän pohjan, joka edistää tätä asiaa herättämällä laajaa keskustelua ja ehdottamalla keinoja ongelmaan tarttumiseksi. Haluan tuoda esille, että jo olemassa oleva tietosuojalainsäädäntö varmistaa henkilötietojen korkean suojan - sisältäen arkaluonteiset tiedot kuten etnisen taustan tai rodun - ja on voimassa riippumatta käytetystä teknologiasta. Sen vuoksi on ilmeistä, että yleiset tietosuojaperiaatteet koskevat myös profilointia yhtenä tietojenkäsittelyn keinona.
<P>
Komissio uskoo vahvasti, että perusteeton tai tarpeeton etninen profilointi on epäoikeudenmukainen ja kielletty käytäntö - myös silloin kun se tehdään lainvalvonnan nimissä tai maahanmuuton sekä tulli- ja rajavalvonnan yhteydessä - ja se on ristiriidassa Euroopan unionin perusarvojen kanssa.
<P>
Komission ehdottamien tärkeiden välineiden mukaan - kuten Schengenin rajasäännöstö, Eurodac, Schengenin tietojärjestelmä, viisumitietojärjestelmä - perusteettomien etnisten profilointitekniikoiden käyttö ei ole sallittua. Mitä tulee esimerkiksi rajavalvontaan, Schengenin rajasäännöstön 6 artiklan säännökset edellyttävät, että rajatarkastuksia suorittaessaan rajavartijat eivät saa syrjiä matkustajia rodun, etnisen alkuperän, uskonnon tai vakaumusten perusteella.
<P>
Haluaisin mainita lisäksi perusoikeusviraston toiminnan tällä saralla. Virasto on aikeissa esitellä hyvien toimintatapojen käsikirjan etnistä profilointia vastaan taistelemiseksi ja sen ehkäisemiseksi. Käsikirjaa voisi käyttää yhteiskoulutuksessa FRONTEXin kanssa, minkä sisällyttämistä viraston vuoden 2010 työohjelmaan komissio tukee. Komissio tukee myös sitä, että viraston vuoden 2010 työohjelmaan sisällytetään hanke, jossa pannaan täytäntöön tiedonkeruuseen liittyvä Schengenin rajasäännöstön 6 artikla.
<P>
Lopuksi, komissio on tyytyväinen eilen esiteltyyn selvitykseen vähemmistöjen syrjinnästä. Lainvalvontaa ja rajavalvontaa koskevat kohdat antavat meille ajankohtaista lisätietoa kokemuksista, joita ihmisillä on etnisestä profiloinnista. Komissio tietenkin tutkii huolellisesti vähemmistöjen syrjintäselvityksen tulokset, jotka julkaistaan luku luvulta vuoden kuluessa. Mutta jo nyt voimme päätellä, että rasismi ja muukalaisviha ovat vieläkin pysyviä ilmiöitä Euroopan unionissa ja että ne vaikuttavat etnisten vähemmistöjen edustajien elämään.
<P>
Komissio yhtyy mietintäluonnokseen, jonka mukaan tietojen, kuten etnisen taustan, rodun tai alkuperän käsittelyä tilastointitarkoituksessa voidaan käyttää avuksi tunnistamaan epäsuoraa syrjintää tai perusteettomia lainvalvonnan käytäntöjä. Tämä näkökulma pitää kuitenkin arvioida huolella. Sen vuoksi komissio ottaakin selvää mahdollisuudesta pyytää 29 artiklan mukaista tietosuojatyöryhmää laatimaan lausunnon henkilötietojen, kuten etnisen taustan, rodun tai alkuperän käsittelystä tilastointitarkoitukseen.
<P>
Komissio seuraa myös tarkasti Euroopan neuvoston toimintaa alustavan profilointia koskevan suosituksen suhteen. Komissio on aikeissa toimittaa neuvostolle pyynnön, jotta tämä vahvistaisi sen valtuudet neuvotella tästä alustavasta suosituksesta.
<P>
Mitä tulee lakisääteisen kehyksen tarpeeseen profiloinnin määrittelyssä, komissio uskoo, että asiaa koskeva EU:n lainsäädäntö rajaturvallisuudesta ja tietosuojasta on riittävä perusoikeuksien turvaamiseen. Todellakin, se edellyttää että jokaisen tietojenkäsittelytoimenpiteen tulee perustua tiettyihin tunnustettuihin laillisiin perusteisiin ja noudattaa varsinkin tarpeellisuuden, suhteellisuuden, käyttötarkoituksen rajoittamisen ja oikeellisuuden periaatteita. Tätä valvotaan riippumattomien, julkisten viranomaisten toimesta. Tällä hetkellä kehys sisältää myös tiukat säännöt arkaluonteisten henkilötietojen käsittelyn ja automaattisen päätöksenteon osalta. Kaikki nämä periaatteet koskevat myös profilointia yhtenä henkilötietojen käsittelyn keinona.
<P>
Komissio on sitoutunut - kuten minäkin - rasismin ja muukalaisvihan vastaiseen taisteluun kaikilla perussopimusten sallimilla keinoilla, ja tähän kuuluu tapaukset, joissa rasistinen kohtelu tulee viranomaisten taholta. Komissio on vakaasti päättänyt vahvistaa politiikkaamme rasismin ja muukalaisvihan vastaisen taistelun osalta Ruotsin puheenjohtajakaudella, ja sen tulee tarttua myös etnisen profiloinnin ongelmaan.
<P>
Vielä kerran komission puolesta, olen hyvin tyytyväinen mietintöluonnokseen ja odotan innolla, että se hyväksytään huomisessa täysistunnossa.
<SPEAKER ID="528" NAME="Claude Moraes">
PSE-ryhmän puolesta. - (EN) Arvoisa puhemies, sosialisteina tuemme täysin tätä mietintöä. Olimme mukana sen laatimisessa, koska uskomme tämän olevan ensimmäinen kerta, kun tässä parlamentissa kunnolla avataan poliittinen, lainopillinen ja moraalinen keskustelu etnisestä profiloinnista ja sen vaikutuksista tavallisiin ihmisiin.
<P>
Mielestämme ennustava profilointi ja tiedonlouhinta ovat asioita, jotka ovat jo kauan jääneet tutkimatta. Olen hyvin tyytyväinen, että komissio lähestyy asiaa myönteisesti tunnustaen tämän ilmiön sekä ymmärtäen etnisen profiloinnin aiheuttaman mahdollisen epäsuoran syrjinnän.
<P>
Sosialistit toivovat, että mikäli tämä mietintö hyväksytään huomenna ja tulevan Euroopan neuvoston profilointisuosituksen seurauksena asia saa riittävän poliittisen sysäyksen, jotta siihen tartuttaisiin korkeimmilla tasoilla. Miksi? Lontoon vaalipiirini puolesta ja omasta puolestani voin sanoa, että tiedän, mitä etninen profilointi tarkoittaa. Se tarkoittaa sitä, että sinut pysäytetään ja tarkastetaan säännöllisesti sen vuoksi miltä näytät; ei sitä, että sinut pysäytetään ja tarkastetaan asianmukaisen tiedustelun, asianmukaisen poliisityön ja asianmukaisten menettelytapojen seurauksena.
<P>
Tällainen profilointi on voimavarojen hukkaan heittämistä. Sillä ei saada kiinni terroristeja; sillä ei saada kiinni rikollisia. Sen sijaan sillä otetaan maalitauluksi epäsuoraan tai suoraan ne ihmiset, jotka ovat haavoittuvaisia, ne joilla on etninen tausta, joka sattuu olemaan juuri vääränlainen.
<P>
Tämä voi johtaa - ja on tärkeää, että ihmiset ymmärtävät tämän - ruumiintarkastuksiin ja muihin väärinkäytöksiin, joita olemme nähneet. Tämä mietintö on tärkeä askel eteenpäin ihmisten suojelemisessa asialta, joka on tähän asti jäänyt tutkimatta. Olen iloinen, että Sarah Ludford otti nyt asian esille parlamentissa, ja tuemme täysin tätä mietintöä huomenna.
<SPEAKER ID="529" NAME="Carl Schlyter">
Verts/ALE-ryhmän puolesta. - (EN) Arvoisa puhemies, haluaisin kiittää Sarah Ludfordia tästä mietinnöstä. Kathalijne Buitenweg ei päässyt paikalle, mutta esitän hänen mielipiteensä hänen puolestaan.
<P>
Minun pitää aloittaa kysymällä: mikä on terroristi? Millaisia tuntemuksia terroristit herättävät? He herättävät turvattomuutta. He tekevät myös ihmisistä haavoittuvaisia ja estävät näitä elämästä elämäänsä haluamallaan tavalla.
<P>
Kun sitten katsotaan terrorisminvastaista lainsäädäntöä profilointeineen, niin huomataan, että se herättää turvattomuutta ja tuo ongelmia ihmisten jokapäiväiseen elämään. Terrorismia ei voiteta terrorisminvastaisilla laeilla, jotka herättävät täsmälleen samoja turvattomuuden tunteita.
<P>
Mielestäni Euroopan yhteisöjen tuomioistuin on ollut hyvin selkeä asian suhteen todeten, että se on kiellettävä. Voimme kaikki nähdä, ettei se ole tehokasta eikä lainmukaista. Yhdysvalloissa toimiva Carter Center on todistanut, ettei se tuottanut tulosta. Saksalainen 18-40-vuotiaiden muslimimiesten tarkkailuohjelma ei tuottanut tulosta Saksassa. Se ei toimi, ja toivon todella, että voimme poistaa viimeisetkin poikkeusluvat, jotka sallivat lentokenttien, satamien ynnä muiden käyttää näitä tehottomia keinoja, jotka tekevät ihmiset onnettomiksi.
<P>
Ja miten voidaan väittää, että meillä olisi korkea turvallisuustaso, kun jotkut jättävät 20 miljoonan ihmisen tiedot sisältäviä CD-levyjä lojumaan pitkin kahviloita, ja kun tiedetään, kuinka helppoa tietokoneita on hakkeroida? Tein sitä jopa itsekin nuorena.
<P>
Joten tämä mietintö on mielestäni erittäin tärkeä. Neuvoston tulee muokata ajattelutapaansa ja käyttää voimavarojaan tehokkaasti keskittyen tiettyihin yksilöihin ja keskittäen ajankäyttönsä heihin sen sijaan, että se rekisteröisi ihmisiä etnisen taustan perusteella, mikä rikkoo täysin kaikkia ihmisoikeusstandardeja.
<SPEAKER ID="530" NAME="Emine Bozkurt" AFFILIATION="PSE">
(NL) Ihan ensimmäiseksi haluaisin kiittää Sarah Ludfordia tästä hienosta mietinnöstä. Sen olisi pitänyt olla vielä ponnekkaampi, mutta se merkitsee edistystä tästä aiheesta käydyssä keskustelussa.
<P>
Joissakin tapauksissa "profilointi" voi olla tarpeen, mutta sellaiset tapaukset tulee tarkasti määritellä ja suojata väärinkäytöksiltä. Mahdollisuudet varastoida, vaihtaa ja tulkita tietoa ovat viime vuosina kasvaneet nopeammin kuin tarpeelliset rajoitukset, joita demokratiat asettavat itselleen tämän asian suhteen. USA:n turvallisuuspalvelu ei ole saavuttanut parempaa tai luotettavampaa tietoa tiedonlouhinnan tai profilointiin perustuvan tutkimuksen perusteella, sen sijaan se on saanut pääsääntöisesti suuremman työtaakan. Turvallisuusagentti vertasikin sitä osuvasti vesilasin täyttämiseen paloletkulla, toisin sanoen hyvin tehotonta toimintaa.
<P>
Luonnollisesti etniseen alkuperään perustuvia profiileja on käytetty jo vuosia, vaikka kutsummekin sitä yleensä toisella nimellä. Jopa minut on säännöllisesti pysäytetty tullissa, vaikka olen 1,60 m pitkä enkä siis ruumiinrakenteeltani varmastikaan kaikkein uhkaavin. Tämä on pieni henkilökohtainen harmi, mutta monet ihmiset, jotka tunnollisesti noudattavat lakia, joutuvat tähän kiusalliseen tilanteeseen ei pelkästään säännöllisesti vaan systemaattisesti. Sellaiset ihmiset saavat yhteiskunnaltamme viestin, että he ovat aina epäilyksenalaisia, vähempiarvoisia ja epämieluisia. Todellisia rikollisia, jotka tulevat kaikista väestöryhmistä, ei saada kiinni tällä menetelmällä.
<SPEAKER ID="531" NAME="László Kovács">
komission jäsen. - (EN) Arvoisa puhemies, parlamentin jäsenten puheenvuorot todistavat, kuinka tärkeä asia profilointi ja perusoikeuksien kunnioittaminen on ja kuinka tärkeää on kiinnittää siihen parlamentissa huomiota.
<P>
Mietintö antaa erinomaisen kuvan profilointitekniikoiden käytön herättämistä kysymyksistä erityisesti silloin, kun ne perustuvat etniseen taustaan, rotuun, kansalaisuuteen tai uskontoon lainvalvonnan, maahanmuuton tai rajavalvonnan yhteydessä.
<P>
Komissio seuraa tarkasti sekä nyt että tulevaisuudessa profiloinnin käytön aiheuttamia ongelmia yleisellä tasolla ja erityisesti niillä sektoreilla joihin mietinnössä nimenomaisesti viitataan.
<P>
Komissio käynnistää parhaillaan kuulemista uuden teknologian aiheuttamista haasteista tietosuojalle. Tulosten pitäisi antaa komissiolle elementit, jotka auttavat asian pohtimista ja ohjaavat komissiota niiden ongelmien käsittelyssä, joita profilointi voi aiheuttaa oikeuden, vapauden ja turvallisuuden alueilla.
<P>
Perusoikeusviraston julkaisemat viimeaikaiset tulokset vähemmistöjen syrjinnästä EU:ssa, joihin komissio eilen ilmaisi tyytyväisyytensä, todistavat, että rasismi ja muukalaisviha ovat pysyviä ilmiöitä Euroopan unionissa ja että ne vaikuttavat vähemmistöjemme elämään.
<P>
Komission täytyy tutkia selvityksen tulokset tarkasti, jotta pystyttäisiin päättämään, miten asiassa edetään. Vielä kerran komission puolesta, olen hyvin tyytyväinen mietintöluonnokseen ja odotan innolla, että se hyväksytään huomisessa täysistunnossa.
<SPEAKER ID="532" NAME="Sarah Ludford">
esittelijä. - (EN) Arvoisa puhemies, olen hyvin tyytyväinen komission jäsenen myönteiseen vastaukseen. Uskon, että jotkut hänen mainitsemistaan asioista ovat erittäin käyttökelpoisia - perusoikeusvirasto, ohjeistus etnisestä profiloinnista, komission yhteistyö Euroopan neuvoston kanssa tämän antaman suosituksen suhteen, ja ehdotus, että 29 artiklan mukaiselta tietosuojatyöryhmältä voitaisiin kysyä opastusta.
<P>
Haluaisin kuitenkin patistaa komissiota vielä hieman pidemmälle ja pyytää sitä keskittymään profiloinnin erityisongelmiin. Meillähän on käsittelyssä suositus profiloinnista matkustajarekisteritietojen yhteydessä, joten erityisongelmia on olemassa.
<P>
Haluaisin kiittää erittäin lämpimästi pientä, mutta valikoitunutta kollegajoukkoa, joka otti osaa keskusteluun. Mielestäni kaksi asiaa tulivat esille erityisen vahvoina: ensinnäkin se, että niin sanotut turvatoimet voivat herättää turvattomuutta ja toiseksi se, että ne voivat olla voimavarojen tuhlaamista, ei niiden kohdistamista. Joten puhumme kansalaisvapauksien ohella myös tehokkuudesta.
<SPEAKER ID="533" NAME="Puhemies">
(EL) Keskustelu on päättynyt.
<P>
Äänestys toimitetaan huomenna perjantaina, 24. huhtikuuta 2009, kello 12.00.
