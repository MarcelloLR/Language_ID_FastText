<CHAPTER ID="012-01">
1. Madagaskar (keskustelu) 
<SPEAKER ID="197" NAME="Puhemies">
(CS) Esityslistalla on seuraavana keskustelu Madagaskarista.
<SPEAKER ID="198" NAME="Charles Tannock">
laatija. - (EN) Arvoisa puhemies, Andry Rajoelinan laiton hallinto, jota ei ole valittu vaaleilla, on lahjonnan mädättämä ja syyllistynyt vakaviin ihmisoikeusrikkomuksiin Madagaskarissa, vaikka hän lupasi valtaan noustessaan tehdä lopun lahjonnasta ja ihmisoikeusrikkomuksista, jotka kukoistivat väitetysti vallasta syöstyn entisen presidentin Marc Ravalomananan aikana. Tämä on erityisen ironista, kun otetaan huomioon pitkään jatkunut kärsimys Madagaskarin asukkaiden keskuudessa, joista monet elävät äärimmäisessä köyhyydessä. EU:n on nyt tarkasteltava Andry Rajoelinaa sekä hänen kätyreitään ja hännystelijöitään vastaan kohdistettujen toimien merkittävää vahvistamista, vedottava tarvittaessa Cotonoun sopimuksen puutteellista hallintoa koskeviin määräyksiin ja pantava täytäntöön tarvittavat pakotteet.
<P>
Afrikan unioni voisi toteuttaa paljon enemmän toimia. Sen on kuultu esittävän lukuisia latteuksia mutta konkreettiset toimet ovat toistaiseksi jääneet vähäisiksi. Tällaisista toimista mainittakoon Andry Rajoelinan ja Marc Ravalomananan välisestä sopimuksesta käytävät neuvottelut, jotta entinen presidentti voisi turvallisesti palata Madagaskariin. Andry Rajoelinan olisi myös sallittava kilpailijansa osallistuminen presidentinvaaleihin, jotka on tarkoitus järjestää tämän vuoden syyskuussa.
<P>
Vakauden ja sovinnon saavuttamista Madagaskarissa koskevat näkymät eivät valitettavasti ole hyviä. Toivon, että asiat ratkaistaan rauhanomaisesti tulevina kuukausina.
<SPEAKER ID="199" NAME="Véronique De Keyser">
laatija. - (FR) Arvoisa puhemies, emme keskustele Madagaskarin murhenäytelmästä ensimmäistä kertaa tässä parlamentissa.
<P>
Tilanne ei ole juurikaan muuttunut Madagaskarin asukkaiden kannalta helmikuussa 2010 annetun päätöslauselman jälkeen, paitsi huonompaan suuntaan. Olen huolestunut heistä, koska he ovat pääasiallisia uhreja. Tämän lisäksi meneillään on ilmeisesti päättymätön valtataistelu.
<P>
Euroopan parlamentti ilmaisi jo yli vuosi sitten selvästi tukevansa ajatusta demokraattisesta prosessista, joka voisi johtaa vaalien järjestämiseen. Näin ei ole vieläkään käynyt. Andry Rajoelina on yhä vallassa. Kuten toteamme uudelleen tässä päätöslauselmassa, hänen ei pidä asettua ehdolle uusissa vaaleissa - se on tehtävä selväksi.
<P>
Kehottaisin yksinkertaisesti antamaan neuvotteluille, joita käydään eteläisen Afrikan kehitysyhteisön (SADC) kanssa ja jotka eivät vielä ole johtaneet ratkaiseviin tuloksiin, mahdollisuuden tuottaa niitä. Tästä syystä lähestyisin tilannetta harkitusti, jotta suomme tilaisuuden neuvottelujen käymiselle mahdollisimman pian ja saavutamme toivottavasti ratkaisun.
<SPEAKER ID="200" NAME="Marie-Christine Vergiat" LANGUAGE="FR">
Arvoisa puhemies, Euroopan yhtyneen vasemmiston konfederaatioryhmä / Pohjoismaiden vihreä vasemmisto voi nyt, kerrankin, vain pahoitella tarkasteltavina olevien päätöslauselmien sävyä. Tämä pätee erityisesti Madagaskarista laadittuun päätöslauselmaan. Sain jo tilaisuuden pahoitella tätä ja muita päätöslauselmia helmikuussa 2010, kun kyseistä valtiota koskeva edellinen kiireellinen päätöslauselma hyväksyttiin.
<P>
Euroopan unioni on osoittanut niin Madagaskarissa kuin monissa muissa Afrikan valtioissa olevansa kyvytön toteuttamaan poliittisia toimia. Muutosta ei saada aikaan vaatimalla, että kyseiselle valtiolle määrätään ankarampia taloudellisia pakotteita. Ainoat tilanteesta kärsivät ovat nyt ja jatkossa Madagaskarin asukkaat, jotka eivät ole sen tarpeessa. Olisimme pitäneet parempana, mikäli Euroopan parlamentti olisi tehnyt selväksi, että se tukee eteläisen Afrikan kehitysyhteisön (SADC) välittäjäryhmää, joka on vuoden ajan pyrkinyt kaikin tavoin saavuttamaan mahdollisimman sovinnollisen ratkaisun.
<P>
Olisimme pitäneet parempana, mikäli olisi lähetetty viesti, jossa presidentti Chissanoa onnitellaan hänen toiminnastaan välittäjänä ja SADC:lle esitetystä etenemissuunnitelmasta Madagaskarin poliittisen kriisin ratkaisemiseksi. Johannesburgissa järjestetään lauantaina SADC:n uusi kokous, johon osallistuvat kaikki Madagaskarin poliittisten ryhmittymien edustajat ja jossa on tarkoitus ratifioida etenemissuunnitelma.
<P>
Vetoamme Madagaskarin asukkaiden puolesta ja toistamme, että heidän ja yksin heidän on päätettävä, ilman kansainvälistä painostusta, kuka heitä hallitsee. Euroopan unionin tehtävänä on auttaa heitä. Tästä syystä emme halua osallistua tähän puolueelliseen päätöslauselmaan, joka uhkaa kärjistää tilannetta SADC:n toimien tukemisen sijaan, ja kieltäydymme tukemasta ankarampien taloudellisten pakotteiden määräämistä.
<SPEAKER ID="201" NAME="Cristian Dan Preda" LANGUAGE="RO">
Arvoisa puhemies, totean edellisten puhujien tavoin, että asiat eivät ole edistyneet helmikuusta 2010, jolloin keskustelimme Madagaskarin tilanteesta. Voisi sanoa, että tilanne ei ole edistynyt demokratian vaan jopa syvemmän kriisin suuntaan kuin vuosi ja muutama kuukausi sitten. Gaboronessa järjestetty eteläisen Afrikan kehitysyhteisön kokous esiteltiin eittämättä viimeisenä mahdollisuutena. Jouduimme valitettavasti kaikki todistamaan sen epäonnistumista. Voimme kuitenkin mielestäni ylläpitää toivoa siitä, että tänä viikonloppuna, lauantaina, järjestettävässä kokouksessa saavutetaan myönteisiä tuloksia.
<P>
Toisaalta on totta, että Madagaskarin taloudellinen ja yhteiskunnallinen tilanne on erittäin vakava, koska madagaskarilaisten enemmistön ansiot jäävät alle yhden Yhdysvaltain dollarin päivässä. Miten he voivat selviytyä tilanteesta? Siten, että noudatetaan puolueetonta, kaikki osapuolet sisältävää ja yhteisymmärrykseen perustuvaa siirtymäprosessia. Tehtävänämme ei ole tukea kumpaakaan osapuolta vaan tällaista prosessia koskevaa ajatusta.
<SPEAKER ID="202" NAME="Izaskun Bilbao Barandica" LANGUAGE="ES">
Arvoisa puhemies, Andry Rajoelinan hallitus on muuttanut Madagaskarin poliittisen epävakauden tyyssijaksi vallankaappauksen jälkeen. Madagaskar on valtio, jossa ei ole vallanjakoa, hallitus valvoo tiedotusvälineitä, ihmisoikeuksia rikotaan ja Madagaskarin turvallisuusjoukot syyllistyvät väärinkäytöksiin väestöä kohtaan - ja juuri väestö on kärsinyt välittömästi poliittisista seurauksista. Tämä laiton hallinto aiheuttaa peruselintarvikkeiden, veden ja hygieniapalvelujen sekä terveys- ja koulutuspalvelujen puutteesta johtuvia laajamittaisia humanitaarisia ongelmia valtiossa, jolla on runsaasti resursseja käytössään.
<P>
Euroopan unionin on jatkettava humanitaarisen avun antamista Madagaskarin väestölle ja edistettävä osaltaan sopimuksen saavuttamista eri osapuolien välillä, jotta voidaan perustaa puolueeton, yhteisymmärrykseen perustuva ja kaikki osapuolet sisältävä siirtymäajan hallitus, palauttaa perustuslaillinen järjestys ja järjestää vapaat ja avoimet demokraattiset vaalit; siten kaikki poliittiset ryhmittymät ja johtajat voivat osallistua niihin vapaasti ja madagaskarilaiset voivat päättää omasta tulevaisuudestaan.
<SPEAKER ID="203" NAME="Nicole Kiil-Nielsen">
laatija. - (FR) Arvoisa puhemies, Vihreät / Euroopan vapaa allianssi -ryhmä tuomitsee jälleen kerran tilanteen, jossa Andry Rajoelina nousi valtaan Madagaskarissa. Valtion poliittinen tilanne on hyvin epävakaa ja erittäin huolestuttava. Ihmisoikeuksia on rikottu toistuvasti: mielenosoitukset on tukahdutettu väkivaltaisesti, ihmisiä on pidätetty laittomasti ja mielivaltaisesti ja toimittajiin ja poliittisiin vastustajiin nähden on syyllistytty väärinkäytöksiin. Turvallisuusjoukot saavat toimia täysin rankaisematta.
<P>
Oppositiojohtajia on vangittu. Vaadimme heidän vapauttamistaan. Lisäksi valtion luonnonvarojen valvomaton hallinta uhkaa tulevien sukupolvien kehitysnäkymiä ja tasoittaa tietä ekologiselle katastrofille. Tuomitsemme mineraalivarojen laittoman hyödyntämisen ja erityisesti ruusupuun kaltaisten arvokkaiden puulajien ryöstämisen.
<P>
On ehdottoman tärkeää palauttaa oikeusvaltio Madagaskariin, mikä edellyttää vapaiden, avoimien ja demokraattisten vaalien järjestämistä kansainvälisen tuen turvin ja ennen kaikkea Euroopan unionin tuella.
<SPEAKER ID="204" NAME="Filip Kaczmarek">
PPE-ryhmän puolesta. - (PL) Arvoisa puhemies, tuomitsemme päätöslauselmassamme ihmisoikeusrikkomukset ja väärinkäytökset, joihin Madagaskarin turvallisuusjoukot ovat syyllistyneet omaa väestöään kohtaan ja vaadimme hajottamaan kaikki poliittiset miliisijoukot, noudattamaan tinkimättä kaikkien kansalaisten kansalaisoikeuksia ja poliittisia, sosiaalisia ja taloudellisia oikeuksia sekä palauttamaan oikeusvaltion Madagaskariin. Vaadimme vapauttamaan kaikki poliittiset vangit välittömästi ja varmistamaan maanpakoon lähteneiden poliittisten johtajien välittömän paluun. Perustuslailliseen järjestykseen palaaminen on normaalitilaan palaamisen edellytys Madagaskarissa. Tarvitaan vapaita, avoimia ja oikeudenmukaisia vaaleja, jotka järjestetään kansainvälisen yhteisön valvonnassa ja jotka täyttävät demokraattiset normit. Suurimpana ongelmana on, miten lisätä Madagaskarin asukkaille tarkoitettua humanitaarista apua, koska emme tunnusta perustuslain vastaisesti valtaan noussutta hallintoa. Toivon, että apu on tästä huolimatta tehokasta.
<SPEAKER ID="205" NAME="Corina Creţu">
S&D-ryhmän puolesta. - (EN) Arvoisa puhemies, on kulunut kaksi vuotta siitä, kun sotilashallinto kaappasi vallan Madagaskarissa. Se ei ole noudattanut sitoutumistaan varmistamaan, että valtio siirtyy kohti demokratiaa, poliittista moniarvoisuutta ja ilmaisunvapautta.
<P>
Afrikan unionin erotettua Madagaskarin väliaikaisesti ja julistettua poliittisen hallinnon laittomaksi - ja IMF:n ja Maailmanpankin keskeytettyä avun antamisen - hallitus on eristäytynyt kansainvälisestä yhteisöstä ja ulkomaista tukea vaille jääneen väestön ongelmat ovat kärjistyneet.
<P>
Näin ollen päätöslauselmaehdotuksessamme esitetään kahdenlaisia toimenpiteitä: EU:ta ja turvallisuusneuvostoa kehotetaan ulottamaan Afrikan unionin asettamien viisumikieltojen soveltaminen kaikkiin jäsenvaltioihin ja lisäämään humanitaarista apua Madagaskarin kansalle.
<P>
Kun asiaa tarkastellaan poliittiselta kannalta, EU:n olisi vaadittava painokkaammin, että Madagaskarin poliittiset puolueet jättävät ilmeiset konfliktinsa omaan arvoonsa ja sopivat eteläisen Afrikan kehitysyhteisön ehdottamasta etenemissuunnitelmasta kriisin ratkaisemiseksi.
<P>
Tältä osin entisen presidentin Marc Ravalomananan päätös palata kotimaahansa on keskeisen tärkeä, kun otetaan huomioon, että vallassa olevat johtajat pakottavat hänet valitsemaan maanpaon ja elinikäisen pakkotyön välillä.
<SPEAKER ID="206" NAME="Kristiina Ojuland">
ALDE-ryhmän puolesta. - (EN) Arvoisa puhemies, Madagaskarissa tapahtuneen sotilasvallankaappauksen jälkeen on toistuvasti rikottu ihmisoikeuksia ja kansalaisvapauksia. Olemme joutuneet todistamaan, miten toimeenpano-, lainsäädäntö- ja tuomiovalta sekä tiedotusvälineet ovat keskittyneet Andry Rajoelinan käsiin, joka ylpeilee siirtymäajan hallinnon presidentin tittelillä.
<P>
Olen tyytyväinen siihen, että EU ja sen jäsenvaltiot eivät ole tunnustaneet hänen laitonta hallintoaan. Meidän ei pidä koskaan tunnustaa autoritaarisia johtajia solmimalla virallisia suhteita, vaikka olemme aiemmin tehneet niin. Tämän vuoksi pidän myönteisinä pakotteita, joita hallintoon on tähän mennessä kohdistettu, ja kannustan kansainvälistä yhteisöä laajentamaan niitä, jotta Andry Rajoelinan hallitus suistetaan vallasta ja toteutetaan todellinen ja lopullinen siirtyminen kohti demokratiaa.
<SPEAKER ID="207" NAME="Monica Luisa Macovei" AFFILIATION="PPE">
(RO) Arvoisa puhemies, maaliskuussa 2009 tapahtuneen vallankaappauksen jälkeen on ilmennyt väkivaltaisuuksia, ihmisoikeusrikkomuksia, kuten oppositiojohtajien mielivaltaisia pidätyksiä, ja sisäistä turvattomuutta. Näitä asioita on tutkittava ja niihin syyllistyneitä on rangaistava. Hallinto boikotoi kansainvälisiä ja alueellisia pyrkimyksiä rauhan palauttamiseksi ja vapaiden vaalien järjestämiseksi legitiimin ja demokraattisen hallituksen valitsemista varten. Ei pidä kuitenkaan luopua pyrkimyksistä ratkaista ongelmia. Lisäksi on kiireellisesti hajotettava poliittiset miliisijoukot ja tehtävä loppu valtion turvallisuusjoukkojen väärinkäytöksistä, joihin ne ovat syyllistyneet väestöä kohtaan. On olennaisen tärkeää järjestää mahdollisimman pian vapaat ja demokraattiset vaalit, jotta legitiimi perustuslaillinen järjestys voidaan palauttaa ja käynnistää valtion jälleenrakennus. Tästä syystä kehotan komissiota ja neuvostoa jatkamaan ja nopeuttamaan toimiaan ratkaisujen saavuttamiseksi ja suotuisien olojen luomiseksi, jotta Madagaskarissa voidaan järjestää vapaat vaalit ja suojella ihmisoikeuksia.
<SPEAKER ID="208" NAME="Mitro Repo" AFFILIATION="S&amp;D">
(FI) Arvoisa puhemies, maailman neljänneksi suurimman saaren väestö on kärsinyt vuoden 2009 vallankaappauksesta lähtien. Madagaskarissa on vallassa laiton hallitus, jota kansa ei ole vaaleissa valinnut. Edes Madagaskarin luonnonrikkaudet ja uusiutuvat luonnonvarat eivät ole edesauttaneet hyvinvointia. Madagaskarilaiset elävät saarellaan kurjuudessa ja köyhyydessä.
<P>
Toistuvat ihmisoikeuksien loukkaukset, poliitikkojen, uskonnollisten henkilöiden sekä kansalaisyhteiskunnan jäsenien ahdistelu ja toistuvat mielivaltaiset pidätykset, kirkkojen ryöstely ja lehdistön uhkailu ovat maassa arkipäivää. Listaa voisi jatkaa pidempäänkin: median sensuuri, kansan pitäminen köyhyydessä, laittomat pidätykset, ihmisten katoamiset sekä kiduttaminen.
<P>
Kansan inhimillisen kärsimyksen ohella Madagaskarin luonnon monimuotoisuus on myös uhattuna. Saaren eläimistö ja kasvisto on kehittynyt eristyksissä ja on koko maailman mittakaavassa korvaamaton ja ainutlaatuinen.
<P>
Kansan tulee voida itse päättää tulevaisuudestaan ja Euroopan unionin on oltava mukana tukemassa madagaskarilaisia kaikin mahdollisin keinoin.
<SPEAKER ID="209" NAME="Seán Kelly" AFFILIATION="PPE">
(EN) Arvoisa puhemies, Madagaskarissa on jouduttu klassiseen tilanteeseen, jossa uudet olot eivät ole vanhoja oloja parempia. Laiton hallinto nousi sotilasjoukkojen tuella valtaan vuonna 2009 eivätkä asiat ole siitä kohentuneet. Vanhat ikävät tottumukset on säilytetty: laittomat teloitukset, vankien henkinen ja ruumiillinen kidutus, vankiloiden tilanahtaus ja oikeudenkäyntiä edeltävät vangitsemiset sekä tietysti laajalle levinnyt köyhyys (vähimmäispalkka on suuruudeltaan 35 Yhdysvaltain dollaria kuukaudessa).
<P>
Ratkaisu on ilmiselvä. Madagaskarissa tarvitaan demokraattista hallintoa ja meidän on Euroopan unionissa tehtävä kaikkemme sen perustamiseksi, koska muutoin ei saavuteta edistystä. Mikäli onnistumme järjestämään vapaat vaalit ja valitsemaan uuden hallituksen, Euroopan unioni voi yhdessä muiden, kuten erityisesti Afrikan unionin kaltaisten kansainvälisten elimien, kanssa tukea kyseistä valtiota tiellä kohti demokratiaa ja taloudellista elpymistä.
<SPEAKER ID="210" NAME="Sari Essayah" AFFILIATION="PPE">
(FI) Arvoisa puhemies, vuoden 2009 maaliskuisen vallanvaihdon jälkeen poliittinen tilanne on edelleen epävakaa ja uusia levottomuuksia on esiintynyt Madagaskarilla koko ajan. Rajoelinan hallinto rikkoo ihmisoikeuksia ja sortaa omia kansalaisiaan.
<P>
Toukokuussa 2011 EU-AKT-ryhmän edustajat arvioivat, että Madagaskarin pitää saada kiireesti toimiva väliaikaishallinto. Tätä kriisiä yritetään parhaillaan ratkaista siten, että eteläisen Afrikan kehitysyhteisö SADC on kutsunut 11 madagaskarilaista poliittista puoluetta huippukokoukseen Botswanaan. Kolme keskeisintä oppositiopuoluetta on kuitenkin kieltäytynyt tästä tiekartasta, koska siinä Rajoelinalle annetaan vielä mahdollisuus jatkaa vallassa seuraaviin vaaleihin asti. Rajoelina on tähänkin mennessä pettänyt kaikki mahdolliset aiemmat sopimusyritykset. Miksi siis luottaa häneen tälläkään kertaa? Sen tähden EU:n ja kansainvälisen yhteisön on puututtava tilanteeseen, ja tämä Rajoelinan laiton hallitus on saatettava loppuun.
<SPEAKER ID="211" NAME="Lidia Joanna Geringer de Oedenberg" AFFILIATION="S&amp;D">
(PL) Arvoisa puhemies, Madagaskarin poliittisen kriisin syynä oli sotilasvallankaappaus, jonka yhteydessä Madagaskarin demokraattisesti valittu presidentti Marc Ravalomanana joutui luopumaan vallasta ja pakenemaan maasta kaksi vuotta sitten. Kansainvälinen yhteisö ja Euroopan unioni tuomitsivat voimakkaasti sotilasvallankaappauksen ja unioni keskeytti välittömästi kehitystuen antamisen. Lisäksi Madagaskar erotettiin väliaikaisesti eteläisen Afrikan kehitysyhteisöstä ja Afrikan unionista, mikä lisäsi saaren eristäytymistä entisestään. Madagaskarin poliittinen kriisi on juuri saavuttamassa ratkaisevan vaiheen: on mahdollista, että poliittisten johtajien välisissä neuvotteluissa tehdään loppu kriisistä. Tilanne on siis ihanteellinen perustuslaillisen järjestyksen palauttamiseksi ja uusien vaalien järjestämiseksi. Neuvottelut ovat myös perustavan tärkeitä varojen palauttamiseksi valtiolle, jolle EU:n oli tarkoitus myöntää yli 600 miljoonaa euroa kehitystuen muodossa. Toivon, että selkkauksen osapuolet onnistuvat nyt ottamaan käyttöön etenemissuunnitelman, jotta voidaan perustaa väliaikainen hallitus, kunnes uudet ja toivoakseni oikeudenmukaiset vaalit järjestetään.
<SPEAKER ID="212" NAME="João Ferreira" AFFILIATION="GUE/NGL">
(PT) Arvoisa puhemies, totean aluksi pitäväni paheksuttavana, että tänä iltapäivänä tarkasteltujen päätöslauselmien portugalinkieliset versiot ovat viivästyneet. Kaikkia versioita ei vieläkään ole saatavilla tässä puhuessani ja haluan esittää voimakkaan vastalauseeni asian johdosta.
<P>
Todettakoon Madagaskarin tilanteesta, että Euroopan unioni voi tukea sovitteluprosessia, mutta sen ei pidä prosessin yhteydessä puuttua asioihin, joista vain madagaskarilaiset voivat päättää. Sen on ennen kaikkea vältettävä ottamasta kantaa konfliktiin. Kaikkien toimiemme on edistettävä madagaskarilaisten etuja eikä yhdenkään selkkauksen osapuolen etuja.
<P>
On tärkeää arvostaa eteläisen Afrikan kehitysyhteisön pyrkimyksiä ja toteuttaa niiden johdosta jatkotoimia konfliktin selvittämiseksi ja valtiota koettelevan kriisin poliittiseksi ratkaisemiseksi. Haluamme omalta osaltamme vahvistaa uudelleen tarvetta kunnioittaa madagaskarilaisten valmiutta valita ja määritellä tuleva tiensä.
<SPEAKER ID="213" NAME="Elena Băsescu" AFFILIATION="PPE">
(RO) Arvoisa puhemies, Madagaskarin poliittinen kriisi uhkaa demokratiaa ja vakautta alueella. Demokraattisilla vaaleilla valitun presidentin syökseminen vallasta aiheutti väkivallan ja turvattomuuden leimaaman ilmapiirin. Muistuttaisin teitä siitä, että kansainväliset avunantajat peruuttivat saaren väestölle tarkoitetun rahoitustuen. Tämä tarkoittaa, että Madagaskarin köyhyysaste on nyt 80 prosenttia. Yhdysvallat lakkasi samoista syistä myöntämästä verovapautuksia kyseisestä valtiosta peräisin oleville tekstiileille. Madagaskar menetti tällöin yhden tärkeimmistä kansantulon lähteistään. Pidän myönteisinä eteläisen Afrikan kehitysyhteisön toimia, joilla se pyrkii tekemään lopun kriisistä ja palauttamaan demokraattiset olot valtioon. Mielestäni on olennaisen tärkeää ottaa alueelliset organisaatiot mukaan jännitteiden ratkaisemiseen poliittisen kompromissin saavuttamiseksi.
<SPEAKER ID="214" NAME="George Sabin Cutaş" AFFILIATION="S&amp;D">
(RO) Arvoisa puhemies, Madagaskarin poliittinen kriisi on johtanut valtion eristäytymiseen kansainvälisestä yhteisöstä. Euroopan unioni on keskeyttänyt Madagaskarille tarkoitetun rahoitustuen Cotonoun sopimuksen määräyksien täytäntöönpanon nojalla, samoin kuin IMF ja Maailmanpankki. Kannatan Euroopan unionin hyväksymiä toimia tilanteessa, jossa Andry Rajoelinan laiton ja siten perustuslain vastainen valtaannousu uhkaa vaarantaa siirtymisen demokraattiseen järjestelmään.
<P>
Toisaalta on aina vaikea tehdä pakotteiden soveltamista koskeva päätös siitä väistämättä aiheutuvien humanitaaristen, taloudellisten ja sosiaalisten seurauksien vuoksi. Meidän on ajateltava madagaskarilaisia, jotka tarvitsevat tukeamme. Tätä on osoitettava vaatimalla vapaiden ja moniarvoisten vaalien järjestämistä ja demokraattisen järjestyksen palauttamista mutta myös antamalla käytännössä asianmukaista humanitaarista apua.
<SPEAKER ID="215" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, Madagaskar on osallistunut vasta heinäkuusta 2003 alkaen jälleen aktiivisesti Afrikan unionin toimintaan, koska sen poliittiset ja taloudelliset suhteet olivat 1990-luvun loppuun asti ensisijaisesti sidoksissa puolueettomiin sosialistisiin valtioihin.
<P>
Maaliskuussa 2009 tapahtuneen vallankaappauksen yhteydessä pääkaupungin entinen kaupunginjohtaja asettui kuitenkin presidentinlinnaan, jonka häntä tukenut armeija oli jo aikaisemmin vallannut. Valtion institutionaalisen kriisin kestettyä 19 kuukautta - juuri sinä päivänä marraskuussa 2010, kun lähes kahdeksan miljoonan madagaskarilaisen odotettiin saapuvan vaaliuurnille äänestämään perustuslain muuttamisesta - kaikki toivo tämän entisen eurooppalaisen siirtomaan muuttumisesta todelliseksi demokratiaksi oli mennyttä. Madagaskarissa on nyt vallassa siirtymäkauden hallitus, jonka toiminnasta ei kuitenkaan seuraa mitään hyvää taloudellisesti, ottaen huomioon, että kansalaisten ansiot jäävät alle yhden Yhdysvaltain dollarin päivässä, tai humanitaarisesti.
<P>
Koska sen enempää Euroopan unioni kuin Afrikan unioni eivät ole tähän mennessä onnistuneet saavuttamaan minkäänlaista kompromissia Madagaskarin hallituksen kanssa, on hyväksytty joitakin toimia, kuten Kansainvälisen valuuttarahaston ja Maailmanpankin tuen keskeyttäminen ja kieltäytymisemme tunnustamasta siirtymävaiheen hallitusta. Tuomitsemme vallankaappauksen ja painotamme kiireellistä tarvetta järjestää vapaat ja avoimet vaalit kansainvälisen yhteisön valvonnassa.
<SPEAKER ID="216" NAME="William" AFFILIATION="The Earl of) Dartmouth  (EFD">
(EN) Arvoisa puhemies, totean kaikella kunnioituksella, että puhujan on itse saatava valita puhenopeutensa. Parlamentin puhujien ei pitäisi joutua pelkäämään, että puhemies tuhoaa heidän puheenvuoronsa tulkkien vuoksi. Pyydän saada esittää asian teille.
<P>
(Vaihtelevia reaktioita)
<SPEAKER ID="217" NAME="Puhemies">
(EN) Hyvä jäsen Dartmouth, olen laajalti samaa mieltä kanssanne, mutta tulkit ovat myös antaneet ymmärtää, että he eivät pysy samassa tahdissa. Keskeyttäessäni puhujan annan hänelle tietenkin aina lisäaikaa, jolloin kaikki ovat tyytyväisiä - puhuja on tyytyväinen, te olette tyytyväinen kuullessanne tulkkauksen ja tulkkimme ovat tietysti myös tyytyväisiä. Se on täällä tekemämme työn tarkoitus.
<P>
(Suosionosoituksia)
<SPEAKER ID="218" NAME="Eija-Riitta Korhola" AFFILIATION="PPE">
(FI) Arvoisa puhemies, maaliskuisen vallankaappauksen jälkeinen poliittinen epävakaus ja humanitaarisen tilanteen heikkeneminen värittävät yhä vahvemmin madagaskarilaisten arkea. Poliittisen kriisin myötä heillä on yhä enemmän vaikeuksia saada peruselintarvikkeita, vettä, hygieniatuotteita sekä terveyspalveluita.
<P>
Nykyiset valtaapitävät ovat laittomasti monopolisoineet niin toimeenpanevan, lakiasäätävän kuin juridisenkin vallan sekä ottaneet median kontrolliinsa. Maan turvallisuuspalvelut ovat syyllistyneet väkivaltaan kansalaisia kohtaan. Useita aktiivisia kansalaisia on vangittu poliittisista syistä ja entiset poliittiset johtohahmot ovat joutuneet pakenemaan maasta.
<P>
Meneillään olevia neuvotteluita on puskettava nopeasti eteenpäin ja etsittävä tietä perustuslaillisen järjestyksen palauttamiseen. Ihmisoikeusloukkaukset vaativat puolueetonta tutkimusta. EU:n on lisättävä humanitaarista apua Madagaskarille ja kohdennettuja sanktioita on jatkettava, kunnes poliittiseen kriisiin on saatu ratkaisu.
<SPEAKER ID="219" NAME="Günther Oettinger">
komission jäsen. - (DE) Arvoisa puhemies, hyvät parlamentin jäsenet, komissio ja korkea edustaja Ashton ovat erittäin huolestuneita Madagaskarin tilanteesta ja olemme luvanneet jatkaa tuen antamista tämän kauniin valtion asukkaille.
<P>
Kiinnitämme suurta huomiota meneillään olevan poliittisen kriisin ratkaisemiseen ja Madagaskarin asukkaisiin vaikuttaviin taloudellisiin ja sosiaalisiin seurauksiin, jotka lisäävät päivittäin asukkaisiin kohdistuvaa rasitusta.
<P>
Seuraamme tapahtumia hyvin tiiviisti samalla tavoin kuin te, parlamentin jäsenet, ja käytämme kaikkia mahdollisia diplomaattisia keinoja saattaaksemme kriisin päätökseen.
<P>
Kahden viime vuoden aikana on otettu lukuisia askeleita taaksepäin ja estetty valtion kehittyminen. Nyt olemme mielestäni saavuttaneet käännekohdan. Gaboronessa aloitettiin kaksi päivää sitten, 7. kesäkuuta 2011, neuvottelut eteläisen Afrikan kehitysyhteisön (SADC) ja valtion eri toimijoiden välillä kriisin ratkaisemiseksi tavalla, joka perustuu puolueettomuuteen ja yhteisymmärrykseen, käsittää kaikki osapuolet ja on sekä kansainvälisen yhteisön että madagaskarilaisten laajan enemmistön hyväksyttävissä.
<P>
Toivomme neuvottelujen menestyvän, luotamme siihen ja toteutamme toimia sen varmistamiseksi, jotta Afrikan unioni ja kansainvälinen yhteisö, EU mukaan luettuna, voivat auttaa ja tukea Madagaskaria palaamaan perustuslailliseen järjestykseen.
<P>
Vastustamme kaikkia pyrkimyksiä siirtyä yksipuoliseen de facto -hallitukseen. Tästä syystä Eurooppa-neuvosto päätti viime viikolla jälleen pidentää Cotonoun sopimuksen 96 artiklan mukaisia toimia kuudella kuukaudella. Tämä ei vaikuta humanitaariseen tukeen tai köyhyyden torjumiseksi toteutettaviin toimiin, edellyttäen, että ne ovat artiklan ehtojen mukaisia.
<P>
Olemme yhä valmiit tukemaan siirtymäprosessia poliittisesti ja rahoituksellisesti, kunhan prosessi perustuu yhteisymmärrykseen. Sen on perustuttava paikallisten toimijoiden hyväksymään etenemissuunnitelmaan ja saatava SADC:n, Afrikan unionin ja kansainvälisen yhteisön tuki. Tätä taustaa vasten toivon, että asiassa saavutetaan myönteistä kehitystä kahden raskaan ja vaikean vuoden jälkeen. Paljon kiitoksia.
<SPEAKER ID="220" NAME="Puhemies">
(EN) Keskustelu on päättynyt.
<P>
Äänestys toimitetaan piakkoin.
<P>
Kirjalliset lausumat (työjärjestyksen 149 artikla)
<SPEAKER ID="221" NAME="Tadeusz Zwiefka" LANGUAGE="PL">
Arvoisa puhemies, koko Eurooppa on seurannut useiden kuukausien ajan avoimen levottomasti Pohjois-Afrikan valtioiden tilannetta ja lähinaapurustomme tapahtumia. Palaamme nyt tarkastelemaan erästä Afrikan valtiota, jossa kaaos ja poliittinen myllerrys ovat olleet jo pitkään vallalla, koskevaa kysymystä.
<P>
Madagaskarista on tullut laeista piittaamaton valtio, jossa laiton hallintojärjestelmä sallii valtion ryöstämisen ja vajoamisen kaaokseen. Hallinnon tukahduttamistoimet ja piittaamattomuus valtion omien kansalaisten oikeuksista voivat vain pahentaa tilannetta, mikä saattaa valitettavasti johtaa verenvuodatukseen. Niinpä, vaikka perustuslaillisen järjestyksen palauttamiseksi ja avoimien ja vapaiden vaalien järjestämiseksi kansainvälisen yhteisön valvonnassa esitetyt kehotukset saattavat vaikuttaa kansankiihotukselta, ne ovat itse asiassa ainoa tapa palauttaa Madagaskarin tilanne normaaliksi. On myös muistettava, että vaikka pakotteet saattavat osoittautua menestyksellisiksi, niiden lisäksi on esitettävä erityinen ehdotus poliittisen kriisin ratkaisemiseksi, koska mitä pitempään tilanne jatkuu, sen vaikeampaa on palauttaa oikeusvaltio Madagaskariin.
