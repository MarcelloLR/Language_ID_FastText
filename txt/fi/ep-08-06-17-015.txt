<CHAPTER ID="015">
Jalankulkijoiden ja muiden loukkaantumiselle alttiiden tienkäyttäjien suojelu (keskustelu) 
<SPEAKER ID="448" NAME="Puhemies">
(EN) Esityslistalla on seuraavana Francesco Ferrarin liikenne- ja matkailuvaliokunnan puolesta laatima mietintö ehdotuksesta Euroopan parlamentin ja neuvoston asetukseksi jalankulkijoiden ja muiden loukkaantumiselle alttiiden tienkäyttäjien suojelusta - C6-0331/2007 -.
<SPEAKER ID="449" NAME="Günter Verheugen" LANGUAGE="DE">
Arvoisa puhemies, hyvät naiset ja herrat, komission hallussa olevien tilastotietojen mukaan Euroopan unionin teillä kuolee vuosittain yli 8 000 ihmistä ja 300 000 loukkaantuu. Tämä on sietämätön tilanne, ja siksi olemme viime vuosina tehneet kovasti töitä liikenneturvallisuuden lisäämiseksi.
<P>
Useita vuosia sitten Euroopan parlamentti hyväksyi jalankulkijoiden suojelua koskevan ehdotuksen direktiiviksi, joka annettiin vuonna 2003. Tämä oli yksi ensimmäisistä erityisesti jalankulkijoiden suojeluun liittyvistä säädöksistä maailmassa. Tämä lainsäädäntö edellytti valmistajien varmistavan, että uudet ajoneuvot ovat vähemmän vaarallisia jalankulkijoiden suhteen, ja todistavan tämän asiaankuuluvin kokein. Siitä lähtien, eikä vähiten Euroopan parlamentin painostuksen vuoksi, on annettu oikeussäännöksiä moottoriajoneuvojen etusuojajärjestelmien tienkäyttäjille aiheuttamien vaarojen torjumiseksi. Voimassa olevissa jalankulkijoiden suojelua koskevissa oikeussäännöksissä tunnustetaan, että joissakin olosuhteissa voi olla vaikeaa täyttää niissä säädettyjä vaatimuksia.
<P>
Komissio on ryhtynyt tutkimaan sitä, missä määrin näiden vaatimusten täyttäminen on mahdollista. Lisäksi se tutkii mahdollisuutta käyttää uusia aktiivisia turvajärjestelmiä. Komissio on tilannut tutkimuksen, jonka tuloksista olette tietoisia. Tämä tutkimus vahvistaa oletuksen, että kaikkia vaatimuksia ei todella ole mahdollista täyttää, ja että aktiiviset turvajärjestelmät soveltuvat jalankulkijoiden suojelun parantamiseen. Näiden tietojen perusteella komissio on laatinut tänään edessänne olevan ehdotuksen, joka on yhdistelmä passiivisista turvajärjestelmistä ja Brake Assist -hätäjarrutehostinjärjestelmästä, jonka asentaminen määrätään pakolliseksi. Näin voimme saavuttaa entistä korkeamman turvallisuustason.
<P>
Komissio arvioi, että tämä ehdotus vähentää kuolemia EU:n teillä noin tuhannella vuosittain. Komissio aikoo luonnollisesti jatkossakin pyrkiä vastaavien säännösten täytäntöönpanoon kansainvälisellä tasolla myös tämän ehdotuksen hyväksymisen jälkeen. Sallikaa minun mainita joitakin ehdotuksen avaintekijöitä: komission ehdottamassa asetuksessa vahvistetaan passiivista turvallisuutta koskevat vaatimukset, jotka on mahdollista täyttää, ja määrätään Brake Assist -hätäjarrutehostinjärjestelmänä tunnetun aktiivisen turvajärjestelmän asentaminen ajoneuvoihin pakolliseksi. Lisäksi jalankulkijoiden suojelua koskevia määräyksiä sovelletaan nyt myös maastoajoneuvoihin, joka tunnetaan myös kaupunkimaastureina. Tämä yhdistelmä parantaa loukkaantumiselle alttiiden tienkäyttäjien turvallisuutta huomattavasti.
<P>
Tämä asetus yhdistää testit, jotka vaaditaan jalankulkijoiden riittävän suojelun todistamiseksi ajoneuvojen ja etusuojajärjestelmien osalta. Testeissä täytettävät vaatimukset on vahvistettu tässä asetuksessa täytäntöönpanotoimenpiteinä. Ehdotuksen olennaisiin seikkoihin kuuluu aktiivisten järjestelmien käyttö, jotka komission mukaan voivat tarjota huomattavia etuja turvallisuuden suhteen sekä nyt että tulevaisuudessa, ja painorajoitusten poistaminen henkilöautojen ja kevyiden hyötyajoneuvojen osalta, joihin asetusta myös sovelletaan.
<P>
Tässä vaiheessa haluan kiittää erityisesti esittelijänä toimivaa Francesco Ferraria hänen pyrkimyksistään saavuttaa keskinäinen sopimus ehdotuksen tarkastamisen ja hyväksymisen osalta. Tämän vuoksi on mahdollista saavuttaa yksimielisyys tämän ehdotuksen suhteen. Francesco Ferrarin mietintö tukee komission ehdotusta, mistä olen hyvin kiitollinen, ja hänen ehdottamansa tarkistukset auttavat selkeyttämään tiettyjä kohtia. Arvoisa Francesco Ferrari, ehdotatte, että jatkaisimme tarkkailua ja valvontaa passiivisten turvajärjestelmien käytön ja parantamisen sekä uusien aktiivisten turvajärjestelmien mahdollisen käytön osalta ja että sitten tarvittaessa ehdottaisimme tarkistuksia voimassa oleviin oikeussäännöksiin. Komissio on enemmän kuin valmis tekemään tämän, ja aikoo todellakin tehdä niin. Muiden tarkistusten tarkoituksena on varmistaa, että asetuksen sisältämiä vaatimuksia sovelletaan asianmukaisiin ajoneuvoihin mahdollisimman pian ja että valmistajille annetaan riittävästi aikaa toteuttaa tarvittavat rakennusmenetelmien muutokset. Lukuisille Euroopan ajoneuvovalmistajille uudet määräykset merkitsevät, että ajoneuvojen suunnitteluun on tehtävä merkittäviä muutoksia, joiden vuoksi rakennusmenetelmien muutokset ovat välttämättömiä.
<P>
Olen tyytyväinen voidessani kertoa teille, että komissio pitää kaikkia Francesco Ferrarin mietinnössä ehdotettuja tarkistuksia hyväksyttävinä. Mitä tulee asetuksen merkitykseen liikenneturvallisuuden parantamisen osalta ja asetuksessa määriteltyjen testien käyttöön ottamiselle suunniteltuun aikatauluun, komissio on varma siitä, että ehdotus voidaan nyt hyväksyä ensimmäisessä käsittelyssä.
<SPEAKER ID="450" NAME="Francesco Ferrari" LANGUAGE="IT">
Arvoisa puhemies, arvoisa komission jäsen, hyvät naiset ja herrat, olemme päässeet jalankulkijoiden ja muiden loukkaantumiselle alttiiden tienkäyttäjien suojelusta annetun asetuksen viimeiseen kohtaan. Asetuksen tavoitteena on muuttaa jalankulkijoita ja muita loukkaantumiselle alttiita tienkäyttäjiä koskevia turvallisuusvaatimuksia yhteentörmäyksessä moottoriajoneuvon kanssa aiheutuvien vammojen osalta.
<P>
Asetuksen soveltamisala on merkittävä, koska siihen on sisällytetty kaksi aikaisempaa direktiiviä, yksi vuodelta 2003 ja toinen vuodelta 2005. Ensimmäisessä direktiivissä vahvistettiin autoja koskevat turvallisuusvaatimukset, jotka oli pantava täytäntöön kahdessa vaiheessa. Ensimmäinen vaihe käynnistettiin vuonna 2005, jolloin kävi ilmi, että toisen vaiheen vaatimuksia ei teknisestä näkökulmasta ollut täysin mahdollista täyttää kaikkien ajoneuvojen kohdalla. Toinen direktiivi liittyy etusuojajärjestelmien käyttöön ajoneuvoissa, ja siinä vahvistetaan loukkaantumiselle alttiita tienkäyttäjiä koskevia erilaisia suojelun tasoja tällaisilla järjestelmillä varustettujen ajoneuvojen kanssa tapahtuvissa törmäystilanteissa. Kaikkein arkaluonteisimmista seikoista haluaisin mainita jarrujen lukkiutumisenestojärjestelmän eli ABS-järjestelmän: tämä on järjestelmä, jonka avulla on mahdollista vähentää tieliikennekuolemia 35 prosentilla.
<P>
Suurin voitto on kuitenkin luultavasti se, että olemme onnistuneet muuttamaan välineen sovellettavaksi 24 kuukauden kuluessa asetuksen voimaantulosta kaikkiin autoluokkiin pienistä autoista kaupunkimaastureihin ja suurempiin ajoneuvoihin, jotka painonsa vuoksi usein aiheuttavat eniten fyysistä vahinkoa kansalaisille. Tämä ei ollut aluksi helppoa, osittain siksi, että autoteollisuus tarvitsee teollisista ja fysiologisista syistä aikaa tiettyjen toimenpiteiden toteuttamiseen. Olen kuitenkin tyytyväinen siihen, että kaikki osapuolet ovat ymmärtäneet asian ja sen herkkäluontoisuuden, ja arvostan järjestelmän käyttöön ottamiseksi tehtyjä pyrkimyksiä.
<P>
Toinen asetuksen sisältämä seikka on etusuojajärjestelmät. Vuoden 2005 direktiivi sisällytetään itse asiassa tähän asetukseen. Näin ollen autoille, joihin päätetään asentaa ”karjapuskurit”, ei myönnetä hyväksyntää, jos etusuojajärjestelmiä koskevat turvallisuusvaatimukset eivät takaa samaa turvallisuustasoa, josta on säädetty ilman etusuojajärjestelmien olevien ajoneuvojen osalta.
<P>
Joka tapauksessa ymmärrän, että vaikka olemme varmasti saavuttaneet paljon, monia asioita on vielä tehtävissä. Erityisesti tutkimuksen alalla pyritään aina parantamaan jalankulkijoiden ja loukkaantumiselle alttiiden tienkäyttäjien turvallisuutta. Katson tarpeelliseksi jättää mahdollisuuden tätä tekstiä koskeville parannuksille. Viittaan erityisesti törmäyksenestojärjestelmiin. Tällä hetkellä markkinoilla ei ole saatavilla jalankulkijoiden turvallisuuden takaavia tehokkaita rakenteellisia järjestelmiä, mutta sellaisia voidaan kehittää joidenkin vuosien päästä. Tästä syystä tekstissä määrätään, että jos viiden vuoden kuluttua tämän asetuksen voimaantulosta - kuten komission jäsen totesi - autoteollisuus pystyy esittämään jalankulkijoiden turvallisuuden takaavia passiivisia turvajärjestelmiä, komission on tekniset kehitykset huomioon ottaen esitettävä Euroopan parlamentille ja neuvostolle uusi teksti.
<P>
Turvallisuuskysymys on erittäin tärkeä Euroopan kansalaisille, ja olen päättänyt henkilökohtaisesti lähettää vahvan viestin kaikille Euroopan unionin kansalaisille. Asian arkaluontoisuuden vuoksi haluan varmistaa, että asetus hyväksytään ensimmäisessä käsittelyssä, ja välttää toisen käsittelyn neuvoston kanssa, minkä ainoa vaikutus olisi ollut asetuksen voimaantulon aiheeton viivästyminen. Liikenne- ja matkailuvaliokunnassa toimivat kollegani olivat asiasta samaa mieltä. Esitettyjen tarkistusten tarkoituksena oli ensisijaisesti suojella jalankulkijoita ja loukkaantumiselle alttiita tienkäyttäjiä. Siksi toivon, että tämä asetus on Euroopan parlamentilta ensimmäinen vahva signaali yhä tiukemmasta lähestymistavasta turvallisuuden sääntelyyn Euroopan teillä, mikä osoittaa, että Eurooppa on yhtenäinen, seuraa ajankohtaisia asioita ja kuuntelee kansalaistensa huolia.
<SPEAKER ID="451" NAME="Petr Duchoň">
PPE-DE-ryhmän puolesta. - (CS) Arvoisa puhemies, hyvät naiset ja herrat, jalankulkijoiden suojelusta annetulla Euroopan parlamentin ja neuvoston asetuksella pyritään minimoimaan jalankulkijoiden ja moottoriajoneuvojen yhteentörmäysten vaikutukset. Mielestäni asetus menee liian pitkälle. Siinä asetetaan vaatimuksia moottoriajoneuvojen rakenteelle ja toiminnalle etusuojajärjestelmät mukaan lukien. Valmistajia sitovat vaatimukset lähestyvät rajoja, joita fysiikan lait, ihmiskehon rakenne, ajoneuvon matkustajien ja jalankulkijoiden suojelua koskeva järkevä kompromissi ja moottoriajoneuvojen rakentamiseen liittyvät muut parametrit asettavat. Tämän asettaa moottoriajoneuvojen valmistajat valtavan paineen alaisiksi. Meidän täytyy muistaa, että vaatimuksien noudattaminen, sellaisina kuin ne on vahvistettu asetuksessa, aiheuttaa valmistajille suuria kustannuksia, jotka loogisesti heijastuvat autojen hintoihin. Sillä on kielteinen vaikutus ajoneuvojen massaan, niiden aerodynaamisiin ominaisuuksiin, ja näin ollen polttoaineen kulutukseen ja asiasta itsestään johtuen ympäristöön. Toisaalta tämä vähentää jalankulkijoiden ja moottoriajoneuvojen törmäyksistä johtuvia seurauksia.
<P>
Meillä on suurimmat mahdollisuudet parantaa jalankulkijoiden turvallisuutta, jos otamme käyttöön älykkäät järjestelmät, jotka estävät törmäykset ja minimoivat niiden seuraukset. Myös tieliikenneinfrastruktuurin parantaminen ja jalankulkijoiden erottaminen tieliikenteestä mahdollisuuksien mukaan vaikuttavat olevan tehokkaita ratkaisuja. Voimme perustellusti olettaa, että varojen käyttäminen näihin tarkoituksiin on tehokkaampaa kuin vielä tiukempien vaatimusten asettaminen autoille.
<SPEAKER ID="452" NAME="Saïd El Khadraoui">
PSE-ryhmän puolesta. - (NL) Arvoisa puhemies, arvoisa komission jäsen, hyvät naiset ja herrat, haluaisin ensin ryhmäni puolesta kiittää esittelijänä toimivaa Francesco Ferraria erinomaisesta, rakentavasta yhteistyötä, ja kollegaani Inés Ayala Senderiä, joka ei tänä iltana päässyt liittymään seuraamme. Haluaisin kiittää häntä erityisesti siitä, että hän on onnistunut tuomaan komission ja neuvoston yhteen ja varmistamaan, että olemme voineet ensimmäisessä käsittelyssä sisällyttää tekstiin joukon Euroopan parlamentin tarkistuksia, joilla parannetaan tekstiä entisestään. Tämä on tärkeä asiakirja, joka hyvin teknisen luonteensa vuoksi ei välttämättä pääse otsikoihin, mutta joka auttaa estämään monien ihmishenkien menettämisen ja siitä seuraavat perhetragediat. Viime vuonna huikeat 43 000 ihmistä menetti henkensä Euroopan teillä, ja kuten komission jäsen jo totesi, heistä 8 000 oli jalankulkijoita, loukkaantumiselle alttiita tienkäyttäjiä.
<P>
Kuten kaikki tiedämme, tämän estäminen edellyttää monia toimenpiteitä. Kuljettajien käytöksessä on tapahduttava muutoksia - se on sanomattakin selvää - mutta on myös osoitettu, että teknisillä innovaatioilla ja kaikenlaisilla säännöillä on myös suuri merkitys vakavien onnettomuuksien ehkäisemisessä. Ajoneuvon muodolla voi olla suuri merkitys onnettomuustilanteessa: tähän vaikuttavat puskurit, ajoneuvon koko etuosan muoto, konepelti ja niin edelleen. Tässä asetuksessa määrätään, että ajoneuvojen suunnittelijoiden on noudatettava tiukempia standardeja ja todistettava vaatimusten täyttyminen erilaisilla törmäystesteillä.
<P>
Ehdotuksen sisältämä tärkein innovaatio on se, että materiaalien valinnan ja sitä koskevien sääntöjä vahvistamisen lisäksi asetuksessa edistetään myös aktiivista turvallisuutta, nimittäin määräämällä Brake Assist -hätäjarrutehostinjärjestelmä pakolliseksi varusteeksi ensi vuodesta lähtien tai niillä main. Tämä on toinen merkittävä uudistus.
<P>
Eräs tärkeä seikka on ryhmämme mielestä se, että tätä ryhdytään vaiheittain soveltamaan myös pakettiautoihin. Näin ollen olemme sitä mieltä, että tämä on hyvä sopimus. Emme ole vielä tulleet tien päähän - odotamme tulevina vuosina näkevämme jopa enemmän sääntöjä ihmisten turvallisuuden edistämiseksi, ja myös niiden osalta voitte luottaa tukeemme.
<SPEAKER ID="453" NAME="Marios Matsakis">
ALDE-ryhmän puolesta. - (EN) Arvoisa puhemies, haluan onnitella esittelijää erinomaisesta mietinnöstä. Kuten jo mainittiin, EU:n teillä kuolee tai loukkaantuu vuosittain tuhansia jalankulkijoita ja pyöräilijöitä. Euroopan parlamentin jäseninä tavoitteenamme on auttaa vähentämään näitä lukumääriä niin paljon kuin mahdollista.
<P>
Yksi tapa, jolla asiaa voidaan edistää, on moottoriajoneuvoja koskevien teknisten vaatimusten muuttaminen. Joitakin näistä - esimerkiksi etusuojajärjestelmää ja jarrujen lukkiutumisenestojärjestelmää - on harkittu mietinnössä, mutta yhteen kaikkein tärkeimmistä henkiä pelastavista ajoneuvon ominaisuuksista ei ole kiinnitetty huomiota: tämä on nopeudenrajoitin. Tällainen järjestelmä rajoittaisi auton maksiminopeuden kussakin maassa sallittavaan maksiminopeuteen. Useimmissa EU:n jäsenvaltioissa tämä raja on 100 kilometriä tunnissa moottoritiellä ja 50 kilometriä tunnissa taajama-alueilla.
<P>
Vaikka nopeudenrajoitin onkin suhteellisen yksinkertainen ja halpa sähköinen laite, olisi selkeää asentaa ajoneuvoihin väline, jonka avulla voitaisiin varmistaa, että nopeusrajoituksia ei ylitetä moottoritiellä tai kaupunkialueilla. Tällä tavoin tapahtuva nopeuden rajoittaminen todennäköisesti estäisi kolmasosan kaikista jalankulkijoiden ja pyöräilijöiden kuolemista. Nopeudenrajoitinta voitaisiin myös käyttää ajoneuvojen kiihtyvyyden valvontaan, ja näin olisi mahdollista säästää jopa enemmän ihmishenkiä.
<P>
Meidän on kysyttävä itseltämme miten tarpeellista ja järkevää on, että ajoneuvomme pystyvät kiihdyttämään nollasta sataan kilometriin tunnissa viidessä tai kuudessa sekunnissa, ja kuinka tärkeää ja laillista on, että ajoneuvojemme maksiminopeus on yli 200 kilometriä tunnissa, jos asianmukainen nopeusrajoitus on vain 100 kilometriä tunnissa?
<P>
Voin ymmärtää, että Ferrari-nimisen esittelijän saattaa olla vaikeaa olla kanssani samaa mieltä autojen maksiminopeuden pienentämisestä, mutta totuus on se, että nopeus tappaa liikaa tienkäyttäjiä, ja jossakin vaiheessa meidän lainsäätäjinä on päätettävä seuraavasta asiasta. Mikä on tärkeämpää: upeat ja nopeat autot ja nopeuden hullaannuttamat kuljettajat vai tuhansien ihmishenkien säästäminen?
<SPEAKER ID="454" NAME="Margrete Auken" LANGUAGE="DA">
Arvoisa puhemies, en usko, että Francesco Ferrari on ollut pahimmasta päästä tässä yhteydessä. Itse asiassa oma vaikutelmani on se, että olen saanut tehdä erittäin rakentavaa yhteistyötä sellaisen henkilön kanssa, joka ei vaikuta olevan autoteollisuuden peukalon alla. Olisimme tietenkin toivoneet näkevämme mieluummin mietinnön, joka olisi vieläkin suuremmassa määrin pyrkinyt suojelemaan jalankulkijoita ja muita loukkaantumiselle alttiita tienkäyttäjiä autoilta. Ihanteellisessa tapauksessa yhä useammat autoilijat olisivat ryhtyneet käyttämään julkista liikennettä tai polkupyörää. Koska tämä tavoite on niin kaukana tulevaisuudessa, olemme kaikesta huolimatta tyytyväisiä siihen, että olemme tehneet jotain autojen varustuksen suhteen. Kuten monet ovat maininneet, tässä yhteydessä on pidettävä myönteisenä, että lainsäädäntö kattaa nyt myös raskaat ajoneuvot. Tällöin autojen varusteita koskevat tiukemmat vaatimukset vähentävät taipumusta hankkia yhä suurempi auto.
<P>
Haluan myös kiittää esittelijää siitä, että hän painosti viipymättä määräämään Brake Assist -hätäjarrutehostinjärjestelmän autojen vakiovarusteeksi, joka auttaisi kuljettajia pysähtymään ajoissa. Auton etuosan suunnittelua koskevien vaatimusten käyttöön ottaminen on myös myönteistä, sillä tällöin puolustuskyvyttömälle ihmiselle aiheutuu törmäystilanteessa mahdollisimman vähän vahinkoa. Jotta tämä olisi järkevää, meidän on vähennettävä nopeus 40 kilometriin tunnissa. Tätä koskevien vaatimusten ja aikarajan olisi pitänyt olla vielä tiukempia. Markkinoilla on kuitenkin jo saatavilla tuotteita, jotka tarjoavat jalankulkijoille huomattavasti paremman suojan vaarantamatta autossa olevan kuljettaja tai matkustajien turvallisuutta.
<P>
Ei ole esittelijän vika, että tämä on edistynyt niin hitaasti. Monet seikat osoittavat, että Saksan autoteollisuus on jälleen lobannut. Se on nykyään kaikkein taantumuksellisimmassa ääripäässä verrattuna muuhun Euroopan teollisuuteen. Olisi masentavaa havaita tämän olevan syy siihen, että meillä on jälleen käsissämme ehdotus, joka ei täytä toiveitamme. Tällä tarkoitan toivomusta vähentää kuolemia ja loukkaantumisia tieliikenteessä. Miksi hyväksymme autoteollisuuden toteamuksen - ja olemme juuri kuulleet tämän uudestaan - että tekniikka ei ole vielä kehittynyt riittävästi? Se on kehittynyt! Toivon hartaasti, että kollegani ainakin hyväksyvät tarkistuksen numero 25.
<SPEAKER ID="455" NAME="Seán Ó Neachtain">
UEN-ryhmän puolesta. - (GA) Arvoisa puhemies, tieliikennekuolemista raportoidaan tiedotusvälineissä päivittäin. Auto-onnettomuuksia, jalankulkijoita, joihin auto on törmännyt maanteillä - jokainen kuolema on itsessään tragedia, ja sitten vuoden lopussa nämä kuolemantapaukset muuttuvat tilastoiksi. On sekä jäsenvaltioiden että unionin vastuulla pyrkiä vähentämään näissä tilastoissa esiintyviä kuolemantapauksia ja suojella kansalaisia tällaisilta tragedioilta.
<P>
Tiekuolemat on mahdollista estää, ja haluaisin onnitella Francesco Ferraria erinomaisesta mietinnöstä ja ilmaista tyytyväisyyteni neuvoston, parlamentin ja komission tässä asiassa harjoittamaan yhteistyöhön.
<P>
Ehdotuksen otsikko viittaa loukkaantumiselle alttiisiin tienkäyttäjiin ja niihin, jotka kärsivät eniten. Ajoneuvojen kanssa sattuvissa onnettomuuksissa jalankulkijat ovat usein viattomia osapuolia, mutta he päätyvät kärsimään eniten. Kotimaassani Irlannissa kävi äskettäin ilmi, että vanhukset kuolevat auto-onnettomuudessa alle 65-vuotiaita todennäköisemmin. Irlanti ei tietenkään ole poikkeus. Euroopan maanteillä kuolee onnettomuuksien yhteydessä vuosittain yli 8 000 ihmistä.
<P>
Viime vuosina on tehty ehdotuksia loukkaantumiselle alttiiden henkilöiden suojelemiseksi, ja vaikka tilanne on parantunut, on syytä panna merkille, että traagiset seuraukset johtuvat siitä, että päätöksentekijät pakoilevat velvollisuuksiaan.
<P>
Mainitsin Euroopan toimielinten välisen korvaamattoman yhteistyön tämän mietinnön laatimisessa. Jotta tämä yhteistyö kukoistaisi, jäsenvaltioiden on työskenneltävä yhdessä ja kansallisten viranomaisten on toimittava yhdessä tienkäyttäjien kanssa. Koska olemme lainsäätäjiä, vastuu on meidän harteillamme, ja saavuttaaksemme tavoitteemme meidän on pidettävä yhtä.
<SPEAKER ID="456" NAME="Erik Meijer">
GUE/NGL-ryhmän puolesta. - (NL) Arvoisa puhemies, autojen käyttö kulkuvälineenä on tietysti ollut tasaisessa kasvussa jo pitkään. Alueet, jotka aikaisemmin kuuluivat jalankulkijoille ja joilla lapset leikkivät, metsät, puistot, puutarhat tai käyttämättömät raitiovaunujen kiskot on kaupungeissa muunnettu autoteiksi vuosien 1950 ja 1980 välillä. Jopa maanteitä on laajennettu tai täydennetty laajoilla moottoritieliittymillä. Toisaalta julkinen liikenne on muuttunut kalliimmaksi, ja reittejä ja liikennöintitiheyttä on vähennetty. Myöskään maanalaisten rautatieverkostojen rakentamisessa tavoitteena ei aina ole ollut nopeuttaa julkista liikennettä ja aikaansaada lisätilaa suurille matkustajamäärille; itse asiassa tavoitteena on ollut tilan lisääminen maanalaisten rautatietunneleiden yllä olevilla teillä liikkuville autoille.
<P>
Työpaikan sijainti ja vaihtoehtoisten liikennemuotojen puute tarkoittaa, että monet ihmiset ovat nyt tuomittuja matkustamaan autolla. Tämä vie paljon tilaa ja energiaa, huonontaa ilmanlaatua ja aiheuttaa tarpeetonta melua. Ensisijaisesti tämä kuitenkin vaarantaa jalankulkijoiden ja pyöräilijöiden turvallisuuden, koska heidän on jaettava niukka julkinen tila autojen kanssa.
<P>
Kun me täällä parlamentissa puhumme jalankulkijoiden ja muiden loukkaantumiselle alttiiden tienkäyttäjien suojelemiseksi toteutettavista toimenpiteistä, emme valitettavasti juuri lainkaan viittaa autojen sijaan käytettävissä oleviin vaihtoehtoihin, vaan pikemminkin siihen, miten autot pitäisi suunnitella, jotta voisimme rajoittaa törmäystilanteessa aiheutuvia vahinkoja. Jo vuosien ajan olemme keskusteluissamme keskittyneet ajovaloihin, jarrujärjestelmiin ja ajoneuvon etuosaan, joka saattaa aiheuttaa vahinkoa jalankulkijoille. Nyt Euroopan komissio ehdottaa, että korvaisimme vuosien 2003 ja 2005 direktiivit - joissa vaadittiin jäsenvaltioita sisällyttämään kansalliseen lainsäädäntöön parempia turvallisuustoimenpiteitä - asetuksella, jonka avulla Euroopan unioni säätää suoraan omaa lainsäädäntöään. Asetuksen valitseminen on nopea tapa tarjota autojen parissa työskenteleville yrityksille suurinta mahdollista turvallisuutta ja yhdenmukaisuutta, mutta tähän liittyy myös haittoja. Olemme jäsenvaltioissa esimerkiksi työntämässä demokraattiset näkökohdat yhä kauemmas taustalle. Lisäksi tämä asetus ei tule voimaan ennen vuotta 2014, ja siinä tapauksessa toinen vaihe olisi maltillisempi kuin voimassa olevan direktiivin säännökset.
<P>
Tuen esittelijän, Francesco Ferrarin, tavoitetta ottaa käyttöön turvatoimenpiteet mahdollisimman nopeasti. Ryhmäni tukee tätä hienoista parannusta, koska kaikki vähäisetkin toimet auttavat, mutta vielä enemmän on tehtävä aidon turvallisuuden aikaansaamiseksi. Voimme parhaiten edistää turvallisuutta pyrkimällä torjumaan autojen lukumäärän jatkuvaa kasvua ja vähentämällä niiden lukumäärää mahdollisuuksien mukaan.
<SPEAKER ID="457" NAME="Johannes Blokland">
IND/DEM-ryhmän puolesta. - (NL) Arvoisa puhemies, Francesco Ferrarin mietintö koskee jalankulkijoiden ja muiden loukkaantumiselle alttiiden tienkäyttäjien suojelua. Olen tyytyväinen siihen, että Francesco Ferrari on ensimmäisessä käsittelyssä onnistunut pääsemään yhteisymmärrykseen neuvoston kanssa. Haluan kiittää häntä hänen tekemästään työstä ja onnitella häntä hyvästä mietinnöstä.
<P>
Haluan kuitenkin tehdä pari huomautusta. Haluaisin aloittaa sanomalla, että jalankulkijoiden ja muiden loukkaantumiselle alttiiden tienkäyttäjien suojelu on hyvin lähellä sydäntäni. Kuten tiedätte, kotimaassani Alankomaissa loukkaantumiselle alttiit tienkäyttäjät muodostavat suuren osan tienkäyttäjien kokonaislukumäärästä, ja tämä osuus on erityisen suuri työmatka- ja koululiikenteessä. Virkistystarkoituksessa harjoitetun kävelyn ja pyöräilyn merkitys kasvaa. Nämä kävelijät ja pyöräilijät ovat erittäin arvokkaita yhteiskunnalle. Tämä johtuu siitä, että kävely ja pyöräily ovat erittäin ympäristöystävällisiä liikkumismuotoja, ja lisäksi pyöräily ja kävely ovat hyvin hyödyllisiä kansalaisten terveyden kannalta, mikäli ilmanlaatu on hyvä.
<P>
Monet Euroopan kaupungeissa tehdyt automatkat ovat pituudeltaan alle viisi kilometriä. Tämän vuoksi on tärkeää rohkaista kansalaisia valitsemaan puhtaita, terveitä liikennemuotoja, joita hyödyntäessään he onnettomuuksille alttiimpina tienkäyttäjinä nauttisivat riittävää suojelua. Vaikka olen juuri kehunut Alankomaita siitä, että niin monet kansalaiset harrastavat pyöräilyä ja kävelyä, loppujen lopuksi maan kansalaisista yhä suurempi määrä ei enää uskalla päästää lapsiaan lyhyelle koulumatkalle pyörällä tai kävellen, koska he pelkäävät onnettomuuksia.
<P>
Kompromissiin sisällytetyt toimenpiteet auttavat kuitenkin vähentämään onnettomuuksien esiintymistä ja sattuneiden onnettomuuksien aiheuttamaa vahinkoa. Tästä syystä olen tyytyväinen kompromissiin. Toivon, että kansalaiset yhä useammin päättävät matkustaa auton sijaan polkupyörällä tai jalan omalla taajama-alueellaan.
<P>
Toisaalta meidän on varottava luisumista tilanteeseen, jossa pyrimme vähentämään tieliikenteen riskit nollaan, koska tämä on mahdotonta. On myös hyvin tärkeää saada kuljettajat tietoisiksi heidän omasta vastuustaan. Kaikkien tällä alalla toteutettujen toimenpiteiden yhteydessä on syytä korostaa, että tienkäyttäjät ovat itse ensisijaisesti vastuussa omasta ja muiden tienkäyttäjien turvallisuudesta.
<P>
Haluan lopuksi sanoa muutaman sanan ehdotetusta lainsäädännöstä. Olen tyytyväinen siihen, että direktiivin sijaan valittiin asetus. Näin ollen tämän tärkeän säädöksen soveltaminen on yksiselitteistä, mikä estää jalankulkijoiden ja muiden loukkaantumiselle alttiiden tienkäyttäjien suojelua koskevien erojen syntymisen jäsenvaltioiden välillä. Olen myös tyytyväinen siihen, että tässä uudessa ehdotuksessa kiinnitetään enemmän huomiota aktiivisiin turvajärjestelmiin kuin vuosien 2003 ja 2005 direktiiveissä. Hätäjarrutehostinjärjestelmän kaltaiset aktiiviset ratkaisut ovat etulyöntiasemassa passiivisiin turvajärjestelmiin nähden, koska ne ehkäisevät myös muita onnettomuuksien haitallisia vaikutuksia, kuten viivästyksiä, liikenneruuhkia ja aineettomia vahinkoja, joita ei voida rajoittaa soveltamalla passiivisia turvajärjestelmiä.
<P>
Haluan vielä lopuksi todeta, että olen tyytyväinen myös kahteen tämän asetuksen sisältämään menettelyihin liittyvään seikkaan. Kannatan tyyppihyväksynnän vaatimusten tiukentamista koskevien päivämäärien aikaistamista. Jalankulkijoiden ja muiden loukkaantumiselle alttiiden tienkäyttäjien turvallisuus ei ole asia, jossa meillä olisi varaa hukata aikaa. Lisäksi olen tyytyväinen siihen, että 11 artiklaa koskevat tarkistukset tehdään yhteispäätösmenettelyä hyödyntäen. Ei ole toivottavaa, että olennaiset muutokset tehtäisiin komiteamenettelyn mukaisesti.
<SPEAKER ID="458" NAME="Reinhard Rack" AFFILIATION="PPE-DE">
(DE) Arvoisa puhemies, ihmisillä ei ole turvatyynyjä. Onnettomuus voi sattua hyvin nopeasti ja johtaa vakaviin vammoihin, kuten äskettäin näimme Ranska-Italia-jalkapallo-ottelussa, jossa Franck Ribéryn jalan murtuminen oli välittömästi selvää.
<P>
Koska ihmisillä ei ole turvatyynyjä, meidän on varmistettava, että tienkäyttäjät, joilla on suojanaan vähemmän metallia, ovat suojattuja niiltä, joilla metallia on enemmän. Meidän on varustettava ajoneuvot teknisesti siten, että jalankulkijoilla on mahdollisuus selvitä onnettomuuksista. Nykyinen teksti edellyttää passiivisten ja aktiivisten turvajärjestelmien yhdistelmän. Vaadimme perustellusti pysyvää päivittämistä. Haluamme itse asiassa myös tarjota valmistajille asianmukaiset määräajat, jotta tämä kaikki voidaan saavuttaa kohtuullisessa ajassa.
<P>
On olemassa yksi asia, jota emme kuitenkaan saa unohtaa. Tämä seikka ei välttämättä kuulu asetukseen, vaikka se liittyykin siihen, ja tämä on psykologiaa. Emme saa uskotella autojen kuljettajille ja jalankulkijoille, että teillä liikkuminen on turvallisempaa kuin se todellisuudessa on. Tästä näkökulmasta haluaisin toteuttaa täydentäviä toimia myös muilla aloilla. Tarvitsemme kattavan kokonaispaketin, ja lainsäätäjien sekä Euroopan tasolla että kansallisella tasolla on syytä varmistaa, että turvallisuuden tunnetta ei viime kädessä luoda suuremman turvallisuuden kustannuksella kuin mitä se tarjoaa.
<P>
Ja vielä viimeinen asia: kuten muutkin ovat tehneet ennen minua, haluan kiittää esittelijänä toiminutta Francesco Ferraria erinomaisesta työstä. Pääsimme liikenne- ja matkailuvaliokunnassa keskustelun jälkeen sopimukseen hänen ehdotuksistaan - eikä tämä päde ainoastaan meihin, vaan ilmeisesti myös neuvostoon. Kaikki kunnia kuuluu Francesco Ferrarille ainakin tältä osin. Saavutimme yksimielisyyden ensimmäisessä käsittelyssä, ja se on hyvä merkki. Suuret kiitokset!
<SPEAKER ID="459" NAME="Silvia-Adriana Ţicău" AFFILIATION="PSE">
(RO) Vuonna 2007 Euroopan unionissa tapahtuneissa tieonnettomuuksissa kuoli noin 43 000 ihmistä ja noin 1,7 miljoonaa loukkaantui. Näin ollen joka vuosi pienen eurooppalaisen kaupungin väestö katoaa Euroopasta. Näiden onnettomuuksien taloudelliset kustannukset nousevat 200 miljardiin euroon, mikä vastaa kahta prosenttia yhteisön BKT:sta. Liikenneonnettomuuksissa kuolee vuosittain 8 000 tieliikenteeseen osallistunutta pyöräilijää tai jalankulkijaa. Joka vuosi noin 300 000 ihmistä, jalankulkijoita tai pyöräilijöitä, loukkaantuu liikenteessä. Tästä syystä pyydän teitä ryhtymään toimiin näiden tieliikenteeseen osallistuvien tahojen suojelemiseksi.
<P>
Euroopan unionin on investoitava tutkimukseen autoteollisuuden alalla, uusiin materiaaleihin ja turvallisempien ajoneuvojen suunnitteluun, jotka on varustettu etusuoja- ja törmäyksenestojärjestelmillä. Hätäjarrutehostinjärjestelmän ja muiden aktiivisten turvajärjestelmien käyttöön ottaminen auttaa parantamaan loukkaantumiselle alttiiden tienkäyttäjien suojelua. Tästä huolimatta myös Euroopan tieliikenneinfrastruktuuria on parannettava.
<P>
Tällä asetuksella on merkittäviä vaikutuksia, koska kuusi vuotta sen voimaantulon jälkeen rekisteröinti, myynti ja liikkeelle laskeminen on kielletty niiden uusien N1-luokan ajoneuvojen osalta, jotka eivät täytä jalankulkijoiden suojelua koskevia teknisiä vaatimuksia. Mielestäni tämä asetus on riippuvainen jäsenvaltioissa käytettävistä erityisistä hyväksyntäjärjestelmistä. Haluan myös kiinnittää huomiota jalankulkijoiden ja pyöräilijöiden koulutuksen merkitykseen. Heidän on tunnettava liikennesäännöt ja noudatettava niitä, kunnioitettava merkintöjä ja pyöräilijöiden on käytettävä suojavarusteita.
<SPEAKER ID="460" NAME="Paweł Bartłomiej Piskorski" AFFILIATION="ALDE">
(PL) Arvoisa puhemies, arvoisa komission jäsen, haluaisin aloittaa kiittämällä Francesco Ferraria ja onnittelemalla häntä tästä mietinnöstä. Euroopan parlamentti voi olla ylpeä siitä, miten tämän mietinnön osalta on laajalti tehty kompromisseja.
<P>
Puhumme asioista, jotka voivat todella auttaa ihmisiä. Puhumme tilastoista ja siitä, miten epäluotettavia ne ovat. Asiassa ei ole kyse pelkästään yli tuhannen ihmishengen menettämisestä vuosittain erilaisissa onnettomuuksissa. Myös kymmeniä tuhansia ihmisiä loukkaantuu onnettomuuksissa, joita sattuu jalankulkijoille ja pyöräilijöille.
<P>
Asetusten avulla otamme tietenkin pieniä askelia eteenpäin, ja meidän on jatkuvasti pidettävä mielessämme, että tämä mietintö ei yleisesti ottaen ratkaise ongelmaa tai pelasta tilannetta. Meidän on selvästi etsittävä erilaisia välineitä, jotka liittyvät liikennesääntöihin, ajo-nopeuteen ja ajokaistoihin, jotta ne olisivat mahdollisimman turvallisia. Haluan kuitenkin tehdä selväksi, että Francesco Ferrarin mietintö ei ole ainoastaan askel oikeaan suuntaan, vaan se on myös erittäin merkittävä saavutus, joka meidän on jäsenvaltioissa esitettävä äänestäjille konkreettisena asiana, johon Euroopan parlamentti kiinnittää huomiota ja jossa todellisuutta muutetaan ihmisten hyväksi paremmaksi.
<P>
Luonnollisesti ymmärrän ja olen siinä asemassa, että voin kertoa teollisuutta ja asetuksia koskevista perusteista, mutta älkäämme unohtako, että Euroopan unioni on niin suuri elin, että meidän on asetettava tietty standardi taloudellisesta näkökulmasta markkinoiden kokoa vastaan, markkinoiden vastaanottavaisuutta ja laajuutta vastaan.
<P>
Lopuksi haluaisin selventää, että jalankulkijoiden ja pyöräilijöiden suojelu ei ole tärkeää ainoastaan kaupunkialueilla. Hyvin monissa maissa, kuten Puolassa, tämä on olennainen asia myös maaseudulla, missä ihmiset päivittäin liikkuvat moottoriteiden läheisyydessä sijaitsevilla alueilla. Francesco Ferrarin mietintö on myös tässä suhteessa erittäin hyvä, ja se edustaa uutta edistysaskelta.
<SPEAKER ID="461" NAME="Dieter-Lebrecht Koch" AFFILIATION="PPE-DE">
(DE) Arvoisa puhemies, arvoisa komission jäsen, hyvät naiset ja herrat, liikkuvuus on yksilöiden perusoikeus. Se on myös perusta taloudelliselle, kulttuuriselle, sosiaaliselle ja ekologiselle dynaamisuudelle yhteiskunnassa. Se ei kuitenkaan muutu siunaukseksi, ennen kuin sillä minimoidaan kaikkien tienkäyttäjien henkeen ja terveyteen kohdistuvat riskit. Jalankulkijoiden ja muiden loukkaantumiselle alttiiden tienkäyttäjien suojelun parantamisen ajankohtaisuus ei ole muuttunut viime vuosikymmenen aikana. Liikenteen määrä on kasvanut tuntuvasti, mutta onnettomuuksien lukumäärä ja jalankulkijoille ja muille loukkaantumiselle alttiille tienkäyttäjille törmäyksissä etusuojajärjestelmällä varustettujen ja varustamattomien ajoneuvojen etuosan kanssa aiheutuneiden vammojen vakavuus on laskenut samalla ajanjaksolla, joskaan ei toivotussa määrin.
<P>
Olen erittäin tyytyväinen asetukseen, jolla laajennetaan ajoneuvojen valmistajien ponnisteluja kattamaan myös jalankulkijoiden suojeluun tähtäävien passiivisten turvatoimenpiteiden parantaminen ajoneuvon aktiivisten osien avulla - tästä erityiset kiitokset. Hätäjarrutehostinjärjestelmien avulla voidaan ratkaista ristiriidat, jotka liittyvät energiaa, ympäristöä ja turvallisuutta koskeviin tavoitteisiin. Tällä hetkellä saatavilla olevat hätäjarrutehostinjärjestelmät ovat merkittävässä määrin avuksi tapaturmien ehkäisyssä. Niiden kehittäminen edelleen teknisesti ja niiden yhdistäminen tieto- ja viestintätekniikkaan luo lisämahdollisuuksia. Vaikuttaa siltä, että ”älykäs auto” on jo aivan nurkan takana.
<P>
Tästä huolimatta varoituksen sana: voimme kehittää kuinka monia hyviä turvatoimia ajoneuvoille tahansa, mutta jos Maija ja Mikko Meikäläisellä ei ole varaa hankkia uutta, turvallista ajoneuvoa, silloin emme ole saavuttaneet yhtään mitään! Ajoneuvojemme keski-ikä on jo yli kymmenen vuotta. Erityisesti nuoret ovat havainneet, että uudet, turvalliset ajoneuvot ovat yhä kauempana tavoittamattomissamme. Silti me haluamme tätä, eikö vain?
<SPEAKER ID="462" NAME="Zita Gurmai" AFFILIATION="PSE">
(HU) Arvoisa puhemies, arvoisa komission jäsen, hyvät naiset ja herrat, vastuuntuntoisina päätöksentekijöinä meidän on oltava tietoisia siitä, että jokaisella toimenpiteellä on kohdealueen ulkopuolelle ulottuvia vaikutuksia, ja nämä vaikutukset saattavat olla jopa ristiriidassa sen kanssa, mitä toimenpiteellä oli tarkoitus saavuttaa. Suojellaksemme ympäristöä olemme tehneet pyöräilystä ja julkisen liikenteen käytöstä suosittua, mutta olemmeko lainkaan ajatelleet itseämme, ihmisiä? Jalankulkijat ja pyöräilijät ovat puolustuskyvyttömiä, ja ajoneuvot uhkaavat heitä liikenteessä. Euroopassa kuolee joka vuosi noin 8 000 loukkaantumiselle altista tienkäyttäjää ja noin 300 000 loukkaantuu. Haluaisin näin ollen kiittää kollegaani Francesco Ferraria hänen työstään. Hänen mietintönsä tarkoituksena on selkeästi vahvistaa komission ehdotusta. Olen vakaasti sitä mieltä, että liikenneonnettomuuksien vähentämiseen tähtääviä pyrkimyksiä voitaisiin tehostaa lyhentämällä ehdotetun asetuksen sisältämien aktiivisia turvajärjestelmiä koskevien toimenpiteiden käyttöönottamiseen varattua valmistautumisaikaa. Jalankulkijoiden suojelua voitaisiin edelleen parantaa kehittämällä tehokkaita törmäyksenestojärjestelmiä. Olen samaa mieltä Dieter-Lebrecht Kochin kanssa siitä, että tällaisten järjestelmien on tietysti oltava myös kohtuullisen edullisia. Aktiivisten turvallisuusteknologioiden jatkuvan parantamisen lisäksi valmistajien on myös kiinnitettävä jatkuvaa huomiota passiivisten turvatoimenpiteiden kehittämiseen, koska molemmat ovat tarpeen asetettujen tavoitteiden saavuttamiseksi. Mielestäni on tärkeää varmistaa, että voimme jatkuvasti arvioida muutoksia teknologiavaihtoehdoissa, joita sovellamme teknologiamuutoksia vastaan. Suuret kiitokset.
<SPEAKER ID="463" NAME="Bilyana Ilieva Raeva" AFFILIATION="ALDE">
(BG) Arvoisa puhemies, arvoisa komission jäsen, hyvät kollegat, olen tyytyväinen Euroopan unionin toimielinten ponnisteluihin liikenneonnettomuuksien ja niiden uhrien vähentämiseksi.
<P>
Kuolleiden ja loukkaantuneiden henkilöiden lukumäärä on valtava humanitaarinen, terveydenhuollollinen, taloudellinen, sosiaalinen ja demografinen ongelma, ja tähän liittyvillä kustannuksilla on monia kielteisiä vaikutuksia elämänlaatuun, kestävään kehitykseen ja viimeisenä mutta ei vähäisimpänä ilmaston lämpenemiseen. Tästä syystä otan vapauden rohkaista teitä tekemään aloitteita tiukempien toimenpiteiden ja lainsäädännön aikaansaamiseksi, jotta voimme laajentaa nykyisten normien soveltamisalaa ja ottaa käyttöön parhaat eurooppalaiset käytännöt niin, että ne ovat sitovia kaikissa jäsenvaltioissa. Ehdotan yhdenmukaista lähestymistapaa seurantaan, valvontaan ja seuraamuksiin koko Euroopan unionin alueella, ja ennen kaikkea kohdennettua politiikkaa, jolla rohkaistaan jäsenvaltioita valvomaan onnettomuuksien uhrien lukumäärää, jotta se ei merkittävästi ylittäisi EU:n keskiarvoa. Olen varma, että Euroopan teitä koskevalla yhteisellä politiikallamme parannetaan tulevaisuudessa tieliikenteen valvontaa ja seurantaa.
<SPEAKER ID="464" NAME="Miroslav Mikolášik" AFFILIATION="PPE-DE">
(SK) Tilastot osoittavat, että vuosittain teillämme saa surmansa jopa 8 000 jalankulkijaa ja pyöräilijää ja 300 000 loukkaantuu. Nämä hälyttävät luvut osoittavat, kuinka tärkeää on ottaa käyttöön tehokkaampi ja tiukempi sääntely jalankulkijoiden ja muiden tienkäyttäjien kuolemien ja vammojen lukumäärän pienentämiseksi.
<P>
Kannatan esittelijän vaatimusta, jonka mukaan uuden asetuksen täytäntöönpanon aikataulun on oltava lyhyempi kuin komissio ehdottaa. Esimerkiksi Brake Assist -hätäjarrutehostinjärjestelmän käyttöön ottamiselle autoissa on asetettu 33 kuukauden mittainen määräaika, vaikka täytäntöönpanoprosessi on oikeastaan melko yksinkertainen.
<P>
Olen myös samaa mieltä siitä, että on tärkeää seurata jatkuvasti teknisiä mahdollisuuksia turvallisuuden alalla, jotta jalankulkijoiden ja erityisesti pyöräilijöiden turvallisuutta voidaan parantaa. Viimeisenä vaan ei vähäisimpänä haluan todeta, että olen vakuuttunut siitä, että autoliikenteen rajoittaminen kaupunkien keskustoissa ja julkisen liikenteen ja polkupyörien käyttö ovat merkittäviä välillisiä keinoja, joilla jokainen meistä voi osaltaan myötävaikuttaa jalankulkijoiden turvallisuuteen teillämme.
<SPEAKER ID="465" NAME="Bart Staes" AFFILIATION="Verts/ALE">
(NL) Arvoisa puhemies, arvoisa komission jäsen, hyvät naiset ja herrat, tämä voi olla erittäin tekninen seikka, mutta se on hyvin tärkeä. Se todellakin tuo unionin kartalle. Se tekee selväksi, että EU on todella tärkeä. Olen hyvin tyytyväinen siihen, että vuoden 2005 etusuojajärjestelmiä koskeva direktiivi ja vuoden 2003 jalankulkijoiden ja muiden loukkaantumiselle alttiiden tienkäyttäjien suojelua koskeva direktiivi muutetaan yhdeksi asetukseksi. Tässä mielessä en ymmärrä Euroopan yhtyneen vasemmiston konfederaatioryhmään / Pohjoismaiden vihreän vasemmiston ryhmään kuuluvan Erik Meijerin huomautusta.
<P>
Käytän puheenvuoron tässä keskustelussa, koska tämä aihe on erittäin lähellä sydäntäni. Vuonna 2003 toimin vuoden 2003 direktiivistä laaditun ympäristöasioiden, kansanterveyden ja elintarvikkeiden turvallisuuden valiokunnan lausunnon valmistelijana, ja lausunnon esittelijänä toimi Adriaan Vermeer. Olen tyytyväinen mietintöön ja Francesco Ferrarin ehdotuksiin. Olen myös erityisen tyytyväinen aktiivisten järjestelmien ja jarrujen lukkiutumisenestojärjestelmän valintaan. Kannatan Saïd El Khadraouin huomautusta siitä, että sääntelyä on sovellettava myös pakettiautoihin. Olkaamme oikeudenmukaisia: tämä lainsäädäntö tarkoittaa, että voimme pian varmistaa tragedioiden lukumäärän merkittävän vähenemisen eurooppalaisissa perheissä.
<SPEAKER ID="466" NAME="Günter Verheugen">
komission varapuheenjohtaja. - (DE) Arvoisa puhemies, hyvät naiset ja herrat, aluksi haluaisin selvennyksen vuoksi huomauttaa, että teillämme kuolee vuosittain valitettavasti merkittävästi suurempi määrä kuin 8 000 ihmistä. Luku 8 000 liittyy tieliikenteen kuolonuhreihin jalankulkijoista ja pyöräilijöistä koostuvassa haavoittuvaisimmissa ryhmissä. Lisäksi luku liittyy vuoteen 2004 ja se koskee 25 jäsenvaltion unionia. Näin ollen todellinen lukumäärä on suurempi.
<P>
Toiseksi haluaisin sanoa olevani samaa mieltä niiden kanssa, joiden mielestä paljon enemmän voitaisiin tehdä tämän heikoimmassa asemassa olevan ryhmän suojelemiseksi toteuttamalla toimia liikenteen hallinnan, liikenneturvallisuuden, tieinfrastruktuurin ja liikennesääntöjen suhteen. Komissio on täysin samaa mieltä ja tukee näitä toimia. Tässä vaiheessa me puhumme kuitenkin ajoneuvojen itsensä tarjoamista teknisistä mahdollisuuksista.
<P>
Kolmanneksi, korkean tason CARS 21-työryhmässä (Competitive Automotive Regulatory System for the 21st Century), jossa keskusteltiin Euroopan autoteollisuuden tulevaisuudesta ja annettiin suosituksia, vallitsi täysi selvyys siitä, että Euroopan autoteollisuus voi pitkällä aikavälillä onnistua ainoastaan siinä tapauksessa, että se tarjoaa teknisessä mielessä maailman parhaimpien ja puhtaimpien autojen lisäksi myös kaikista turvallisimpia autoja. Näin ollen Euroopan ajoneuvojen valmistajat tukevat toimenpiteitä, joista päätämme tänään.
<P>
Lopuksi olen samaa mieltä niiden kanssa, jotka sanovat, että tämä ei ole viimeinen sana asiassa. Meidän on pidettävä teknisiä mahdollisuuksia tarkasti silmällä. Itse olen jo nähnyt parhaillaan kehitettäviä tulevaisuuden teknologioita, ja olen jopa päässyt testaamaan niitä joissakin ajoneuvoissa. Nämä uudet tekniset mahdollisuudet, kuten automaattinen etäisyyden valvontajärjestelmä ja automaattinen esteiden tunnistin, ovat jo saatavilla joissakin huipputason ajoneuvoissa. Ne eivät kuitenkaan ole enemmistön saatavilla.
<P>
Tästä huolimatta voimme jo nähdä minne tämä kaikki johtaa ja että voimme keskustella seuraavista askelista jo muutaman vuoden kuluttua. Kiitän teitä laajasta kannatuksesta, jota komission ehdotus on nauttinut tässä salissa. Uskon, että toimemme ovat erittäin hyödyllisiä ja tärkeitä Euroopan liikenneturvallisuuden kannalta.
<SPEAKER ID="468" NAME="Francesco Ferrari" LANGUAGE="IT">
Arvoisa puhemies, hyvät naiset ja herrat, ensinnäkin haluaisin kiittää kaikkia puheenvuoron käyttäneitä henkilöitä osittain siksi, että mielestäni olemme saavuttaneet tämän yhdessä. Mielestäni tämä on osoitus sekä parlamentin että erityisesti komission pätevyydestä, sillä ne ovat yhdessä pystyneet myötävaikuttamaan ehdotukseen, joka on mielestäni näinä aikoina varsin merkittävä.
<P>
Tämä johtuu myös siitä, että suurin ongelma - haluan vastata ensimmäiselle puheenvuoron käyttäneelle henkilölle - ei ole autojen painon lisääntyminen, koska tähän asiaan on tehty parannuksia. Itse asiassa jo vuosien ajan autot ovat muuttuneet yhä kevyemmiksi, ja tämä johtuu osittain teknologian, tieteen ja tutkimuksen meille luomasta järjestelmästä.
<P>
Olen myös sitä mieltä, että tärkein asia on se, että 80 prosenttia kuolemaan johtavista onnettomuuksista sattuu kaupungeissa, eli 35, 40 tai 50 kilometrin tuntivauhdissa. Tämä tarkoittaa, että ongelmana eivät ole ainoastaan moottoritiet, joilla ajoneuvot kulkevat erittäin suurella nopeudella. Ongelmana on se, että niin monet loukkaantumiselle alttiiden ihmisten kuolemaan johtavat onnettomuudet sattuvat kaupungeissa, noin 40 kilometrin tuntivauhdissa. Meidän on löydettävä teknisiä järjestelmiä, jotka onnettomuuden sattuessa auttavat aiheuttamaan mahdollisimman vähän vahinkoa. Siksi toinen näkökohta on mielestäni tärkeä, ja näin ollen minun täytyy kiittää komission jäsentä ja komissiota heidän osoittamastaan poliittisesta tahdosta luoda asetukseen tämäntyyppinen järjestelmä.
<P>
Muiden perusajatusten osalta pohdin seuraavaa: kuinka kalliiksi 300 000 onnettomuutta muodostuu sijoitusrahastojen kassoille tai sairaaloille ja terveyspalvelujen tarjoajille kussakin yksittäisessä jäsenvaltiossa? Kuinka suuret ovat kustannukset? Jos onnettomuuksia sattuu vähemmän, tällöin on myös vähemmän maksuhäiriöistä kärsiviä järjestelmiä, erityisesti sairaalojen ja avun suhteen.
<P>
Lisäksi on otettava huomioon se, että jos joku saa vammoja 70 prosentin tai 80 prosentin suuruiselle osuudelle vartalostaan, hänelle on maksettava eläkettä ja niin edespäin. Siksi uskon, että Euroopan parlamentti ja erityisesti komissio ovat katsoneet aiheelliseksi säätää tämän asetuksen, koska se on tulevaisuudessa voimassa kaikissa jäsenvaltioissa ja asetuksessa kiinnitetään erityistä huomiota sopivien teknologioiden löytämiseen myöntämällä viiden vuoden määräaika, jonka jälkeen neuvosto voi arvioida, onko tekniikan alalla tapahtunut lisää edistystä ja voidaanko järjestelmää muuttaa.
<P>
Haluaisin näin ollen kiittää kaikkia puheenvuoron käyttäneitä henkilöitä ja puhemiestä. Uskon, että myönteinen äänestystulos huomenna on saavutus Euroopan parlamentille ja erityisesti niille, jotka ovat tällä kaudella työskennelleet.
<SPEAKER ID="469" NAME="Puhemies">
(EN) Keskustelu on päättynyt.
<P>
Äänestys toimitetaan keskiviikkona 18 päivänä kesäkuuta 2008.
<P>
Kirjalliset kannanotot (työjärjestyksen 142 artikla)
<SPEAKER ID="470" NAME="John Attard-Montalto  " AFFILIATION="PSE">
kirjallinen. - (EN) Jalankulkijoita on suojeltava mahdollisimman hyvin. Jalankulkijoita koskevien onnettomuuksien määrä jatkaa kasvuaan. Tämä voi johtua useista tekijöistä, pahimmillaan holtittomasta ajamisesta tai rattijuopumuksesta.
<P>
Kuolemaan johtavia onnettomuuksia aiheuttavien kuljettajien on kannettava vastuu tekojensa seurauksista. Mielestäni kotimaassani on olemassa kolme keskeistä tekijää, joista jalankulkijoiden onnettomuudet johtuvat.
<P>
Ensimmäinen seikka: suuri osa kuljettajista on onnistunut hankkimaan ajokorttinsa laittomasti. Hallitus ei reagoinut tähän asianmukaisesti, kun asia tuli ilmi.
<P>
Toinen seikka: monet Maltan ja Gozon jalkakäytävät ovat yhtä sotkua. Myöskään Vallettan ja Victorian kaksoispääkaupungissa hallitus ei ole kyennyt saamaan aikaiseksi kunnollisia jalkakäytäviä. Tämä on häpeällistä.
<P>
Kolmas seikka: Maltan tuomioistuimet määräävät liian lieviä tuomioita kuljettajille, jotka ovat toiminnallaan aiheuttaneet kuolemaan johtaneita onnettomuuksia. Olisi jo aika lähettää vankilaan kuljettajat, jotka ovat aiheuttaneet kolmannen osapuolen kuoleman varomattomalla ajotyylillään tai rattijuopumuksen vuoksi. Tuomarien pitäisi lopettaa ehdollisten rangaistusten määrääminen näissä tapauksissa, mikä on ennenkuulumatonta monissa Euroopan maissa.
