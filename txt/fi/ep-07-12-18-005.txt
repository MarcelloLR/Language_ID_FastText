<CHAPTER ID="005">
Eurooppa-neuvoston tulokset (Bryssel, 13. ja 14. joulukuuta 2007) - Toiminta Portugalin puheenjohtajakaudella (keskustelu)
<SPEAKER ID="007" NAME="Puhemies">
Esityslistalla ovat seuraavana neuvoston ja komission julkilausumat 13. ja 14. joulukuuta kokoontuneen Eurooppa-neuvoston tuloksista ja selonteko toiminnasta Portugalin puheenjohtajakaudella.
<P>
Haluan ensin kiittää vilpittömästi neuvoston puheenjohtajaa ja antaa tunnustusta sille, miten menestyksekäs Portugalin puheenjohtajakausi on ollut. Haluan myös, vaikka en voikaan nimetä heitä kaikkia, mainita joitakin tärkeitä ihmisiä: neuvoston puheenjohtaja, pääministeri José Sócrates, ulkoministeri Luís Amado, valtiosihteeri Manuel Lobo Antunes ja myös, totta kai, suurlähettiläs Álvaro Mendonça e Moura. Suuret kiitokset teille ja kaikille teitä avustaneille kollegoillenne.
<P>
Vilpittömät kiitokseni myös komissiolle ja sen puheenjohtajalle José Manuel Durão Barrosolle. Haluan myös sanoa tässä vielä kerran (olen jo sanonut tämän lyhyesti Eurooppa-neuvostolle), että se, että saimme aikaan tuloksen tärkeässä Galileo-hanketta koskevassa kysymyksessä, johtuu myös siitä, että Euroopan komissio ja Euroopan parlamentti ovat tehneet niin hyvää yhteistyötä. Pystyimme lopulta saavuttamaan hyvän tuloksen yhdessä puheenjohtajavaltio Portugalin kanssa. Paljon kiitoksia myös komissiolle tässä yhteydessä.
<P>
Hyvät kollegat, viime viikko oli erittäin tapahtumarikas. Ensinnäkin EU:n perusoikeuskirja allekirjoitettiin keskiviikkona Euroopan parlamentissa Strasbourgissa, sitten allekirjoitettiin uudistussopimus torstaina Lissabonissa ja lopulta huippukokous kokoontui perjantaina Brysselissä. Minun täytyy sanoa, hyvä neuvoston puheenjohtaja Sócrates, että sopimuksen juhlallinen allekirjoittaminen Hieronymus-luostarissa Lissabonissa oli erittäin kaunis, symbolinen ilmaus monista yhteisistä intresseistämme. Toivomme, että kaikki parlamentit ja kansat seuraavat nyt Unkarin esimerkkiä ja hyväksyvät myös nopeasti sopimuksen.
<SPEAKER ID="010" NAME="José Sócrates">
neuvoston puheenjohtaja. - Arvoisa puhemies, arvoisa komission puheenjohtaja, hyvät naiset ja herrat, puheenjohtajavaltio Portugali ja minä itse olemme päässeet pisteeseen, jossa teemme parlamentille selkoa puheenjohtajakaudestamme, tuntien, että olemme hoitaneet velvollisuutemme. Uskon teidän olevan kanssani samaa mieltä, kun sanon, että Euroopalla ja eurooppalaisilla on hyvä syy olla tyytyväisiä kuuden viime kuukauden poliittisiin tapahtumiin. Olen vakuuttunut siitä, että Eurooppa on nyt vahvempi, itsevarmempi ja luottavaisempi. Näiden kuuden kuukauden lopulla Eurooppa on parempi; parempi suhteessa itseensä, mutta myös parempi suhteessa muuhun maailmaan.
<P>
Arvoisa puhemies, hyvät naiset ja herrat, tunnette hyvin Portugalin puheenjohtajakauden kolme ensisijaista tavoitetta. Ne olivat muistaakseni uudistussopimus sekä EU:n ja Brasilian ja EU:n ja Afrikan väliset huippukokoukset. Kuten minulla oli tilaisuus sanoa täällä pidetyssä Portugalin puheenjohtajakauden käynnistäneessä istunnossa, ne olivat aina puheenjohtajavaltio Portugalin kolme ensisijaista tavoitetta, aivan alusta saakka.
<P>
Olen erittäin iloinen kertoessani teille, että olemme saavuttaneet kaikki tavoitteet, jotka asetimme itsellemme näiden kuuden kuukauden ajalle. Aloittakaamme kuitenkin kaikkein tärkeimmästä tavoitteesta: sopimuksesta. Sopimus, uusi sopimus Euroopalle. Tämä oli aina tärkein tavoite, ja uusi sopimus, jonka allekirjoitimme Lissabonissa ja nimesimme Lissabonin sopimukseksi, on tietenkin sopimus, joka selvittää Euroopan institutionaalisen umpikujan ja vastaa Euroopan institutionaaliseen kriisiin. Minun on sanottava, että mikään luottamuksen osoitus ei ollut merkittävämpi Eurooppa-hankkeen, eurooppalaisten ja Euroopan talouden kannalta kuin kyseisestä umpikujasta ja kyseisestä kriisistä selviäminen.
<P>
Tämä sopimus vastasi kuitenkin myös kolmeen suurimpaan Euroopppaa odottavaan haasteeseen. Ensinnäkin haasteeseen Euroopan kansalaisuudesta. Haaste merkitsee niiden arvojen vahvistamista, jotka ovat poliittisen hankkeemme perustana. Tämä arvojen ja Euroopan kansalaisuuden vahvistaminen sisältyy perusoikeuskirjaan, josta me annoimme julistuksen tässä parlamentissa, mutta joka sai lain voiman, kun se sisällytettiin Lissabonin sopimukseen. Tämä oli ensimmäinen haaste.
<P>
Toinesena haasteena oli tietenkin antaa Euroopalle paremmat päätöksentekovalmiudet. Jokainen Euroopan tunteva ymmärtää hyvin, että 27 jäsenvaltion Euroopan oli muutettava sääntöjään. Muutettava sääntöjä, pidettävä säännöt demokraattisina, mutta sallittava toimielinten vastata tehokkaammin ja vaikuttavammin kaikkien eurooppalaisten puolesta uuden maailman haasteisiin. Tähänkin haasteeseen puututtiin Lissabonin sopimuksessa.
<P>
Viimeisenä haasteena oli saada aikaan vahvemmat ja pystyvämmät toimielimet, toimielimet, jotka pystyvät vastaamaan Euroopan edessä oleviin uusiin haasteisiin. Tähänkin haasteeseen puututaan nyt Lissabonin sopimuksessa. Jos haluamme tehdä yhteenvedon Lissabonin sopimuksesta, niin tämä on juuri oikea hetki tehdä se. Se on sopimus, joka vastaa kolmeen tärkeimpään haasteeseen: Euroopan muuttaminen poliittiseksi hankkeeksi, joka vahvistaa arvonsa ja vahvistaa Euroopan kansalaisuuden, Euroopaksi, joka pystyy nyt paremmin ottamaan vastaan uuden ajan haasteet ja jolla on edellytykset tehokkaampaan päätöksentekoon, ja myös Euroopaksi, joka on vahvistanut toimielimiään vastaamaan eurooppalaisten pyrkimyksiin ja myös siihen, mitä maailma Euroopalta odottaa.
<P>
Tämä on tärkeä sopimus Euroopalle, mutta se on myös sopimus, joka vahvistaa Euroopan valmiuksia auttaa muuta maailmaa paremmin. Se ei ole ainoastaan sopimus eurooppalaisille, Euroopan taloudelle, se on myös sopimus, joka antaa maailmalle selkeän signaalin siitä, että Eurooppa on palannut, palannut tavoittelemaan Eurooppa-hanketta muodossa, joka inspiroi monia mantereita kaikkialla maailmassa. Sopimus: tämä ensisijainen tavoite saavutettiin Portugalin puheenjohtajakaudella. Vaikka sopimus oli ehkä suurin panos, jonka annoimme Euroopan vahvistamiseksi, haluaisin kuitenkin painottaa kahta muuta ensisijaista tavoitetta.
<P>
Ensinnäkin huippukokousta Brasilian kanssa. Miksi Brasilia? Siitä yksinkertaisesta syystä, että EU:n ulkopolitiikkaan kuuluivat jo vuosittaiset huippukokoukset Intian, Venäjän ja Kiinan kanssa, mutta Brasilian kanssa ei ollut koskaan järjestetty vuosittaista huippukokousta. Hyväksymällä strategisen kumppanuuden kyseisessä huippukokouksessa muutimme EU:n ulkopolitiikan johdonmukaisemmaksi ja ymmärrettävämmäksi politiikaksi. Meillä on nyt Brasiliaa, Venäjää, Intiaa ja Kiinaa (BRIC) koskeva politiikka, joka palvelee Eurooppaa, joka haluaa olla globaali poliittinen toimija. Tämä huippukokous Brasilian kanssa ja luomamme strateginen kumppanuus ovat vahvistaneet Euroopan ulkopolitiikkaa ja saaneet aikaan paremmat edellytykset Euroopan talouden tukemiselle ja myös Eurooppa-hankkeen arvojen ja päämäärien edistämiselle.
<P>
Kolmanneksi huippukokous Afrikan kanssa. Afrikka-huippukokous. Kun päätimme järjestää huippukokoukseen Afrikan kanssa, olimme hyvin tietoisia edessämme olevista vaikeuksista. Me kuitenkin selvisimme niistä, koska alusta asti oli selvää, että olimme oikeassa, että Eurooppa joutui vastaamaan seuraamuksista, jotka aiheutuivat seitsemästä vuodesta ilman poliittista vuoropuhelua Afrikan kanssa, ja että vuoropuhelun puuttuminen oli huono asia Afrikalle, huono asia Euroopalle ja huono asia maailmalle. Ei ollut mitään syytä olla käymättä laajempaa ja kattavaa poliittista vuoropuhelua Afrikan kanssa. Ehkä Portugalin herkkyys antoi sille paremman aseman ymmärtää tämän olleen virhe. Korjasimme tämän virheen Afrikka-huippukokouksella. Huippukokous oli menestys, koska ensimmäistä kertaa maailmanhistoriassa Euroopalla on yhteinen strategia Afrikan kanssa. Älkäämme huijatko itseämme; kyseessä ei ole eurooppalainen strategia Afrikkaa varten eikä päinvastoin. Ei, se on molempien mantereiden yhteinen strategia, jota noudatetaan viiden molemmille mantereille tärkeän pääaiheen pohjalta: rauha ja turvallisuus, ilmastonmuutos, ihmisoikeudet, alat, jotka ovat - maahanmuutto myös, anteeksi, unohdin tämän äärimmäisen tärkeän alan - nämä ovat viisi Afrikan kanssa käytävän poliittisen vuoropuhelun rakennetta määrittävää aihetta. Kuten sanoin, vuoropuhelu koskee Afrikkaa, Eurooppaa ja myös maailmaa kokonaisuutena. Emme kuitenkaan vain hyväksyneet yhteistä strategiaa vaan laadimme myös toimintasuunnitelman ja mekanismin strategian täytäntöön panemiseksi, ja olemme nyt perustamassa toimielintä Euroopan komission ja Afrikan unionin komission välille, jotta ne voivat tehdä yhteistyötä toteuttaakseen sopimamme asiat.
<P>
Hyvät naiset ja herrat, minulla ei ole epäilystäkään siitä, että jokainen näitä asioita vähänkään tunteva, jokainen ihmisoikeuksista, ilmastonmuutoskysymyksistä, maahanmuutosta ja maahanmuuttajien asioiden ajamisesta, kehityksestä tai turvallisuudesta kiinnostunut on tyytyväinen nähdessään Euroopan ja Afrikan vihdoinkin luoneen poliittisen kehyksen neuvottelulle ja vuoropuhelulle.
<P>
Minulla ei ole epäilystäkään siitä, että Euroopan ulkopolitiikka on Afrikka-huippukokouksesta lähtien ollut parempaa ja rikkaampaa. Olen siksi iloinen voidessani kertoa teille, että näiden kuuden kuukauden aikana olemme onnistuneet selviämään esteistä ja umpikujista ja että olemme myös voittaneet ennakkoluuloja niin, että voimme väittää nyt Portugalin puheenjohtajakauden lopulla, että Eurooppa on vahvistunut, ei vain sisäisesti vaan myös ulkopolitiikassaan.
<P>
Meillä on nyt johdonmukainen politiikka suhteessa BRIC-maihin ja käymme poliittista vuoropuhelua Afrikan kanssa. Kaikki ulkosuhteiden kanssa tekemisissä olevat ajattelivat, että niiden puuttuminen viime vuosina oli virhe. Uudistussopimus, Brasilia ja Afrikka ovat saavutuksia, Eurooppaa hyödyttäviä saavutuksia, mutta minun on sanottava, hyvät naiset ja herrat, arvoisa puhemies, että tässä ei ole aikaa kertoa edes yhteenvetona kaikista Portugalin puheenjohtajakauden saavutuksista. Haluan kuitenkin kertoa teille, vaikkakin lyhyesti, että tämä puheenjohtajakausi on jättänyt jälkensä yhteisön toiminnan tärkeimpiin aloihin, ja haluan aloittaa vapauksia koskevista toimenpiteistä.
<P>
Puheenjohtajakausi jätti jälkensä vapauksia koskeviin toimenpiteisiin sillä hetkellä, kun annoimme täällä julistuksen perusoikeuskirjasta, ja se oli ratkaiseva hetki Eurooppa-hankkeen kannalta. Perusoikeuskirjalla on nyt, kuten sanoin aiemmin, lain voima Lissabonin sopimuksessa. Portugalin puheenjohtajakaudella onnistuimme myös ottamaan käyttöön eurooppalaisen kuolemanrangaistuksen vastaisen päivän, jolla kunnioitetaan eurooppalaisia arvoja ja annetaan maailmalle selvä signaali siitä, että Eurooppa puolustaa elämän arvoa. Haluan teidän myös tietävän, että Portugalin puheenjohtajakaudella sovittiin Yhdistyneiden kansakuntien yleiskokouksen kolmannessa komiteassa kuolemanrangaistusten täytäntöönpanon yleisestä keskeyttämisestä. Äänestys oli tulosta eurooppalaisesta ehdotuksesta, jolla kunnioitetaan eurooppalaisia perinteitä ja arvoja. Lisäksi haluaisin korostaa näiden vapauksiin liittyvien toimenpiteiden yhteydessä puheenjohtajavaltio Portugalin ponnisteluja vapaan liikkuvuuden alueen laajentamiseksi uusiin jäsenvaltioihin.
<P>
Joulukuun 21. ja 22. päivänä minulla on komission puheenjohtajan ja joidenkin ministerien kanssa tilaisuus olla läsnä rajoilla, joilla tarkastukset poistetaan. Yhdeksän maata liittyy Schengen-alueeseen ja täyttää siten niiden kansalaisten suurimman toiveen, jotka haluavat olla osa Eurooppaa ja liikkua vapaasti kuuluen samalla alueeseen, joka takaa heidän turvallisuutensa.
<P>
SISone4all on hieno asia, koska nämä sisäiset rajatarkastukset poistetaan 31. joulukuuta 2007 Portugalin vaatimuksesta; portugalilainen ministeri oli se, joka ei suostunut hyväksymään, että olisi teknisesti mahdotonta yhdistää uusien maiden tietokannat Schengen-järjestelmän tietokantoihin, ja yritys, joka ehdotti teknistä ratkaisua ongelmaan, oli portugalilainen. Joulukuun 21. ja 22. päivänä olemme näissä maissa kertomassa, että Portugali on hyvin ylpeä siitä, että se on voinut edistää portugalilaisella teknologialla ja portugalilaisella poliittisella tahdolla sitä, että kyseisten valtioiden kansalaisille voidaan antaa täysi liikkumisvapaus, koska se on Euroopan kansojen tärkein toive. Olen maasta, joka on kokenut kyseisen hetken; muistan hyvin, kuinka rajatarkastukset poistettiin Portugalin ja Espanjan väliltä, ja me tosiaan ensimmäistä kertaa tunsimme olevamme osa eurooppalaista perhettä. Tästä syystä on niin, että jos tällä puheenjohtajakaudella on symbolinen hetki, niin se on silloin, kun portugalilaiset ja muut poliitikot ja komission puheenjohtaja ovat läsnä kyseisillä rajoilla juhlistamassa hetkeä, jona tarkastukset poistetaan, toteuttaen siten eurooppalaisen unelman ja pyrkimyksen luoda se vapaan liikkuvuuden ja turvallisuuden alue, jota Schengen-alue edustaa.
<P>
Me jätimme jälkemme vapauteen liittyviin toimenpiteisiin mutta myös sosiaalisiin toimenpiteisiin. Haluan muistuttaa kaikkia, että Portugalin puheenjohtajakaudella tehtiin sopimus eurooppalaisten ammattiliittojen ja työnantajaliittojen välillä. Tämä on erittäin tärkeä sopimus, joka korostaa Euroopan työmarkkinoiden haasteita. Tämän puheenjohtajakauden aikana kaikki maat sopivat kuitenkin myös joustoturvan yhteisistä periaatteista toimien siten asian edistäjinä. Ne veivät eteenpäin tätä eurooppalaista mallia, jonka tarkoituksena on sovittaa kilpailukyvyn kannalta välttämätön jousto yhteen työntekijöiden turvallisuuden kanssa, mikä on ominaista Euroopan sosiaaliselle mallille.
<P>
Sosiaalisten toimenpiteiden osalta haluaisin lopuksi korostaa huomiota, jonka kiinnitimme maahanmuuttopolitiikkaan. Näiden kuuden kuukauden aikana annoimme aiheelle paljon painoarvoa. Pidimme kansainvälisen konferenssin Lissabonissa, koska tavoitteemme oli ja on auttaa määrittämään tai laatimaan eurooppalaisen maahanmuuttopolitiikan laajoja suuntaviivoja. Viimeisimmässä Eurooppa-neuvostossa komission puheenjohtajalla oli tilaisuus esitellä komission asiakirja, jossa määritellään tämän politiikan lähtökohdat, maahanmuuttopolitiikan, jossa on periaatteessa kolme pilaria: maahanmuuttajien osallisuus, laittoman maahanmuuton torjunta ja yhteistyö alkuperämaiden kanssa muuttovirtojen sääntelemiseksi ja siten maahanmuuttajien suojelemiseksi. Tämä on virstanpylväs, tärkeä aihe Euroopan sosiaalisessa toimintaohjelmassa, ja Portugali on erittäin ylpeä siitä, että pystyi auttamaan tämän eurooppalaisen maahanmuuttopolitiikan edistämisessä.
<P>
Portugalin puheenjohtajakausi jätti jälkensä myös taloutta kosekviin toimenpiteisiin, millä tarkoitan, kuten Euroopan parlamentin puhemies sanoi, Galileo-hankkeen hyväksymistä tämän Portugalin puheenjohtajakauden aikana. Hankkeessa hidasteltiin monia vuosia, mikä oli vahingoksi Euroopalle ja antoi koko maailmalle selvän signaalin, että Eurooppa ei pystynyt tällä ratkaisevalla alalla hoitamaan omaa hankettaan. Tämä Galileo-hanke on ehkä yksi niistä infrastruktuurihankkeista, jotka nostavat Euroopan profiilia maailmassa ja tukevat Eurooppaa televiestinnän alalla, jolla kilpailu on erittäin kovaa. Siksi olemme hyvin ylpeitä siitä, että sopimus, joka erottaa Euroopan ja Eurooppa-hankkeen toisistaan, tehtiin lopulta puheenjohtajavaltio Portugalin ja ministeri Mário Linon johdolla. Taloutta koskevien toimenpiteiden osalta haluan korostaa myös panostamme Euroopan laajuiseen meripolitiikkaan: puheenjohtajakaudellamme hyväksyttiin puitedirektiivi meriympäristöstrategiasta perusedellytyksenä Euroopan kaikkien maiden väliselle johdonmukaiselle lähestymistavalle niiden suhteessa mereen.
<P>
Energian ja ilmastonmuutoksen osalta haluan korostaa vain kahta seikkaa: ensimmäinen oli uutta energiatekniikkaa koskeva strategiasuunnitelma. Se on ehdottoman olennainen seikka, joka on merkkinä Euroopan päämääristä tällä alalla ja sen tahdosta investoida mahdollisimman paljon innovointiin ja tutkimukseen, jotta voimme vastata tulevaisuuden haasteisiin. Haluan myös viitata Portugalin puheenjohtajakaudella aikaansaatuun Balin sopimukseen, joka tarjoaa meille nyt selkeän etenemissuunnitelman neuvotteluja varten, niin että pääsemme vuonna 2009 taas maailmanlaajuiseen sopimukseen ilmastonmuutoksen haasteisiin vastaamiseksi.
<P>
Lopuksi, hyvät naiset ja herrat, jätimme jäljen myös Euroopan unionin tulevaisuutta koskeviin toimenpiteisiin, millä tarkoitan tietenkin viime Eurooppa-neuvostossa hyväksymäämme globalisaatiojulkilausumaa. Tällä julkilausumalla on seuraava merkitys: ensinnäkin Eurooppa on ratkaissut institutionaaliset ongelmansa ja valmistautuu nyt vastaamaan tämän muuttuvan maailman haasteisiin. Tarkoituksena on omaksua johtava asema institutionaalisten uudistusten osalta, käsitellä koulutusta ja tutkimusta keskeisenä kysymyksenä Euroopan aseman määrittelemisessä globaalistuneessa maailmassa, mutta myös torjua kaikkia maailmaa uhkaavia ympäristöön liittyviä haasteita. Nämä Euroopan globalisaatioon liittyvät toimenpiteet merkitsevät sitä, että Eurooppa on palannut, palannut keskustelemaan ehdottoman olennaisista kysymyksistä, jotka se oli valitettavasti pannut suureksi osaksi hyllylle, koska se oli viime vuosina niin kiinni institutionaalisissa ongelmissaan.
<P>
Julkilausuma globalisaatiosta, mutta myös sopimus mietintäryhmästä. Viime Eurooppa-neuvostossa hyväksyimme valtuutuksen tälle mietintäryhmälle, jotta se voi osallistua tätä kysymystä ja Euroopan tulevaisuutta vuosina 2020-2030 koskevaan yleiseen pohdintaan. Auttaaksemme sitä ennakoimaan haasteita ja vastaamaan niihin hyväksyimme myös ryhmän johtajat: Felipe González, joka on yksi Euroopan historian suurista eurooppalaisista ja palaa poliittiseen elämään johtamaan mietintäryhmää, joka palvelee yhtä hänen kaikkien aikojen jaloimmista ihanteistaan, Eurooppa-hanketta, yhdessä varapuheenjohtajien Vaira Vike-Freibergan ja Jorma Ollilan kanssa, jotka avustavat häntä tällä välin muodostetun ryhmän johtamisessa.
<P>
Arvoisa puhemies, hyvät naiset ja herrat, kuten sanoin, en aio kuvailla Portugalin puheenjohtajakauden saavutusten jokaista yksityiskohtaa, mutta haluan sanoa, että olen erittäin ylpeä tästä puheenjohtajakaudesta ja erittäin tyytyväinen siihen. Saavutimme kaikki itsellemme asettamamme tavoitteet; kaikkein tärkeimmät ja jopa ne, joiden saavuttamista epäilimme. Uudistussopimus, Brasilia, Afrikka, mutta myös jäljet, joita jätimme taloutta koskeviin, sosiaalisiin, vapauksiin ja tulevaisuuteen liittyviin toimenpiteisiin. Tämä puheenjohtajakausi, arvoisa puhemies, hyvät naiset ja herrat, on EU:ta kannattavan maan puheenjohtajakausi, maan, joka todella ymmärtää puolustavansa omia etujaan Eurooppa-hankkeen kautta. Tämä maa on sitoutunut eurooppalaisiin ihanteisiin, ja sitä johtavat eurooppalaiset poliitikot, jotka todella ymmärtävät, että Euroopan on kehitettävä Eurooppa-hanketta, että tämä Eurooppa-hanke on todennäköisesti uuden ajan laajamittaisin, kriittisin ja tärkein hanke ja että tämä Eurooppa-hanke on tärkeä eurooppalaisille, Euroopan taloudelle ja myös tärkeä maailmalle.
<P>
Jos sallitte, arvoisa puhemies, niin haluaisin lopuksi esittää kiitoksia: erittäin henkilökohtaisen kiitoksen ulkoministerille, joka istuu tässä vieressäni ja on ollut mukanani näiden kuuden kuukauden ajan, sekä Eurooppa-asioiden valtiosihteerille, joka on täällä kanssani. Haluan kuitenkin kiittää myös Portugalin diplomaattikuntaa, joka järjesti kaiken työskennellen taustalla ja usein saamatta tunnustusta työnsä hedelmistä. Haluan kiittää Portugalin koko diplomaattikuntaa, joka teki kaikkensa maansa ja Euroopan eteen ja jota johti yksi Portugalin loistavista suurlähettiläistä, suurlähettiläs Mendonça e Moura, joka on täällä kanssani.
<P>
Arvoisa puhemies, hyvät naiset ja herrat, aloitimme tämän puheenjohtajakauden seuraavan moton merkeissä: ”vahva Eurooppa parempaa maailmaa varten”. Olemme päässeet näiden kuuden kuukauden loppuun vakuuttuneina siitä, että olemme kunnioittaneet tätä mottoa, että teimme kaikkemme maana, jotta Eurooppa voisi esiintyä vahvempana Eurooppana, joka palvelee paremmin kansalaisiaan, ja Eurooppana, joka on paremmin varustautunut hoitamaan tehtävänsä maailmassa.
<P>
Me teimme sen Euroopan vuoksi, Eurooppaa palvellen, koska niin voimme puolustaa Portugalin, Euroopan ja myös maailman etuja. Haluan kiittää kaikkia parlamentin ryhmiä, jotka tukivat meitä niin paljon tällä kaudella. Haluan kiittää komissiota tuesta, ja haluan kiittää Euroopan parlamentin puhemiestä jatkuvasta avusta, jota hän ei koskaan kieltänyt puheenjohtajavaltio Portugalilta. Olen hyvin ylpeä puheenjohtajakaudesta ja hyvin tyytyväinen siihen, ja haluan jakaa kanssanne iloni, joka on iloa Euroopan puolesta.
<P>
(Suosionosoituksia)
<SPEAKER ID="011" NAME="Puhemies">
Paljon kiitoksia, neuvoston puheenjohtaja, tästä puheesta ja vielä kerran omistautumisestanne asialle.
<SPEAKER ID="012" NAME="José Manuel Barroso">
komission jäsen. - Arvoisa puhemies, arvoisa neuvoston puheenjohtaja, hyvät naiset ja herrat, kuuden viime kuukauden aikana olemme saaneet erinomaisen havaintoesimerkin siitä, mitä olemme puolustaneet kahtena tapana edistyä Euroopassa. Samalla kun pyrimme ratkaisemaan institutionaalisia kysymyksiä, pyrimme nimittäin edistymään käytännön tulosten osalta ja näyttämään kansalaisillemme, että Eurooppa voi todella vastata heidän toiveisiinsa.
<P>
Vuosi 2007 osoitti, että Eurooppa pystyy ottamaan vastaan nämä haasteet. Olemme juuri saaneet todistaa, kuinka on neuvoteltu, hyväksytty ja allekirjoitettu sopimus, Lissabonin sopimus, joka antaa Euroopalle tulevaisuuden toimielimet, jotta se voi vastata 2000-luvun haasteisiin.
<P>
Tässä yhteydessä haluan vielä kerran osoittaa kunnioitusta puheenjohtajavaltio Portugalille ja erityisesti pääministeri José Sócratesille hänen pätevästä tavastaan johtaa Euroopan unionia. On myös oikeudenmukaista tunnustaa puheenjohtajavaltio Saksan ja liittokansleri Merkelin tärkeä panos mandaatin saamisen yhteydessä. Se mahdollisti myönteisen edistyksen aikaansaamisen tämän Euroopalle niin tärkeän sopimuksen osalta. Aluksi monet varmasti epäilivät tarvetta ryhtyä tähän ponnistukseen, mutta totuus on, että muutama päivä sitten Lissabonissa EU:n 27 hallitusta pääsivät yksimielisyyteen sopimuksesta, jonka ne itse olivat neuvotelleet.
<P>
Tämä poliittinen saavutus on nyt toteutettava käytännössä. Jäsenvaltiot ovat hyväksyneet ja allekirjoittaneet sopimuksen ja myös sopineet sen ratifioimisesta, niin että se tulee voimaan 1. tammikuuta 2009. Tämä jäsenvaltioiden sitoumus on otettava erittäin vakavasti. Allekirjoittamalla sopimuksen hallitukset ovat ottaneet vastuulleen sopimuksen puolustamisen parlamenttiensa ja suuren yleisön edessä. Niiden on onnistuttava näissä tehtävissä, jos Euroopan halutaan etenevän.
<P>
Arvoisa puhemies, haluan esittää kunnianosoitukseni Unkarille eilisestä Lissabonin sopimuksen ratifioimisesta. Sopimus ratifioitiin ylivoimaisella enemmistöllä: 385 ääntä puolesta ja vain viisi ääntä vastaan.
<P>
(Suosionosoituksia)
<P>
Mielestäni se, että yksi uusista jäsenvaltioista on ensimmäinen maa, joka ratifioi Lissabonin sopimuksen, on hyvin symbolinen tosiasia ja hyvin myönteinen poliittinen signaali. Unkari ansaitsee suosionosoituksemme.
<P>
Samaan aikaan, tällä ajanjaksolla ja erityisesti näiden kuuden kuukauden aikana, olemme nähneet Euroopan unionin ottavan johtavan aseman jokaiseen eurooppalaiseen joka päivä vaikuttavien politiikanalojen osalta: talouskasvu ja työpaikkojen luominen, ilmastonmuutos, energia, maahanmuutto ja innovointi. Nämä kysymykset määräävät Euroopan menestyksestä nyt ja tulevaisuudessa.
<P>
Pääministeri Sócrates puhui jo monista puheenjohtajakauden saavutuksista. En aio toistaa niitä kaikkia. Voisin tietenkin olla yhtä mieltä kaikesta, mitä hän sanoi: Euroopan unionin ja Afrikan huippukokouksesta, ensimmäisestä Brasilian kanssa järjestetystä huippukokouksesta, jossa käsiteltiin strategista suhdetta tähän erittäin tärkeään maahan, sopimuksesta, johon päästiin Galileon osalta, ja työmarkkinaosapuolten erittäin tärkeästä joustoturvan periaatteita koskevasta sopimuksesta. Voisin myös lisätä joitakin muita seikkoja ja korostaa joitakin, jotka ovat joskus saaneet vähemmän huomiota, mutta jotka ovat myös tärkeitä. Esimerkkejä ovat Euroopan parlamentin kanssa saavutettu yleinen poliittinen yksimielisyys Euroopan innovaatio- ja teknologiainstituutista - erittäin konkreettinen hanke ja todellinen lippulaiva eurooppalaiselle innovoinnille - ja myös unionin yhtenäisen meripolitiikan käynnistäminen.
<P>
Tässä yhteydessä toteutuu komission lähes kolme vuotta sitten, maaliskuussa 2005, aloittama kattava työ. Komission kesäkuussa 2006 antamaa vihreää kirjaa koskeneen laajan julkisen keskustelun jälkeen olemme nyt päässeet selkeään yhteisymmärrykseen yhteisön toimielinten kesken siitä, miten tärkeä meripolitiikka on unionille globalisaation ja kilpailukyvyn, ilmastonmuutoksen ja energian haasteisiin vastaamiseksi ja valtamertemme ja mertemme mahdollisuuksien täysimääräiseksi hyödyntämiseksi kestävällä tavalla. Euroopan parlamentin heinäkuussa hyväksymää erinomaista viiden valiokunnan mietintöä noudattaen Eurooppa-neuvosto kannatti viime viikolla täysimääräisesti komission näkemystä unionin yhtenäisestä meripolitiikasta ja toimintasuunnitelmasta. Puheenjohtajavaltio Portugali ansaitsee erityisen kiitoksen siitä, että se teki tästä yhden unionin ensisijaisista tavoitteista.
<P>
Miten kaikki nämä saavutukset olivat mahdollisia? Keskeinen seikka on ollut kolmen keskeisen toimielimen tehokas yhteistyö; parlamentti, komissio ja ministerineuvosto ovat pystyneet työskentelemään yhdessä kehittääkseen todellisen yhteisymmärryksen suuresta osasta Euroopan unionin työtä. Olemme myös hyötyneet siitä, että yhä useammat ovat oivaltaneet, että Euroopan unioni on oikea väline nykypäivän suuriin haasteisiin vastaamiseksi. Katsokaa vaikka tänään julkaistuja Eurobarometri-lukuja. Ne vahvistavat tämän vuoden kevään luvut, joiden mukaan Euroopan unionin yleinen kannatus on suurempi kuin milloinkaan viime vuosikymmenen aikana. Olemme saamassa osaksemme Euroopan kansalaisten luottamuksen; nyt meidän on osoitettava ansaitsevamme sen.
<P>
Viime viikolla näimme muutaman päivän sisällä, kuinka kolme toimielintä antoivat julistuksen perusoikeuskirjasta Euroopan parlamentissa Strasbourgissa, kuinka Lissabonin sopimus allekirjoitettiin ja kuinka näiden erittäin tärkeiden hetkien jälkeen Eurooppa-neuvosto keskittyi keskeisiin kysymyksiin, jotka ovat kansalaisten välittömän edun mukaisia.
<P>
Keskiviikon ja torstain historiallisten toimien jälkeen Eurooppa-neuvosto palasi perjantaina ratkaisevaan tehtävään, joka on tulosten Euroopan muuttaminen todellisuudeksi, ja meillä on nyt käytössä kehys niitä tuloksia varten, jotka Euroopan unionin pitäisi toteuttaa vuonna 2008.
<P>
Tulevan toimintamme kannalta ratkaiseva merkitys on globalisaatiolla. Ei ole kauan siitä, kun päättäjät yleensä kaihtoivat globalisaatiota. Globalisaatio nähtiin liian vaikeana ja liikaa erimielisyyttä aiheuttavana asiana, ja joskus halusimme jopa välttää sanaa. Eurooppa-neuvoston hyväksymä globalisaatiojulkilausuma on kääntänyt tämän päälaelleen. Tiedämme nyt, että Eurooppa voi yhdentyä aktiivisen, ennakoivan globalisaatiota koskevan lähestymistavan puitteissa. Kaikki globalisaation vaikutukset eivät ole myönteisiä - tiedämme sen - mutta se ei oikeuta passiivisuutta. Sen pitäisi ennemminkin lisätä ponnistelujamme globalisaation Euroopalle tarjoamien tilaisuuksien hyödyntämiseksi mahdollisimman hyvin. Euroopan unionilla on täysi syy suhtautuva luottavaisesti tulevaisuuteensa globalisaation aikakaudella. Se näyttää, miten eurooppalaista yhteiskuntaa säätelevät arvot ovat täysin yhteensopivia globalisaatiota koskevan ennakoivan lähestymistavan kanssa. Tämä on globalisaatiojulkilausumasta ilmi käyvä viesti. Asiamme etenee vauhdilla, kun kyseessä on menestyminen globalisaation aikakaudella. Pidämme tämän vauhdin yllä tulevina kuukausina joukolla komission aloitteita.
<P>
Olin mielissäni siitä, että puheenjohtajavaltio Portugali päätti kiinnittää erityistä huomiota maahanmuuttoon. Jos selviämme hyvin maahanmuuttokysymyksestä, kaikki voivat hyötyä: Eurooppa ja Euroopan unionin jäsenvaltiot, mutta myös alkuperämaat ja itse maahanmuuttajat, koska, kuten neuvoston puheenjohtaja juuri muistutti meille, tämä on myös sosiaalinen kysymys. Eurooppa-neuvosto tuki komission tämän joulukuun alussa ehdottamaa yhdennettyä lähestymistapaa. Tukeaksemme jo käsiteltävänä olevia ehdotuksia, jotka koskevat muun muassa laitonta maahanmuuttoa, laitonta työtä ja korkeasti koulutettujen työntekijöiden ”sinistä korttia”, esitämme uusia ehdotuksia ensi vuonna muodostaaksemme todella kokonaisvaltaisen maahanmuuttoa koskevan lähestymistavan yhteisön tasolla.
<P>
Tätä ennen esitämme toimenpidepakettimme ilmastonmuutosta ja energiaa koskevien unionin lupausten lunastamiseksi. Tämä on toinen globalisaatioon liittyvä seikka: ilmastonmuutos ja tarve maailmanlaajuiselle ratkaisulle maailmanlaajuiseen ongelmaan. Olen iloinen voidessani sanoa, että Eurooppa on todella maailmanlaajuisesti johtavassa asemassa tämän kysymyksen osalta. Olen ylpeä siitä, että Euroopan unioni ja 27 jäsenvaltiotamme toimivat yhtenäisesti Balin konferenssissa. Julkilausuma on tärkeä askel oikeaan suuntaan ennen Kööpenhaminassa vuonna 2009 pidettävää kokousta. Tiedän, että jotkut meistä olisivat halunneet enemmän - minä henkilökohtaisesti kuulun heihin - mutta se, että Yhdistyneiden kansakuntien konferenssissa päästiin yksimielisyyteen ja sitoumukseen määräpäivästä ja vuoden 2012 jälkeisistä järjestelyistä, oli itsessään menestys. Ja jos olemme rehellisiä, niin tämä menestys ei olisi ollut mahdollinen ilman Euroopan johtavaa asemaa ja eurooppalaista yhtenäisyyttä.
<P>
Painopiste on nyt tarpeessa varmistaa jatkotoimet ja vaatia kunnianhimoisia, sitovia tavoitteita hiilidioksidipäästöjen vähentämiselle. Vain muutama päivä Balin jälkeen tuntuu selvästi siltä, että muutoksen tuulet puhaltavat meidän suunnallamme. Jotkut tärkeimmistä kumppaneistamme, jotka eivät vielä ole muuttaneet mieltään - Australia on jo tehnyt sen - muuttavat vielä mieltään. Meidän on kuitenkin jatkettava painostusta antaaksemme merkitystä johtavalle roolillemme. Paras tapa tehdä tämä on osoittaa, että olemme tosissamme ajamalla eteenpäin omia ehdotuksiamme. Haluan tehdä tiivistä yhteistyötä tämän parlamentin kanssa tulevan vuoden aikana ja sopia yhteisestä tavoitteesta päästä poliittiseen yhteisymmärrykseen täydestä paketista ensi vuoden loppuun mennessä.
<P>
Myös Eurooppa-neuvosto käytti hyväkseen tilaisuuden katsoa pidemmälle eteenpäin, ei vain globalisaatiojulkilausuman muodossa, vaan keksiäkseen ideoita. Mietintäryhmä on innovatiivinen lähestymistapa, joka voi tuottaa tulosta. Katsottaessa eteenpäin vuoteen 2020, vuosi 2030 vaatii kuria ja mielikuvitusta, mutta tulos voi auttaa meitä keskittymään kokonaisuuteen, erityisesti maailmanlaajuisiin haasteisiin. Ryhmä voi luottaa komission tukeen, kun koko työryhmä aloittaa työnsä myöhemmin ensi vuonna. Olen myös tyytyväinen Felipe Gonzálesin, erittäin kokeneen valtiomiehen ja vannoutuneen eurooppalaisen, valintaan ryhmän puheenjohtajaksi, ja Vaira Vike-Freibergan ja Jorma Ollilan valintaan varapuheenjohtajiksi.
<P>
Eurooppa-neuvosto tarkasteli myös välittömämpiä haasteita. Kosovon vakaus riippuu vahvasti yhtenäisestä Euroopan unionista, ja Serbiaa ja Kosovoa koskeva ratkaisu on Euroopassa. Ne tietävät sen, ja me tiedämme sen. Meidän on toteutettava tämä ajatus määrätietoisen ja yhtenäisen Euroopan unionin toiminnan muodossa. Tämä on Euroopalle kova koetus, jossa meillä ei ole varaa epäonnistua. Euroopan komissio kannustaa jäsenvaltioita pitämään kiinni yhtenäisestä ja johdonmukaisesta lähestymistavasta Kosovon kysymyksen kohdalla.
<P>
Ennen kuin lopetan, haluan sanoa, että komissio on erittäin tyytyväinen siihen, että parlamentti ja neuvosto ovat hyväksyneet eurooppalaisen konsensuksen humanitaarisesta avusta. Julkilausuma, joka minulla on kunnia allekirjoittaa tämän istunnon jälkeen puhemies Pötteringin ja pääministeri Sócratesin kanssa, on laaja-alainen poliittinen julistus humanitaarista apua koskevista tavoitteistamme, periaatteistamme ja hyvien käytäntöjen mukaisista lähestymistavoista, joita jäsenvaltiot ja Euroopan yhteisö yhdessä pyrkivät noudattamaan.
<P>
Konsensus on virstanpylväs Euroopan unionin humanitaariselle avulle. Pelkästään Euroopan komissio on maailman toiseksi suurin humanitaarisen avun antaja, ja viemällä eteenpäin tätä konsensusta se on reagoinut vahvasti avustusjärjestöjen entistä haastavampaan toimintaympäristöön. Jäsenvaltiot, parlamentti ja myös humanitaarisen avun kumppanit suhtautuvat myönteisesti komission poliittisen äänen korottamiseen tällä alueella, ottaen huomioon sen huomattavan kokemuksen humanitaarisen avun antajana ja sen ainutlaatuisen roolin Euroopan unionin ytimessä. Sisäinen työ on nyt käynnistynyt konseksuksen sisältämien sitoumusten muuttamiseksi toimintasuunnitelmaehdotukseksi, joka on tarkoitus esittää vuoden 2008 alkupuoliskolla.
<P>
Kuten Eurooppa-neuvoston puheenjohtaja, pääministeri Sócrates juuri sanoi, tämän vuoden työ ei vielä ole ohi. Minulla on kunnia ennen vuoden loppua yhdessä hänen kanssaan osallistua erittäin symbolisiin tapahtumiin, joissa avataan sisärajamme. Joulukuun 21. päivästä 2007 alkaen elämme ja liikumme 24 valtion alueella ilman sisärajoja. Tämä on ainutlaatuinen ja historiallinen saavutus. Viro, Tšekin tasavalta, Latvia, Liettua, Unkari, Malta, Puola, Slovakia ja Slovenia poistavat sisäiset rajatarkastukset. Tämä nopeuttaa ja helpottaa kaikkien eurooppalaisten matkustamista. 21. joulukuuta 2007 alkaen matkustaminen Iberian niemimaalta Puolaan, Kreikasta Suomeen on mahdollista ilman rajatarkastuksia.
<P>
Onnittelen puheenjohtajavaltio Portugalia myös sen strategisesta johtajuudesta Schengenin tietojärjestelmään liittyvän SIS One For All -hankkeen menestyksekkäässä toteuttamisessa. Euroopan unionin sisärajojen poistaminen lisää Euroopassa asuvien, liikkuvien ja liiketoimintaa harjoittavien ihmisten mahdollisuuksia. On tärkeää selittää kansalaisillemme, että samalla kun poistamme rajatarkastukset ja edistämme vapautta, myös turvallisuusnormeja vahvistetaan, koska tämä merkitsee myös tehokkaita tarkastuksia ulkorajoilla. Emme saa unohtaa, että nyt esimerkiksi Espanjan raja on Puolan raja, ja Puolan raja on myös Kreikan raja, joten voimme tehdä tämän vahvistamatta turvallisuuttamme ulkorajoilla, ja me edistymme vain siksi, että nämä jäsenvaltiot ovat tehneet tarvittavan työn. Uskon siis, että tästä tulee - ei vain symbolisessa mielessä - erittäin tärkeä tapahtuma uudessa, laajentuneessa, sitoutuneessa Euroopassamme.
<P>
Vuoden 2007 yleinen viesti on suuren toivon viesti, ja melkoisten odotusten. Eurooppalaisten katse kääntyy Euroopan unionin puoleen haettaessa vastauksia moniin kysymyksiin. Pari viime kuukautta antavat meille varmuuden siitä, että selviämme tehtävästä.
<P>
(Suosionosoituksia)
<SPEAKER ID="014" NAME="Puhemies">
Arvoisa komission puheenjohtaja, paljon kiitoksia puheestanne ja omistautumisestanne asialle.
<SPEAKER ID="015" NAME="Joseph Daul">
PPE-DE-ryhmän puolesta. - Arvoisa puhemies, arvoisa komission puheenjohtaja, arvoisa neuvoston puheenjohtaja, hyvät kollegat, tänään tämä parlamentti juhlistaa täysin toimintakykyistä Eurooppaa. Lissabonin sopimus on allekirjoitettu. Sen ratifiointi on alkanut. Onnittelen Unkaria, ensimmäistä jäsenvaltioistamme, joka on ratifioinut sen.
<P>
Lissabonin sopimuksen myötä yhteiset arvomme - demokratia, vapaus, solidaarisuus - ja tavoitteemme - rauha, turvallisuus, ympäristönsuojelu ja vauraus - vahvistavat yhteisen kohtalomme. Kyllä, Lissabonin sopimus antaa unionillemme lisää yhteenkuuluvuutta. Yhdentymisprosessi, jonka aloitimme 50 vuotta sitten, on edelleen käynnissä: olemme edelleen moninaisuudessamme yhtenäisiä! Juuri tämä alkuperien, kulttuurien ja kielten moninaisuus tekee Euroopasta todella rikkaan, ja se on vahvistettu Lissabonin sopimuksessa. Pluralistinen Eurooppa saa vahvuutensa osallisuudesta.
<P>
Meillä lainsäätäjillä on selitysvelvollisuus kansalaisiamme kohtaan. Tehdään siitä mahdollisimman yksinkertaista. Euroopan unioni ja jäsenvaltiot ovat yhtenäisiä. Ne jakavat toimivaltansa. Ne ovat päättäneet harjoittaa osaa itsemääräämisoikeudestaan yhdessä. Pyytäkäämme Euroopalta asioita, joissa sillä on toimivalta, ja pyytäkäämme jäsenvaltioilta asioita, joissa niillä on toimivalta.
<P>
Ryhmäni jatkaa kampanjointia Lissabonin sopimuksen ja yhteiset arvomme sinetöivän perusoikeuskirjan puolesta. Toivokaamme, että sopimus selitetään, että kaikki ymmärtävät sen ja ennen kaikkea noudattavat sitä ja että se myös saa tuen suurimmalta osalta kansalaisiamme.
<P>
Vuodesta 2009 alkaen Lissabonin sopimuksella luotu uusi toimielinjärjestelmä lisää parlamentin valtuuksia. On tärkeää tietää, että kesäkuusta 2009 alkaen yhteisönlaajuisten vaalien tulokset määrittävät tämän parlamentin kokoonpanon ja vaikuttavat komission puheenjohtajan nimittämiseen. On itsestään selvää, että ryhmäni toivoo vakuuttavansa mahdollisimman monet Euroopan kansalaisista äänestämään PPE-DE-ryhmälle johtavan aseman. Tällainen johto pystyisi noudattamaan sosioekonomista strategiaa globalisaatiosta ja väestön ikääntymisestä selviämiseksi, se pystyisi investoimaan tutkimukseen ja kehittämiseen, kehittämään eurooppalaisen oikeuden ja turvallisuuden alueen rikollisuuden, laittoman maahanmuuton ja terrorismin torjumiseksi tehokkaammin, tekemään oikeat valinnat ympäristömme, kestävän kehityksen ja energiariippumattomuutemme suojelemiseksi. Tällainen johto pystyisi harjoittamaan ulkopolitiikkaa, joka antaisi Euroopalle mahdollisuuden toimia yhtenäisesti. Tämä on meille yhdentyneen Euroopan ja tulevan hallintotavan, eurooppalaisen hallintotavan, kompetenssin perusta. Tätä tarvitaan nyt Kosovossa rauhan turvaamiseksi. Rauha ja vakaus Balkanilla, EU:n porteilla, on todellakin eurooppalaisia koskettava asia.
<P>
Hyvällä eurooppalaisella hallinnolla on kuitenkin myös näkemys keskipitkästä ja pitkästä aikavälistä. Me tuemme Eurooppa-neuvoston päätöstä perustaa mietintäryhmä mittaamaan tänään, täällä, demokratiamme ytimessä tehtävien päätösten tulevaa vaikutusta. Ryhmä etsii ratkaisuja haasteisiin, joihin yhdentyneen Euroopan on vastattava seuraavien 10, 20 tai 30 vuoden aikana, ja miettii EU:n kehitysstrategioita. Vain vahva hallinto voi haihduttaa ilmastonmuutoksen torjumiseen liittyvän haluttomuuden ja vastustuksen. Balin konferenssin arviointi on hätkähdyttävä esimerkki. Eurooppa tarvitsee johtoaseman ilmastokysymysten selvittämiseksi, ensin vuonna 2008 Poznanissa, missä seuraavat ilmastoneuvottelut järjestetään, ja sitten Kööpenhaminassa vuonna 2009. Meillä eurooppalaisilla poliitikoilla on tässä yhteydessä suuri vastuu. Lastemme ja lastenlastemme tulevaisuuden panttaaminen olisi rikos. On meidän tehtävämme vakuuttaa amerikkalaiset kumppanimme tästä.
<P>
Ilmasto ja hyvä hallintotapa Euroopassa ovat myös asioita, joita on käsiteltävä nyt, täällä Brysselissä, kun maatalous- ja kalastusministerit tapaavat vuosittaisessa tuotantokiintiöitä käsittelevässä keskustelumaratonissaan. Älkäämme unohtako ilmastonmuutoksen vaikutusta elintarviketuotantoon. Koimme jo viime elokuussa elintarvikkeiden hintojen huomattavan nousun. Nyt näin on tapahtunut toisen kerran vehnän ja riisin saavuttaessa ennätyshinnat. Jälleen kerran Euroopan kansalaiset odottavat vastauksia Euroopalta, samoin kuin yhteisiä, koordinoituja toimia.
<P>
Arvoisa puhemies, arvoisa neuvoston puheenjohtaja, hyvät kollegat, olemme rakentaneet 50 rauhan vuotta, olemme onnistuneet luomaan sisämarkkinat, olemme poistaneet sisärajat, meillä on keskuspankki ja eurooppalainen valuutta, Amsterdamista lähtien olemme työstäneet yhteistä ulkopolitiikkaa, ja meillä on Europol ja Eurojust. Olemme luomassa turvallisuuden ja oikeuden aluetta kasvattamalla ja laajentamalla Schengenin aluetta. Euroopan tarve on suurempi. Lissabonin sopimus irrottaa EU:n alaspäin suuntautuvasta kierteestään.
<P>
Minulle ja ryhmälleni Euroopan rakentamsisessa 2000-luvulla on jälleen kerran kyse innostuksesta ja kunnianhimosta. Vapaakauppa-alueesta todelliseen poliittiseen Eurooppaan; alamme taas puhua Eurooppa-hankkeesta ja olemme valmiita tekemään valintoja. Tässä uudessa globaalistuneessa maailmassa ei ole tilaa ”jokainen vastaa itsestään” -periaatteelle. Jäsenvaltioillamme, olivat ne sitten miten suuria tai tiheästi asuttuja tahansa, ei ole mahdollisuutta vaurauteen ilman yhdentymistä.
<P>
Kiitokset arvoisalle puhemiehelle, kiitokset arvoisalle neuvoston puheenjohtajalle, kiitokset arvoisalle komission puheenjohtajalle, hyvää joulua meille kaikille ja etenkin kaikkea hyvää sopimuksen hyväksymiselle vuonna 2008 muissa 26 maassa.
<P>
(Suosionosoituksia)
<SPEAKER ID="017" NAME="Martin Schulz">
PSE-ryhmän puolesta. - Arvoisa puhemies, hyvät kollegat, Portugalin puheenjohtajakausi on ollut menestys, ja onnittelen teitä, puheenjohtaja Sócrates, ja koko hallitustanne, tästä menestyksestä.
<P>
Lobo Antunesin perhe on antanut meille hyvän valtiosihteerin lisäksi myös tunnustetun kirjailijan, joka on kirjoittanut mielenkiintoisen romaanin nimeltään Portugalin loisto (O Esplendor de Portugal), mikä on sitaatti kansallislaulustanne. Portugalin maine on kasvanut tämän puheenjohtajakauden aikana, etenkin kolmen itse mainitsemanne asian ansiosta. Aivan, suhteessa Eurooppaan Afrikka-huippukokous antoi Afrikalle takaisin osan siitä arvokkuudesta, jota me eurooppalaiset olemme pitkään kieltäytyneet antamasta afrikkalaisille. Tämä oli yksi puheenjohtajakautenne menestyksistä. Se, että järjestitte huippukokouksen Brasilian kanssa, osoittaa, että Latinalaista Amerikkaa koskevaan politiikkaan on kiinnitettävä enemmän huomiota yhteisön politiikassa, koska se perustuu yhteisiin perinteisiin (Portugali, Brasilia, Espanja, Etelä-Amerikka, Keski-Amerikka), mutta nykyään erityisesti myös yhteisiin arvoihin, jotka jaamme ennen kaikkea yhden maailman alueen kanssa - Latinalaisen Amerikan. Tämän huippukokouksen järjestäminen Brasilian kanssa oli näin ollen oikea askel. Kun nyt puhumme yhteisistä arvoista, haluaisin kiittää teitä, ryhmäni puolesta, erityisesti toimintanne keskittämisestä taisteluun kuolemantuomion poistamiseksi. Se, että meillä on eurooppalainen kuolemanrangaistuksen vastainen päivä, on yksi Portugalin neuvoston puheenjohtajuuden ylpeydenaiheista.
<P>
(Suosionosoituksia)
<P>
Meillä on kuitenkin edessämme myös haasteita. Sopimus on allekirjoitettu juhlallisesti, mutta olen jo kokenut sopimuksen juhlallisen allekirjoittamisen ja olen nähnyt kaikki ne, jotka sen juhlallisesti allekirjoittivat. Olen myös nähnyt, kuinka he jälkeenpäin panivat päänsä pensaaseen, nämä juhlalliset allekirjoittajat! Jotkut eivät enää ole virassaan, ja se voi olla hyväkin asia. Nyt kun sopimusta ratifioidaan, on jotakin, minkä puolesta taistella. Olemme jo ilmaisseet kiitoksemme Unkarille. Mutta jos haluamme menestyä vuonna 2008, meidän on myös katsottava tarkkaan, mitä sisältyy muodollisen allekirjoittamisen jälkeen pidetyn neuvoston kokouksen päätelmiin.
<P>
Ryhmäni puolesta olen iloinen siitä, että neuvosto tunnustaa, että yhdennetyn talouspolitiikan suuntaviivat on tarkistettava. Toivon komission ottavan tämän vakavasti ja esittävän asianmukaisen julkilausuman. Olen iloinen myös siitä, että neuvosto pyytää komission julkilausumaa yleishyödyllisistä palveluista, mikä on myös yksi ryhmämme vaatimuksista. Olen kirjoittanut asiasta kaikille hallitusten päämiehille. Toivon, että te, komission puheenjohtaja, otatte tämän nyt vihdoinkin vakavasti, koska sanoitte vain muutama viikko sitten, ettemme tarvitse tällaista julkilausumaa. Neuvosto on asiasta kanssanne eri mieltä, ja sosialisteina me olemme neuvoston puolella.
<P>
Sanoitte, arvoisa komission puheenjohtaja - ja siksi vetoan teihin nyt - että työmme ei ole vielä ohi. Viittasitte tässä yhteydessä Schengeniin. Yhdessä puheenjohtaja Sócratesin kanssa menette avaamaan rajat. Se on hienoa. Tiedän kuitenkin, että teette työtä vielä huomennakin. Komissio haluaa saada ehdotuksen direktiiviksi rajat ylittävistä terveyspalveluista valmiiksi huomenna. En tiedä, onko järkevää tehdä tällainen päätös komissiossa nopeasti päivää ennen joulua tai joululomaa. Bolkestein-direktiivistä päätettiin myös nopeasti päivää ennen kesätaukoa, ja se maksoi meille myöhemmin perustuslain ratifioinnin. Sanoisin teille siksi: jos hyväksytte sen huomenna, olettehan tietoisia siitä, että kaikkea palveludirektiivin puitteiden ulkopuolella eli alkuperämaaperiaatteen ulkopuolella koskee seuraava tulkinta: olemme asettaneet selkeät puitteet palveludirektiivin yhteydessä. Jos yritätte pakottaa alkuperämaaperiaatteen taas sisään takaoven kautta erityisdirektiivien avulla, vastassanne on Euroopan parlamentin sosialistiryhmä. Pitäkää tämä mielessä huomisen päätöslauselman kohdalla!
<P>
Ratifioinnin on onnistuttava vuonna 2008. Euroopan kansalaiset ovat nähneet, että neuvoston puheenjohtajavaltio Portugali - yhdessä puheenjohtajavaltio Saksan kanssa, minkä mielelläni myönnän - on johtanut tämän unionin pois lamaannuksesta vuonna 2007. Olemme päässeet liikkeelle, meillä on nyt uusi perusta sopimukselle, mutta se ei ole vielä voimassa. Jos haluamme sen tulevan voimaan, tarvitsemme ihmisten luottamuksen. Jos haluamme voittaa tämän luottamuksen, meidän on kuitenkin sanottava ihmisille: ”Eurooppa on järjestäytynyt sosiaalisen vastuun pohjalta”. Komissionne ”Chicagon pojat” eivät voi ratsastaa taas paikalle joulupukin peesissä! Sen sijaan tarvitsemme Euroopassa selkeää sitoumusta myös komissiolta siitä, että Eurooppa on sosiaalisesti vastuullinen. Muuten se epäonnistuu.
<P>
Näillä sanoilla toivotan teille kaikille hyvää joulua!
<P>
(Naurua ja suosionosoituksia)
<SPEAKER ID="018" NAME="Puhemies">
Täällä on puhuttu puheenjohtajavaltio Portugalin ponnisteluista kuolemanrangaistuksen poistamiseksi ja täytäntöönpanon yleiseksi lykkäämiseksi. Olette varmasti kaikki huomanneet, että Yhdysvaltojen New Jerseyn osavaltio on poistanut kuolemanrangaistuksen. Kirjoitin tänään New Jerseyn kuvernöörille Jon Corzinelle ja onnittelin häntä ja lainsäädäntöelintä päätöksestä.
<P>
(Suosionosoituksia)
<SPEAKER ID="019" NAME="Graham Watson">
ALDE-ryhmän puolesta. - Arvoisa puhemies, usein sanotaan, että poikkeus vahvistaa säännön, eikä tämä puheenjohtajakausi vahvistanut poikkeusta!
<P>
Liian usein meille tarjotaan uljaita sanoja ja kunnianhimoisia pyrkimyksiä puheenjohtajavaltioiden ohjelmissa, joita kunnioitetaan enemminkin rikkomalla kuin noudattamalla niitä. Herättämällä henkiin sopimuksen, jota me kaikki pidimme kuolleena ja kuopattuna, te kuitenkin osoititte, että epätodennäköinen tosiaan on madollista. Tästä lähtien Lissabonin kokous syöpyy mieliimme hetkenä, jona Eurooppa antoi itselleen välineet ja sinnikkyyden saada globalisaatio toimimaan meidän puolestamme eikä meitä vastaan.
<P>
Politiikka ei olisi politiikkaa, jos antaisimme suurten menestysten peittää pienet virheet. Vaikka Lissabonin sopimus on kiistämätön menestys, emme saa tulla ylimielisiksi. Lissabonin huippukokous, vaikkakin symbolisesti tärkeä, työnsi ehkä Eurooppaa ja Afrikkaa kauemmas toisistaan. Konsensus talouskumppanuussopimuksista vähentyy yhtä nopeasti kuin EU:n vakuutukset valjastaa kauppa kehityksen palvelukseen.
<P>
Mitä tapahtui suurelle keskustelulle joustoturvasta? Suurelle ideallenne Euroopan talouden elvyttämiseksi, joka kuivui kokoon, ennen kuin onnistuimme edes määrittelemään sitä? Missä on maahanmuuton sininen kortti? Tai suurempi työvoiman liikkuvuus unionissa? Tai Lissabonin ja Göteborgin toimintaohjelmien liittäminen toisiinsa täysimääräisen eriyttämisen ja hiilidioksidipäästöjen leikkauksien avulla?
<P>
Sanotte jättäneenne jälkenne oikeudellisiin asioihin ja sisäasioihin, mutta olkaa varuillanne. Tiedonjakamista koskevat järjestelyt ovat vaarallisen paljon edellä tietosuojaa ja tietoturvallisuutta koskevia järjestelyjä.
<P>
Plussan puolelle jäädään seuraavissa kysymyksissä: Euroopan johtoasema Balin konferenssissa, erinomainen sopimus EU:n ensi vuoden talousarviosta ja rakentavat pidättymiset, jotka organisoitte, jotta saimme aikaan yhteisen Kosovo-politiikan, ovat ministerienne taitojen ansiota.
<P>
Teidän rohkeutenne ja päättäväisyytenne ansiosta, arvoisa pääministeri, Euroopan suuremmat jäsenvaltiot eivät voi viivyttää nopeaa edistystä enää kauan. Sillä kun tulee vuosi 2009, kun määräenemmistöäänestykset ovat käytössä, kun parlamentilla on yhteispäätösvaltuudet eivätkä vetot enää voi lamaannuttaa Eurooppaa, progressiivinen enemmistö, keskustaenemmistö onnistuu tekemään Euroopan valinnoista yksiselitteisiä, valintoja, joissa ei ole mitään hämärää.
<P>
Eurooppa on tosin menettänyt Beethovenin ”Oodin ilolle”, mutta olette hyvin ymmärtäneet, mitä Shakespeare kutsui nimellä ”kiillon tulva, mi tämän maailman jyrkkää rantaa huuhtoo”. Ja kuten suuren merenkulkukansan johtajalle sopiikin, saitte sen kiinni juuri laskuveden aikaan.
<P>
(Suosionosoituksia)
<SPEAKER ID="021" NAME="Brian Crowley">
UEN-ryhmän puolesta. - Arvoisa puhemies, haluaisin - kukaan kollegoistani ei ole tainnut tehdä sitä muodollisesti - onnitella Portugalin pääministeri Sócratesia erittäin menestyksekkäästä Eurooppa-neuvostosta ja, mikä tärkeintä, allekirjoitusten saamisesta Lissabonin sopimukseen.
<P>
Sen kysymyksen käsittelyä, jonka syystäkin otitte itse esiin, eli miten Eurooppa voi edetä ja vastata edessämme oleviin haasteisiin, on estetty tai jarrutettu siksi, että unionin toimielimistä puuttuu tehokas päätöksenteko. Vaikka jotkut tässä parlamentissa ovat ehkä eri mieltä lopullisesta yksimielisyydestä Lissabonin sopimuksen osalta ja vaikka toisten mielestä siinä mentiin liian pitkälle, totuus on se, että entiset sopimukset eivät antaneet meille hyviä edellytyksiä noista ongelmista selviämiseen. Balin konferenssi todisti ainakin sen, miten tärkeää on, että Eurooppa voi toimia yhtenäisesti aloilla, joilla Euroopan unionilla on valtuudet tehdä päätöksiä ja kyky toimia maailman näyttämöllä.
<P>
Ilmeisesti se, mitä tapahtui jälkeenpäin neuvostossa, on hieman eri asia. Se määrittää enemmän suuntaviivoja ja jatkotoimet, joiden haluamme nähdä toteutuvan.
<P>
Haluan palata aivan lyhyesti siihen, mitä pidän Portugalin puheenjohtajakauden suurimpana yksittäisenä saavutuksena, nimittäin sinnikkyyteenne Afrikka-huippukokouksen kohdalla. Huolimatta siitä, mitä muut sanovat, lähin naapurimme kehityksen, humanitaarisen avun ja riskien kannalta on nimittäin Afrikan manner. Liian kauan liian monet jäsenvaltiot ja liian monet jäsenvaltioiden pääministerit ovat ylimielisesti osoittaneet suurta tuohtumusta, koska yksi nimenomainen henkilö Afrikassa väärinkäytti ihmisten oikeuksia ja vapauksia.
<P>
Mutta sitten tuomitsimme koko Afrikan oman virheemme takia; me Euroopassa emme auttaneet heitä luomaan yhteisiä ja yleisiä strategioita ottaen huomioon sen, miten käsittelemme kehitystä. Emme myöskään antaneet Afrikalle tilaisuutta taloudelliseen ja kauppaan liittyvään kasvuun emmekä antaneet sen omaksua johtavia rooleja auttaaksemme niitä Afrikan maita, jotka ovat menestyneet, ja neuvoaksemme ja ohjataksemme muita maita, joita on kehitettävä.
<P>
Tämä peilaa monin tavoin sitä, mitä Euroopan unioni teki alkuvaiheessaan, kun Euroopan unionin perustajien visio muodostui ensimmäisen ja toisen maailmansodan kauhujen jälkeen. Visionsa kautta he yrittivät rohkaista muita maita etenemään aikaan, jota elämme nyt: entiset diktatuurit, entiset totalitaariset hallinnot ovat nyt osa demokraattisten perheiden kokonaisuutta Euroopan unionin sisällä.
<P>
Arvoisa pääministeri, onnittelen teitä ja koko ministerityöryhmäänne mutta erityisesti kaikkia virkamiehiänne, sillä he ovat ne, jotka tekevät koko taustatyön ja antavat meille tilaisuuden loistaa ja voimistua.
<P>
Lopuksi haluaisin kiittää myös komissiota, koska sillä on ollut tärkeä rooli niiden ryppyjen ja ongelmien oikomisessa, joita olemme kohdanneet tässä koko prosessissa.
<P>
Toivotan teille kaikille menestystä ratifiointiprosessissa. Omassa maassani, Irlannissa, meillä on kansanäänestys, jossa ihmisillä on tilaisuus äänestää, mutta onnittelen Unkarin parlamenttia sen tämänpäiväisestä ratifiointiprosessia koskeneesta päätöksestä.
<SPEAKER ID="023" NAME="Monica Frassoni">
Verts/ALE-ryhmän puolesta. - Arvoisa puhemies, hyvät kollegat, minäkin haluan kiittää puheenjohtajavaltio Portugalia sen rehellisistä ja Eurooppaa tukevista ponnisteluista näiden kuuden kuukauden aikana. Olen myös sitä mieltä, että muutamat mutta eivät varmaan kaikki puutteista, joihin jäsen Watson myös viittasi, ovat enemmän työryhmän kuin puheenjohtajavaltion vastuulla, sillä koska kaikki on kiven takana nykyisen neuvoston kanssa, on melko vaikeaa saavuttaa paljon merkittävämpiä tuloksia. Halusin aivan lyhyesti mainita puheenjohtajakauden kolme ensisijaista tavoitetta ja sitten kommentoida nopeasti ilmastonmuutosta osana ympäristökysymyksiä.
<P>
Lissabonin sopimuksen osalta katson - kuten tiedätte, arvoisa puhemies - että ryhmämme on aina ollut sitä mieltä, että jos olisimme omaksuneet vähemmän puolustelevamman asenteen, toimenpiteiden määrittäminen ei olisi jäänyt pelkästään EU:ta vastustavien asiaksi. Mielestäni se, mitä pääministeri Gordon Brown teki, oli skandaali, ja tapa, jolla hän kohteli teitä kaikkia ja myös meitä kaikkia, oli yhtä pöyristyttävä. Mielestäni meidän ei enää pitäisi venyttää pinnaamme heidän takiaan. Katson myös, että sen, miten Yhdistynyt kuningaskunta, mutta myös muut jäsenvaltiot, ovat saaneet käytännöllisesti katsoen kaiken haluamansa Lissabonin sopimuksen osalta - sopimuksen, joka merkitsee askelta taaksepäin suhteessa perustuslakiin tai perustuslakisopimukseen - pitäisi todella saada meidät pohtimaan Euroopan tulevaisuutta.
<P>
Tästä näkökulmasta katsottuna mietintäryhmän valtuutus ei mielestäni ole iso asia, jos ollaan rehellisiä! Se ei nimittäin voi tehdä tätä, se ei voi tehdä tuota eikä se voi tehdä muutakaan! Sanon tämän, koska ryhmäni on samaa mieltä Spinellin, Euroopan instituution ja Euroopan parlamentin ainoan viisaan miehen kanssa. Minulle myös sopii, että tämä viisasten miesten ryhmä ei voi tehdä paljoa, vaikken oikein tiedä, mitä puheenjohtaja Felipe Gonzáles voi tehdä valtuutuksellaan, mutta luemme tietenkin hänen tuotoksensa suurella mielenkiinnolla.
<P>
Brasilian osalta olemme periaatteessa ymmällämme siitä, että kukaan ei enää keskity - tai kukaan ei näytä enää keskittyvän - alueelliseen ulottuvuuteen, joka liittyy strategisiin suhteisiimme tähän maailmanosaan, ja aivan samaa voidaan sanoa Afrikasta. Haluaisin tietää - sanoitte, ettei teillä ollut aikaa sanoa sitä - mutta mikä on todella tämän Brasilian kanssa rakennettavan kumppanuuden strateginen sisältö, konkreettisesti ilmaistuna? Suoraan sanottuna minusta ja ryhmästäni vaikuttaa siltä, että ainoa selvästi esiin tuleva asia on se, että Euroopan unionin etu Latinalaisessa Amerikassa ja erityisesti Brasiliassa on sen yritysten etu, joidenkin enemmän kuin toisten.
<P>
Halusimme kuitenkin selkeän Latinalaista Amerikkaa koskevan strategian alueellisen yhdentymisen ulottuvuuden elvyttämiseksi ja sellaisen politiikan määrittelemiseksi, jossa keskitytään laajempaan yhteistyöhön ilmastonmuutoksen torjumiseksi. Yhteistyö osoittautui yksinkertaisesti suhteellisen tyhjäksi tueksi presidentti Lulan bioetanolin markkinoinnille.
<P>
Afrikan osalta minun on sanottava, että ryhmäni on aina suhtautunut erittäin kriittisesti lähestymistapaan, politiikkaan, joka on itsepäisen ideologinen, niin kuin on ollut erityisesti komission politiikka talouskumppanuussopimusten kohdalla. Tämä à la carte -lähestymistapa huolestuttaa meitä sikäli, että koska afrikkalainen ulottuvuus ei toimi, kuten kumppanimme ovat hyvin selvästi sanoneet, yritetään saada aikaan kahdenvälinen sopimus jokaisen yksittäisen Afrikan maan kanssa.
<P>
Tämä muistuttaa minua siitä, mitä Yhdysvallat teki kansainvälisen rikostuomioistuimen kanssa: se on kielteistä ja täysin meidän kehityspolitiikan arvojemme vastaista. Talouskumppanuussopimukset eivät ole kehityspolitiikan väline, ja uskoakseni afrikkalaiset kumppanimme ovat tehneet tämän meille selväksi.
<P>
Lopuksi, arvoisa puhemies, haluan kiittää puheenjohtajavaltiota, mutta myös komissiota, Balilla tehdystä työstä. Uskon kuitenkin, että vaikein osa on edessä nyt, kun muutamme kaikki ilmastonmuutosta koskevat sitoumuksemme laeiksi ja asetuksiksi. On hienoa ryhtyä toimiin ja pysyä lujana Balilla, mutta meidän on myös pysyttävä lujina Euroopan unionin sisällä asiaa koskevien selkeiden lakien ja asetusten osalta.
<SPEAKER ID="025" NAME="Francis Wurtz">
GUE/NGL-ryhmän puolesta. - Arvoisa puhemies, arvoisat neuvoston ja komission puheenjohtajat, olemme juuri kuulleet paljon omakehuja. Olen kuitenkin sitä mieltä, että EU:n neuvoston puheenjohtajakauden lopun pitäisi loogisesti olla myös valtioiden ja hallitusten päämiehille tilaisuus arvioida kriittisesti toimintaansa voitettavien haasteiden kannalta. Tällainen tarkastus on erityisen tärkeä aikana, jona on syntymässä talouskriisi, jona liikekannallepano ilmaston lämpenemistä vastaan aiheuttaa lopputulokseltaan epävarman kamppailun ja jona kansainvälinen yhteisö yrittää elvyttää rauhanprosessia, jonka tarkoitus on ratkaista konflikti, joka on täydellinen esimerkki aikakaudestamme.
<P>
Aloittakaamme talouskriisistä. Kerrankin kuulemme totuuden Financial Times -lehden johtavalta journalistilta Martin Wolfilta. Se mitä on tapahtumassa... on valtava isku anglosaksisen... finanssikapitalismin mallin uskottavuudelle, hän kirjoittaa. Milloin Euroopan neuvosto saa tällaisen selväjärkisyyden puuskan? Yleisemmin ottaen, onko tämä todella oikea hetki ajaa vapaata kilpailua työpaikkojen turvaamisen ja ammattiyhdistysoikeuksien kustannuksella, mitä kaksi Euroopan yhteisöjen tuomioistuimen hälyttävää tuomiota - Viking Linea koskevassa asiassa ja vielä pöyristyttävämmässä Vaxholmia koskevassa tapauksessa - on juuri havainnollistanut? Aikooko Eurooppa selvitä globalisaation haasteesta syöksymällä työhön liittyvien oikeuksien polkumyyntikierteeseen? Uskotteko, että eurooppalaiset hyväksyvät pitkällä aikavälillä tämän saavutettujen oikeuksiensa purkamisen vapaiden markkinoiden ja pyhän kilpailun nimissä? Vakuututte liian helposti, puheenjohtaja Barroso. Yksi mielipidekysely ei kuuluta luottamusta yhtään enempää kuin yksi pääsky tekee kesää.
<P>
Seuraavaksi ilmastoon. Eurooppa väittää olevansa tämän taistelun etulinjassa, ja itse asiassa 27 jäsenvaltion asettamat tavoitteet päästöjen vähentämiseksi ovat oikeilla linjoilla. Mutta mitä tapahtuu konkreettisille toimenpiteille sillä hetkellä, kun teollisuuden lobbarit ryhtyvät työstämään EU:n korkeimpien auktoriteettien päätöksiä? Meillä on selkeämpi käsitys asiasta huomenna, kun komissio esittelee uudet norminsa autojen hiilidioksidipäästöille.
<P>
Lopuksi avusta Palestiinalle. Aplodit taloudellisesta sitoumuksesta - sillä edellytyksellä, että sitä myös noudatetaan. Mutta missä on EU:n poliittinen sitoumus? Entä selkeä tarve poistaa 550 sotilaallista tiesulkua, lopettaa Gazan eristäminen, todella keskeyttää Länsirannan uudisasuttaminen, vapauttaa vangit, lopettaa nöyryytykset? Milloin näemme miehittäjää koskevan itsesensuurin loppuvan - käyttääksemme Álvaro de Soton, YK:n entisen Lähi-idän erikoislähettilään raportin ilmaisua?
<P>
Nämä ovat kolme aluetta, muiden muassa, joilla Eurooppa-hankkeen uskottavuus voidaan voittaa tai menettää.
<SPEAKER ID="027" NAME="Nigel Farage">
IND/DEM-ryhmän puolesta. - Arvoisa puhemies, haluan kertoa, kuinka hienoa oli nähdä teidän allekirjoittavan Euroopan unionin talousarvion vuodelle 2008 aiemmin tänä iltapäivänä, ja - kuka tietää?- ehkä tilintarkastajatkin allekirjoittavat tilit tänä vuonna. Se olisi hauskaa, vai mitä?
<P>
Puheenjohtaja Sócrates, olen vakuuttunut siitä, että olette iloinen puheenjohtajakautenne tuloksista ja siitä, että viime torstaina saitte uudistussopimuksen allekirjoitettua upeassa luostarissa Lissabonissa. En kuitenkaan voi yhtyä muiden ryhmänjohtajien onnitteluihin, koska mielestäni tämä ei ole rehellistä peliä. Lissabonissa allekirjoitettiin nimittäin perustuslakisopimus. Se on sisällöltään identtinen sen perustuslain kanssa, jonka ranskalaiset ja hollantilaiset jäädyttivät.
<P>
Ette ole tehneet muuta kuin jättäneet pois p-alkuisen sanan pelosta, että se aiheuttaa vastustusta, olette numeroineet artiklat uudelleen ja antaneet meille sopimuksen. Suoraan sanottuna toimintanne ei ole mitään muuta kuin jättimäinen huijaus. Harkittu yritys pakottaa Euroopan kansat hyväksymään perustuslaki mutta ilman rohkeutta kutsua sitä sellaiseksi.
<P>
Se on epärehellistä; tarkoitus on puhtaasti estää kansanäänestysten järjestäminen jäsenvaltioissa. Kaiken tämän takana on tämä uusi ja mielestäni äärimmäisen vaarallinen euronationalismin muoto, halu luoda valtio. Se ei hyväksy kielteistä vastausta, eikä se anna minkään pysäyttää itseään. Ei tarvitse kuin nähdä, kuinka tässä salissa ihmiset seisovat tikkusuorina, kun salissa soitetaan hymniä - hymniä, jonka ei edes pitäisi olla uudessa sopimuksessa. Eurooppa-hankkeessa on kyse nationalimista.
<P>
Uuden kansallisuuden ja uuden oikeusjärjestyksen tuputtaminen ihmisille pyytämättä ensin heidän suostumustaan on todella vaarallinen asia. Hoitakaa siis puheenjohtajakautenne hyvin loppuun. Pitäkää lupauksenne kansallenne Portugalissa. Antakaa ihmisille Portugalissa kansanäänestys. Se rohkaisee muita jäsenvaltioita tekemään saman. Suoraan sanoen: jos tämä sopimus on niin hyvä kuin sanotte sen olevan, lähtekää liikkeelle ja myykää se Euroopan kansoille.
<P>
(Suosionosoituksia Itsenäisyys ja demokratia -ryhmältä)
<SPEAKER ID="029" NAME="Maciej Marian Giertych" AFFILIATION="NI">
Arvoisa puhemies, 13. joulukuuta EU:n jäsenvaltioiden johtajat allekirjoittivat Lissabonissa uudistussopimuksen eli uudelleen nimetyn, edesmenneen Euroopan perustuslain. Surullista kyllä, allekirjoittajat eivät tienneet, mitä allekirjoittivat; he eivät tienneet sitä, koska asiakirjasta ei ole olemassa konsolidoitua toisintoa. Silloin tällöin sopimuksessa viitataan johonkin muuhun asiakirjaan, ja se taas johtaa uusiin viittauksiin. Sopimus on tarkoituksella näin monimutkainen, jottei kukaan ymmärrä, mitä se sisältää. Asiakirja sisältää 25 sivua selityksiä ja kolme palstaa, joissa yhdistetään vanhan sopimuksen artiklanumerointi Lissabonin sopimuksen väliaikaiseen numerointiin ja numerointiin, jota sovelletaan konsolidoidun toisinnon valmistumisen jälkeen - täydellinen kaaos.
<P>
Portugali, etkö häpeä sitä, että tällainen puolivalmis asiakirja kantaa nimeä ”Lissabonin sopimus”? Portugali, etkö häpeä sitä, että sinun on hyväksyttävä Saksan puheenjohtajakaudella osana standardointia määrätyn aikataulun nöyryytys? Portugali, etkö häpeä sitä, että huijaat eurooppalaisia esittämällä heidän hyväksyttäväkseen jotakin, mitä he eivät halua, minkä he varmasti hylkäisivät kansanäänestyksessä ja minkä he ovat jo kerran hylänneet? Häpeä, Portugali!
<SPEAKER ID="031" NAME="Carlos Coelho" AFFILIATION="PPE-DE">
Arvoisa puhemies, neuvoston puheenjohtaja, hyvät kollegat, onnittelut, tämä on ollut erinomainen puheenjohtajakausi. Komission puheenjohtaja, onnittelut tuestanne ja sitoutumisestanne. Toimielinten välinen yhteistyö toimi ja tuotti hyviä tuloksia. Minun on myös sanottava, etten käsittänyt jäsen Schulzin puheen tarkoitusta enkä ymmärtänyt viittausta Bolkestein-direktiiviin, jonka puheenjohtaja Barroso peri edelliseltä komissiolta.
<P>
Tässä parlamentissa olemme nähneet erinomaista yhteistyötä Euroopan komission puheenjohtajan ja itse komission sekä parlamentin välillä; kaikki parlamentin jäsenet tekivät hyvää yhteistyötä - portugalilaiset jäsenet voivat vahvistaa sen - ja PSD-ryhmän jäsenet ovat ylpeitä panoksestaan tämän puheenjohtajakauden onnistumiseen.
<P>
Lisäksi Portugali on aina tehnyt kaikkensa toimiessaan neuvoston puheenjohtajavaltiona. Näin oli vuonna 1992 Aníbal Cavaco Silvan ja silloisen ulkoministerin João de Deus Pinheiron kohdalla, samoin vuonna 2000 pääministeri António Guterresin kohdalla, ja näin on ollut vuonna 2007 kolmannella neuvoston puheenjohtajakaudellamme José Sócratesin ja ministeri Luís Amadon kohdalla.
<P>
Haluaisin korostaa symbolista toimenpidettä, jonka puheenjohtaja Sócrates mainitsi aiemmin: neuvosto hyväksyi hiljattain eurooppalaisen kuolemanrangaistuksen vastaisen päivän. Tämä on se Eurooppa, josta voimme olla ylpeitä, yhteisten arvojen Eurooppa, arvojen, jotka kaikki jäsenvaltiot poikkeuksetta viimeinkin jakavat. Haluan myös muistuttaa kolmesta rakenteellisesta toimenpiteestä, jotka toteutettiin näiden kuuden kuukauden aikana ja joita pidän kaikkein tärkeimpinä: institutionaalisen kriisin päättäminen uudistussopimuksen hyväksymisen ja sitovan Euroopan perusoikeuskirjan julistamisen myötä; Schengen-alueen historiallinen laajentaminen - asia, jota tiedätte minun seuranneen henkilökohtaisesti - ottamalla mukaan yhdeksän uutta jäsenvaltiota ja lähes neljä miljoonaa neliökilometriä, mikä saatiin aikaan tänä vuonna ainoastaan taidokkaan portugalilaisen ratkaisun avulla; sekä tärkeän strategisen Galileo-ohjelman hyväksyminen, ohjelman, jonka jotkut eivät haluaisi olevan olemassa, mikä jättäisi Yhdysvalloille, Venäjälle ja Kiinalle monopoliaseman.
<P>
Onnittelut pääministeri Sócratesille, ja hyvää joulua ja onnellista uutta vuotta. Euroopan unionin puheenjohtajakausi oli tuloksellinen puheenjohtajakausi, mutta vuodesta 2008 tulee aivan erilainen vuosi - sisäinen skeptikkoni yllättyisi, jos portugalilaiset eivät vaatisi tuloksia myös kansallisessa politiikassa. Minä kuulun niihin, jotka uskovat hänen olevan parempi neuvoston puheenjohtaja kuin Portugalin pääministeri.
<SPEAKER ID="033" NAME="Edite Estrela" AFFILIATION="PSE">
Arvoisa puhemies, miten oli mahdollista tehdä niin paljon niin lyhyessä ajassa? Tämä erään parlamentin jäsenen kysymys on hyvä yhteenveto Portugalin EU:n puheenjohtajakautta koskevasta yleisestä mielipiteestä: menestys. Vastauksena Carlos Coelholle haluaisin sanoa, että ihmettelen, miten oli mahdollista saavuttaa EU:n puheenjohtajana tulokset, jotka jokainen voi nähdä ja tunnustaa, ja samalla saada Portugalissa aikaan ne tulokset, jotka hän saavutti; vaikuttaa lähes siltä, että hän on läsnä kaikkialla. Jos Portugalin pääministeriä ei voida syyttää yhdestä asiasta, niin siitä, ettei hän olisi hoitanut velvollisuuksiaan molemmissa tehtävissä tai ollut siellä, missä piti.
<P>
Hyvät kollegat, minulla on hyvin vähän aikaa sanoa monta asiaa, jotka haluaisin sanoa; kaksi minuuttia ei ole paljon. Ne kuitenkin riittävät kiitoksiin, onnitteluihin ja monen ihmisen panoksen tunnustamiseen, mutta myös huomion kiinnittämiseen siihen, että jotkut epäilivät, jotkut eivät uskoneet. Onneksi kuitenkin oli niitä, jotka uskovat, ja José Sócratesin, Portugalin pääministerin, kaltaiset ihmiset jäävät historiaan päättäväisyytensä ansiosta, juuri siksi, että he uskoivat, uskoivat ja toteuttivat sen. Sen takia meillä on Lissabonin sopimus. En halua varastaa kenenkään muun show'ta, koska muutkin ansaitsevat kunniaa, mutta ilman hänen ja meidän päättäväisyyttämme meillä ei olisi nyt Lissabonin sopimusta, ilman hänen ja meidän päättäväisyyttämme emme olisi järjestäneet huippukokousta Brasilian emmekä Afrikan kanssa. Nämä ovat vain kolme esimerkkiä monesta, jotka voisin mainita.
<P>
Lisäksi ajat ovat muuttuneet, toiveet ovat muuttuneet, Puolan hallitus on muuttunut, ja nyt voimme jopa juhlia eurooppalaista kuolemantuomion vastaista päivää. Meidän pitäisi siksi olla tyytyväisiä, onnitella itseämme ja ennen kaikkea kiittää neuvoston puheenjohtajaa ja hänen koko työryhmäänsä, Portugalin diplomaattikuntaa, ulkoministeriä, valtiosihteeriä ja koko hallitusta, ja myös Euroopan komission puheenjohtajaa ja itse komissiota heidän panoksestaan, koska tämä on ollut hieno puheenjohtajakausi ja olen siitä erittäin ylpeä. Kiitos.
<SPEAKER ID="035" NAME="Lena Ek" AFFILIATION="ALDE">
Arvoisa puhemies, Balilla käydyt neuvottelut ilmastonmuutoksesta olivat menestys, mutta meidän on ajateltava eteenpäin. Se oli menestyksekäs ensimmäinen askel tiellä Kööpenhaminaan. Osanottajat Euroopan unionin eri toimialoilta tekivät erittäin hyvää työtä, ja puheenjohtajavaltio Portugali piti langat käsissään erittäin hyvin. Haluan kuitenkin keskittyä kysymysmerkkeihin ja edessämme oleviin ongelmiin. Tämä koskee lähinnä muutamaa aihetta.
<P>
Ensinnäkin etenemissuunnitelmaan. Meidän on pidettävä lukua jokaisesta tapaamisesta tiellä Kööpenhaminaan. Meidän on tehtävä se yhteistyössä ja toteuttaen täysimääräisesti uuden sopimuksen toimenpiteitä ja välineitä, ja toimittava näin, koska näistä asioista päätetään tulevaisuudessa yhteispäätösmenettelyssä. Se merkitsee toisia työmenetelmiä ja lisää yhteistyötä komission, neuvoston ja parlamentin välillä, ja minä odotan sitä innolla.
<P>
Nyt haluaisin siirtyä ongelmiin. Meidän on saatava yhteys G77-ryhmään metsätalouden osalta; siinä yhdistyvät teknologian siirto sekä köyhyyden ja ilmastonmuutoksen torjuminen. Asiaa voitaisiin valmistella paremmin kuin Balin kohdalla, ja on ehdottoman välttämätöntä tehdä niin.
<P>
Minulla on tässä käsissäni komission Lissabonin strateginen paketti kokonaisuudessaan. Kyse ei ole ainoastaan Lissabonin sopimuksen vaan myös Lissabonin prosessin sulauttamisesta toisiinsa ja ilmastonmuutostyöhön. Mielestäni on vielä paljon todistettavaa, jos aiomme siirtyä sanoista tekoihin ja täyttää lupaukset, jotka Eurooppa teki Balilla.
<SPEAKER ID="037" NAME="Guntars Krasts" AFFILIATION="UEN">
Arvoisa puhemies, haluan onnitella puheenjohtajavaltio Portugalia sen saavutuksista. Puheenjohtajavaltio onnistui kruunaamaan täyden esityslistansa uudella sopimuksella. Tämä oli kausi, jolla oli päästävä yhteisymmärrykseen uudistussopimuksesta, ei ainoastaan institutionaalisen toimintakyvyn parantamiseksi vaan ennen kaikkea sen varmistamiseksi, että jäsenvaltiot säilyttivät uskon kykyynsä olla samaa mieltä. Puheenjohtajavaltio Portugali on asettanut normin, joka voi toimia hyvänä viitearvona tuleville puheenjohtajavaltioille, ja meidän on jatkettava tällä linjalla. Lissabonin sopimuksen on kehitettävä viehätysvoimaansa, erityisesti siksi, ettei sitä alisteta kansanäänestykseen maissa, jotka hylkäsivät aiemman version. Meidän on näytettävä Euroopan kansalaisille ja muulle maailmalle, että Euroopasta on todella tullut dynaaminen ja se on päässyt tekniseen yhteisymmärrykseen ja että Euroopan unioni ei ole vain taloudellinen hanke vaan sisältää myös yhteistyötä sosiaalisten tavoitteiden saavuttamiseksi. Euroopan unioni pystyy osoittamaan Lissabonin sopimuksen edut, jos se voi sopia nopeista, kauaskantoisista taloudellisista uudistuksista. EU:n politiikat tarjoavat monia ratkaisuja, joita noudatetaan maailmanlaajuisesti, kuten Euroopan kilpailuviranomaisten verkoston päätökset tai toiminta ilmastonmuutoksen lieventämiseksi. Melko monella alueella Euroopan unioni on kuitenkin epäröinyt pitkään. Se ei esimerkiksi pystynyt sopimaan yhteisestä politiikasta energian toimitusvarmuuden ja sähkö- ja kaasumarkkinoiden vapauttamisen kohdalla. Tämän politiikan perusteella määräytyy monella tavoin Euroopan unionin kilpailukyky maailmanlaajuisessa mittakaavassa. Euroopan unionin kyky toimia unionin ulkopuolella määräytyy sen sisäisten uudistusten toteutuskyvyn perusteella. Euroopan unionin kansainvälinen asema, sen houkuttelevuus mahdollisten jäsenvaltioiden silmissä ja myös sen vastaanottokyky määräytyvät entistä enemmän sen sisäisen dynaamisuuden perusteella. Lissabonin sopimuksen hyväksymisen pitäisi merkitä rajaviivaa niiden argumenttien kumoamiseksi, jotka koskevat Euroopan unionin kykyä vastaanottaa maita, jotka vakuuttavasti täyttävät liittymiskriteerit. Toivon, että Ukrainalle annetaan pian tilaisuus esittää toiveensa liittyä Euroopan unioniin. Kiitos.
<SPEAKER ID="039" NAME="Mary Lou McDonald" AFFILIATION="GUE/NGL">
Arvoisa puhemies, vuodesta 2008 tulee ratkaiseva vuosi Euroopan unionissa, ja Lissabonin sopimus saattaa muokata unionin tulevaisuutta peruuttamattomasti. Sopimusta täällä tänään kannattaneet väittävät, että sen pääasiallinen tarkoitus on rationalisoida päätöksentekovaltuuksia. Se ei pidä paikkaansa. Tämä on itse asiassa jälleen kunnianhimoinen poliittinen strategia siirtää päätöksentekoa ratkaisevilla alueilla pois jäsenvaltioilta EU:n toimielimille, jotka ovat edelleen kansalaisten demokraattisen vaikutuksen ulottumattomissa. Kansallisiin parlamentteihin, kansalaisten vetoomuksiin ja toissijaisuuteen liittyvät määräykset ovat ainoastaan symbolisia.
<P>
Irlannissa meillä on tilaisuus äänestää tästä sopimuksesta, ja olen varma, että pääministerimme kadehtii Ranskan ja Alankomaiden johtajia, jotka voivat jättää kansalaistensa kannat huomioimatta, tai muita johtajia, jotka eivät ole velvollisia esittämään sopimusta kansalleen. Irlannissa hallituksemme kuvittelee, että maineemme hyvinä eurooppalaisina vaatii tämän sopimuksen hyväksymistä. Itse asiassa demokratian, sosiaalisen osallisuuden ja rauhan rakentamisen arvoja, joihin EU on retorisesti sitoutunut, suojelevat parhaiten hyvät eurooppalaiset, jotka hylkäävät tämän huonon sopimuksen. Irlantilaiset eivät tarvitse Euroopan suuria ja hyviä kertomaan meille, ettei Lissabonille ole vaihtoehtoa.
<P>
Haluaisin sanoa niille EU:n johtajille, jotka ovat kiinnostuneet maastamme: jos olette niin innokkaita osallistumaan kansanäänestyskampanjaan, järjestäkää sellainen omassa maassanne. Jos ette, jatkakaamme keskustelua ja tehkäämme demokraattinen päätöksemme.
<SPEAKER ID="041" NAME="Jens-Peter Bonde" AFFILIATION="IND/DEM">
Arvoisa puhemies, esitin anteeksipyyntöni kirjallisesti viime keskiviikon tapahtumista, kun sain tietää, että ryhmäni jäsen oli tönäissyt vahtimestaria. Vahtimestarit käyttäytyvät erittäin rauhallisesti ja ammattimaisesti ja ansaitsevat kunnioituksemme. Rauhanomainen näkyvä mielenosoitus riistäytyi käsistä. Olen erittäin pahoillani siitä, koska Lissabonin sopimus ansaitsee näkyvää vastustusta.
<P>
Pääministerit ovat kumonneet kahden kansanäänestyksen tulokset. Jos tämä olisi tapahtunut Venezuelassa, me kaikki olisimme esittäneet vastalauseen. Nyt kaikki pääministerit osoittivat suosiotaan tanskalaiselle kollegalleen, kun tämä kertoi huippukokoukselle, miten hän oli huijannut tanskalaisia kansanäänestyksen kohdalla.
<P>
Uusi sopimus neuvoteltiin suljetuimpien ovien takana, jotka olen nähnyt tässä parlamentissa viettämieni 29 vuoden aikana. Neljäsosan tämän parlamentin jäsenistä ei annettu vaikuttaa perustuslain artiklojen lisäämiseen Lissabonin sopimukseen eikä tietää siitä. Pääministerit allekirjoittivat sopimuksen, jota kukaan heistä ei ollut lukenut uudelleen numeroituna toisintona, ja Unkari on nyt ratifioinut jotain, mitä sekään ei ole lukenut.
<P>
Neuvostoa pyydettiin huijaamaan yleisöä piilottamalla ja numeroimalla uudelleen ja muuttamalla riviväliä, niin että suurempi sopimus voitiin esittää minisopimuksena. Tämä käytös ansaitsee demokraattisen vastalauseen.
<SPEAKER ID="043" NAME="Hans-Peter Martin" AFFILIATION="NI">
Arvoisa puhemies, olette epäilemättä turvallisesti kiinnittäneet keinuvan aluksen Tejon laituriin. Kysymys on yksinkertaisesti: mitä aluksen kannella on? Onko se, mitä Saksan entinen liittopresidentti Roman Herzog huomautti niin kriittisesti perustuslaista, nyt selvitetty? Eikö se enää tule rantaan, eikö se enää ole uudistussopimuksen aluksessa? Vai työnnättekö sen vain syrjään?
<P>
Sanotte, että meillä on valmius toimia. Siinä on perää. Ongelma on vain siinä, ettei tämä ole vieläkään demokraattinen arvo. Jopa diktatuurit ovat ylpeitä, kun ne pystyvät osoittamaan toimintavalmiutta. Entä oikeudenmukaisuuteen liittyvä kysymys - missä on edistys sen osalta? Mielestäni tästä byrokraattisesta umpikujasta ja tuhlauksesta, johon olette itsenne ohjanneet, olisi ulospääsy, nimittäin kansanäänestykset. On sääli, että välttelette niitä, jos olette niin vakuuttuneita siitä, että olette kiinnittäneet oikean aluksen Tejon laituriin.
<SPEAKER ID="045" NAME="Giles Chichester" AFFILIATION="PPE-DE">
Arvoisa puhemies, haluan onnitella pääministeriä hänen tämänpäiväisestä julkilausumastaan ja hänen ajastaan neuvoston puheenjohtajana.
<P>
Olen tyytyväinen siihen, että Euroopan neuvosto on edelleen sitoutunut ilmastonmuutokseen liittyvään toimintaan. Olen myös tyytyväinen sitoumukseen puuttua sisämarkkinoiden toteuttamisen jäljellä oleviin esteisiin, vaikka olenkin huolissani siitä, että Lissabonin strategian painopiste näyttää olevan siirtymässä pois taloudellisen uudistuksen tarpeesta kohti niin kutsuttua ”sosiaalista mallia”.
<P>
Epäilen, että Lissabonin kokous oli tapaaminen, jota Yhdistyneen kuningaskunnan pääministeri ei muistele ylpeänä. Hän allekirjoitti sopimuksen, josta hän lupasi Yhdistyneen kuningaskunnan kansalaisille kansanäänestyksen. Hän on nyt rikkonut tuon lupauksen. Mielestäni sopimuksessa ei puututa peruskysymyksiin avoimuudesta ja tilivelvollisuudesta - jotka tuovat Euroopan lähemmäs ihmisiä - joista tehtiin ensisijainen tavoite Laekenin julistuksessa.
<P>
Pääministeri Brownin käytös Lissabonissa oli sekä tavatonta että taitamatonta. Allekirjoittamalla sopimuksen hän järkytti suurinta osaa Yhdistyneen kuningaskunnan kansalaisista; ylenkatsomalla virallista seremoniaa hän loukkasi muita hallitusten päämiehiä. Jopa hänen mittapuunsa mukaan tämä oli henkeäsalpaava poliittinen virhearviointi.
<P>
Ilmoitus Euroopan tulevaisuutta käsittelevästä mietintäryhmästä ei ole tervetullut. Miksi tarvitsemme taas uuden elimen, kun olemme juuri aiheuttaneet itsellemme kolme vuotta tuskailua perustuslain kimpussa? Pääministeri Brownin mukaan institutionaalinen keskustelu on loppu. Hän sanoi, että on aika keskittyä talouteen, turvallisuuteen, ympäristöön. Presidentti Sarkozy kuitenkin sanoo, että ryhmä päinvastoin miettii suuria asioita.
<P>
Kuten hän sanoi, ryhmän tehtävä on määrittää uusi eurooppalainen unelma. Luulin, että tämä oli se, mitä Valéry Giscard d'Estaingin oletettiin tehneen. Olen hieman ymmälläni. Ehkä pääministeri voi auttaa minua.
<SPEAKER ID="047" NAME="Jo Leinen" AFFILIATION="PSE">
Arvoisa puhemies, arvoisa neuvoston puheenjohtaja, kuuden viime kuukauden kaikkien menestysten rinnalla Lissabonin sopimuksen allekirjoittaminen on varmasti Portugalin puheenjohtajakauden ehdoton kohokohta. Mielestäni tämä Lissabonin sopimus, joka myös ikuistetaan historiankirjoihin, on kolmas merkittävä yhteisön sopimus Rooman sopimuksen ja Maastrichtin sopimuksen jälkeen.
<P>
Nizzan huippukokouksen jälkeen joulukuussa 2000 eli täsmälleen seitsemän vuotta sitten tämä parlamentti osoitti suuren määrän energiaa ja sitoutumista saadakseen aikaan parannetun eurooppalaisen sopimuksen. Uskon, että koko parlamentti kiittää teitä siitä, että se voi nyt toteutua seitsemän vuotta myöhemmin. Se voi toteutua, jos kaikki 27 jäsenvaltiota myös ratifioivat sen, kuten täällä on toistuvasti todettu. Viime viikolla Strasbourgissa olin suoraan sanottuna järkyttynyt siitä, että meillä on EU:ta vastustava liittoutuma, radikaalista vasemmistosta radikaaliin oikeistoon. Älkäämme antako huiputtaa itseämme: monet niistä, jotka sanovat täällä haluavansa kansalaisten osallistuvan, haluavat todellisuudessa vain hämmentää heitä ja jarruttaa Eurooppaa. Kyse ei ole kansalaisten osallistumisesta vaan Euroopan tiiviimmän yhdentymisen pysäyttämisestä.
<P>
Yksi Lissabonin sopimuksen visioista on eurooppalaisen demokratian luominen, ja tämä on uutta: sellaista ei ole olemassa missään päin maailmaa. Haluan kiittää siitä, että asetus eurooppalaisista puolueista on myös saatu aikaan teidän puheenjohtajakaudellanne. Olemme todella luoneet mestariteoksen ensimmäisessä käsittelyssä. Se on myös perusta eurooppalaisille poliittisille säätiöille ja siten monille foorumeille eurooppalaisen keskustelun ja julkisuuden aikaansaamiseksi. Haluan sanoa lopuksi, puheenjohtaja Sócrates, että olemme kylväneet siemenen, joka jo muutamassa vuodessa kasvaa suureksi, monioksaiseksi puuksi. Toivon, että nämä oksat ovat jo näkyvissä seuraavien Euroopan parlamentin vaalien aikana kesäkuussa 2009. Paljon kiitoksia puheenjohtajakaudestanne.
<SPEAKER ID="049" NAME="Andrew Duff" AFFILIATION="ALDE">
Arvoisa puhemies, uskon että kokemuksemme puheenjohtajakaudesta on se, että edistymme siellä, missä määräenemmistöäänestysten sallitaan toimivan, kuten rahoitusnäkymien tarkistamisessa Galileon tukemiseksi.
<P>
Siellä missä määräenemmistöäänestyksiä voidaan käyttää muttei käytetä - kuten työaikadirektiivin kohdalla - päätökset jäävät pois, kompromisseja ei saada aikaan ja edistystä ei tapahdu. Lissabonin sopimus laajentaa määräenemmistöäänestyksiä. Osoittakaamme tulevaisuudessa täydellistä itsevarmuutta niiden käyttämisessä.
<P>
Lissabonin sopimus ja perusoikeuskirja säilyvät kuitenkin taidokkaasti, tehokkaasti ja charmikkaasti hoidetun puheenjohtajakauden pysyvänä testamenttina. Obrigado.
<SPEAKER ID="051" NAME="Irena Belohorská" AFFILIATION="NI">
Kiitos, arvoisa puhemies, hyvät kollegat, tämänpäiväinen istuntomme päättää yhden kuluneen vuosikymmenen tärkeimmistä EU:n puheenjohtajakausista.
<P>
Tämä ei ole ollut tyypillinen puolivuotinen politiikassa, puheenjohtajana toimivan maan pyrkiessä koordinoimaan EU:n jäsenvaltioita. Erittäin menestyksekkään puheenjohtajakauden, jolla Saksa onnistui päättämään perustuslakia koskevan harkinnan ajanjakson, jälkeen puheenjohtajavaltio Portugali valvoi menestyksekkäästi niin kutsutun Lissabonin sopimuksen allekirjoittamista. Kuten menneisyydessä, kun Portugali pääsi historiankirjoihin uuden maan löytäjänä, Euroopan uuden ajan historia muistaa Portugalin uuden historian alullepanijana Euroopan unionin puitteissa.
<P>
Uskon, että Euroopan parlamentin asemalla on tämän sopimuksen puitteissa paljon suurempi merkitys kuin tähän mennessä.
<P>
Tämän perusasiakirjan lisäksi puheenjohtajavaltio Portugalia on kehuttava myös Euroopan unionin ja Brasilian huippukokouksesta sekä hiljattain päätökseen saadusta Euroopan unionin ja Afrikan huippukokouksesta. Molemmat huippukokoukset laskivat vakaan perustan niiden maiden toiminnalle, jotka toimivat puheenjohtajina tulevaisuudessa, ja Euroopan unionin vaikutusvallan lisäämiselle näissä osissa maailmaa.
<P>
Arvoisa puhemies, haluan kiittää teitä ponnisteluistanne ja toivottaa teille hyvää joulua.
<SPEAKER ID="053" NAME="Avril Doyle" AFFILIATION="PPE-DE">
Arvoisa puhemies, haluan liittyä puheenjohtajavaltio Portugalille osoitettuihin kiitoksiin ja onnitteluihin. Minulla on sellainen näkemys, joskin asenteellinen, että mitä pienempi kansa, sitä parempi puheenjohtajakausi, mutta jätetään se asia hetkeksi syrjään.
<P>
Kiitos erityisesti työstä, jota teitte EU:n ja Afrikan välisen huippukokouksen, EU:n ja Brasilian välisen huippukokouksen, yhtenäisen meripolitiikan ja - ennen kaikkea - Lissabonin sopimuksen allekirjoittamisen aikaansaamiseksi.
<P>
Sopimusta ei ole, ennen kuin kaikki 27 jäsenvaltiota ovat ratifioineet sen. Tavassa, jolla puhumme täällä, kielessä, jota käytämme, ja verbiemme aikamuodoissa piilee vaara, että oletamme kaikkien 27 jäsenvaltion ratifioivan tämän sopimuksen.
<P>
Oman jäsenvaltioni Irlannin on järjestettävä kansanäänestys, ja olemme halukkaita siihen - vaikka olisinkin epärehellinen, jos en sanoisi, että tunsin melkein hienoista kateutta kuullessani, miten helppoa unkarilaisten oli hoitaa ratifiointi.
<P>
Kansanäänestys aiheuttaa ongelman Irlannissa, ja on vaarana - kuten edellisessä kansanäänestyksessä - että valitsijakuntamme purkaa kasvavan turhautuneisuutensa nykyiseen hallitukseen ja antaa periksi houkutukselle äänestää Lissabonin sopimusta vastaan, vaikkei se ole ollenkaan heidän tarkoituksensa. Tarkoituksena olisi oikeastaan antaa potku hallitukselle, puolivälin potku tiedätte kyllä mihin. Vetoan Fine Gael -puolueen kollegoihini - jotka tekevät kaiken mahdollisen varmistaakseen, että tämä hallitus onnistuu saamaan aikaan Lissabonin sopimuksen ratifioinnin kansanäänestyksen avulla - jotta he lähtisivät liikkeelle ja myisivät viestiä, ottaisivat yhteyden ihmisiin, sijoittaisivat viestiin PR-koneessa, joka varmistaa, että annamme Euroopalle vastauksen, jonka se todella ansaitsee.
<P>
Mitään ei voida pitää itsestäänselvänä. Meidän on muistutettava irlantilaista valitsijakuntaamme, että vasta Euroopan unioniin liittymisen jälkeen Irlannista on tullut todella itsenäinen, kulttuurisesti ja psykologisesti. Unionin jäsenyys on laajentanut näkökulmaamme ja rohkaissut meitä katsomaan ulospäin.
<P>
Irlannin menestyminen kolonialismin ahdistavan perinnön taakse jättämisessä ja uuden suhteen rakentamisessa Yhdistyneeseen kuningaskuntaan, mikä on tukenut Pohjois-Irlannin rauhanprosessia, on nähtävä merkittävänä osana Euroopan uuden ajan historiaa, jota voi verrata olennaiseen lähentymiseen Ranskan ja Saksan välillä.
<P>
Ihailen Irlannin jäsenyyttä ja panosta unioniin. Katson ympärilleni kotona ja näen luottavaisen, pluralistisen yhteiskunnan, joka on kaukana siitä sisäänpäinkääntyneestä, ahdasmielisestä Irlannista, jossa vanhempamme ja isovanhempamme kasvoivat. Eurooppa on auttanut Irlantia määrittämään paikkamme suuremmassa maailmassa. Ansaitsemme sen antamisen takaisin Euroopalle ratifioimalla Lissabonin sopimuksen. Älkää pitäkö mitään itsestään selvänä, kollegat, ennen kuin se on tehty. Siitä ei tule helppoa.
<SPEAKER ID="054" NAME="Puhemies">
Arvoisa parlamentin jäsen Doyle, kun viittaatte puheenjohtajana toimivan maan kokoon, tarkoititteko, että Irlannin puheenjohtajakausi olisi voinut olla vielä parempi?
<P>
(Naurua)
<SPEAKER ID="055" NAME="Józef Pinior" AFFILIATION="PSE">
Arvoisa puhemies, ensimmäiseksi haluan tunnustaa puheenjohtajavaltio Portugalin ja pääministeri José Sócratesin työn Lissabonin sopimuksen allekirjoittamisen aikaansaamisessa. Tämä on suuri saavutus Euroopalle, erittäin tärkeä ja historiallinen hetki, joka seuraa vuosia, joina Euroopan unioni oli syvässä kriisissä.
<P>
Kaikkien EU:n jäsenvaltioiden on kuitenkin ratifioitava tämä sopimus tulevan vuoden aikana. Siitä ei tule helppoa - todistamme parhaillaan suoran demokratian välineiden kyynistä manipulointia eurooppalaista demokratiaa vastaan.
<P>
En epäröi sanoa, että ne, jotka tänään tarkastelevat kansanäänestysten instituutiota kyynisesti, eivät tee niin vilpittömässä mielessä. Todistimme tätä Strasbourgissa viikko sitten, kun Euroopan poliittisen näyttämön eri ääriryhmien jäsenet käyttivät kansanäänestystä, joka on itsessään arvokas, iskulauseena Euroopan sopimusta vastaan ja siten itse asiassa eurooppalaista liberaalin demokratian järjestelmää vastaan.
<P>
Arvoisa puhemies, haluan tänään myös mainita jotain hyvin henkilökohtaista. Itä-Euroopassa 25 vuotta sitten käytimme rajatonta Eurooppaa iskulauseena maamme diktaattoreita vastaan. Tänään, tällä viikolla, Euroopasta on todella tullut rajaton manner - Euroopan unioni - symbolisessa, teknisessä ja organisatorisessa mielessä. Tämä on hieno hetki EU:n maiden kansoille.
<SPEAKER ID="057" NAME="Cristina Gutiérrez-Cortines" AFFILIATION="PPE-DE">
Arvoisa puhemies, haluaisin vedota neuvoston, puheenjohtajavaltio Portugalin ja komission vastuullisuuteen neuvoston käsiteltävänä olevan maaperää koskevan direktiivin kohdalla.
<P>
Laajojen keskustelujen jälkeen parlamentti hyväksyi ehdotuksen, joka oli paljon avoimempi, epäbyrokraattisempi ja paljon joustavampi kuin komission ehdotus. Ehdotus hyväksyttiin monien keskustelujen jälkeen 496 jäsenen puoltaessa ja 161:n vastustaessa sitä. Tämän viestin lähetimme neuvostolle: se oli kykenemätön neuvottelemaan riittävästi viime viikolla.
<P>
Neuvosto ja komissio eivät ymmärtäneet, että parlamentti ehdotti uutta lainsäädäntötapaa 27 jäsenvaltion Euroopassa, jossa sääntely on kehittynyt eri tavoin ja jossa on erilaisia kokemuksia ja erilaisia byrokraattisia järjestelmiä. Meidän on etsittävä uusia tapoja päästä lähemmäs kansalaista. Ratkaisu ei ole säätää vähemmän lakeja eikä keskeyttää lainsäädäntöä vaan löytää avoimempia ja joustavampia malleja, kuten parlamentti on ehdottanut.
<P>
Ehdotimme asiakirjaa, jossa määritetään tavoiteltava tulos - kuten EY:n perustamissopimuksen 249 artiklassa sanotaan - ja vastineeksi sitä, että jäsenvaltioiden annettaisiin valita muoto ja menetelmät. Jos Eurooppa haluaa olla edelläkävijä ilmastonmuutos- ja ympäristöasioissa, se ei voi luottaa politiikkaan, joka perustuu sääntelyyn, verotukseen ja ympäristöpolitiikan oikeudellistamiseen. Meidän on opittava ymmärtämään toisiamme vapaissa ja joustavissa puitteissa. Sitä vaaditaan nuorelta Euroopalta.
<SPEAKER ID="059" NAME="José Sócrates">
neuvoston puheenjohtaja. - Arvoisa puhemies, haluan aluksi sanoa, että tämä on ollut puheenjohtajakausi Euroopan ja EU:ta tukevan hankkeen palveluksessa. Tämä puheenjohtajakausi ei ole miellyttänyt kaikkia, vaan se on jakanut mielipiteitä saaden kehuja niiltä, jotka kannattavat Eurooppaa, mutta myös kärsien niiden vastustuksesta, jotka ovat Eurooppaa vastaan. Olemme ylpeitä siitäkin. Niiden, jotka buuaavat puhujille, niiden, jotka yrittävät häiritä demokratian harjoittamista parlamenteissa, ei tarvitse pyytää anteeksi, koska olemme julistaneet täällä perusoikeuskirjan, jossa suojellaan suvaitsevaisuutta eurooppalaisena perusarvona, suvaitsevaisuutta jopa niitä kohtaan, jotka eivät ymmärrä demokraattista henkeä ja käyttäytymistä.
<P>
Seuraavaksi, hyvät naiset ja herrat, haluaisin myös sanoa, etten jaa niiden ihmisten usein lapsellista näkemystä, jotka uskovat, että ulko- ja sisäpolitiikka voidaan erottaa täydellisesti toisistaan. Minun maassani Portugalin puheenjohtajakausi otetaan erittäin vakavasti. Kaikki pääministerimme, minä itse mukaan lukien, ovat ymmärtäneet pitää tätä työtä ratkaisevan tärkeänä ja painopistealana aina, kun Portugali on ollut puheenjohtajan paikalla, koska Eurooppa-hanke on myös Portugalin sisäinen poliittinen kysymys. Siinä ei ole kyse vain ulkomaalaisista ja Euroopasta. Ei, se koskettaa meitä, portugalilaisia. Tämän vuoksi pääministerit ovat aina sitoutuneet ensisijaisesti yhteisön toimintaan ja yhteisön asialistaan, koska olemme erittäin tietoisia siitä, että Eurooppa-asioiden kohdalla puolustamme omia etujamme Eurooppa-hankkeen kautta.
<P>
Tiedättekö mitä? Minä kuulun myös puolueeseen, ja onneksi maahan, jossa noudatamme Churchillin sääntöä: emme koskaan kritisoi tai vahingoita omaa hallitustamme ulkomailla. Säästämme sen kotiin; sitten otamme menetyksen takaisin, kun hallitus pystyy puolustautumaan. Se on lojaalimpaa. Niin me käyttäydymme Portugalissa. Se on se arvokas tapa, jota portugalilainen perinne ja portugalilainen poliittinen kulttuuri noudattaa, kun Portugali on EU:n puheenjohtajavaltio.
<P>
Seuraavaksi haluan korostaa yhtä tärkeää syytä siihen, miksi uskon meidän edistyneen tämän kuluneen vuoden aikana. Olemme edistyneet: jos tarkastelemme Eurooppaa vuoden alussa ja tarkastelemme sitä tämän vuoden lopussa, näemme edistyneemme. Olemme edistyneet myös kolmen puheenjohtajavaltion yhdessä määrittämän ohjelman osalta, ja se auttoi. Tämä kolmen puheenjohtajavaltion välinen koordinaatio, joka liittyi asianmukaisesti komission ohjelmaan, auttoi Eurooppaa. Mielestäni on velvollisuuteni kertoa teille omasta kokemuksestani; uskon sen auttaneen minua paljon ja auttaneen koordinoimaan työtä edellisen puheenjohtajavaltion kanssa. Olen aina sanonut Lissabonin sopimuksesta, että se oli paljon velkaa edelliselle puheenjohtajavaltiolle, Angela Merkelin puheenjohtajakaudelle ja hänen johtoasemalleen, sen valtuutuksen saamisesta, jota ilman emme olisi saaneet sopimusta aikaiseksi.
<P>
Joku kysyi: Miksi Brasilia? Siihen on helppo vastata. Samasta syystä kuin meillä on strateginen kumppanuus Kiinan, Intian ja Venäjän kanssa. Oli virhe, ettei meillä ollut sellaista Brasilian kanssa, koska maailmassa ei voi saavuttaa mitään - totean vain poliittisesti ilmiselvän asian - maailmassa ei voi saavuttaa mitään ympäristöön, tai kauppaan, liittyvää ilman Brasiliaa. Brasilia on nykyään uusi, kansainvälinen kumppani, jolla on suuri ja elintärkeä merkitys, ja siksi koen, että EU:n ulkopolitiikka on parempi, johdonmukaisempi ja kokonaisvaltaisempi Brasilia-kumppanuuden ansiosta.
<P>
Seuraavaksi sinnikkyyteen Afrikka-huippukokouksessa; joku mainitsi sen, sinnikkyyden. Niin se on, ponnistelimme sinnikkäästi. Muistan hyvin, kuinka puolitoista vuotta sitten puhuimme Afrikka-huippukokouksesta eikä kukaan oikein uskonut, että onnistuisimme siinä. Kaikki viittasivat vaikeuksiin ja esteisiin, mutta me jatkoimme sinnikkäästi, koska koimme aina olevamme oikeassa ja että olisi virhe jättää se tekemättä, ja koimme aina, että molemmilla puolilla oli tahtoa tehdä se. Me olimme oikeassa. Se on toinen syy huippukokouksen onnistumiseen.
<P>
Loppujen lopuksi tämä puheenjohtajakausi vei Eurooppaa eteenpäin, sen halusin sanoa. Me kuitenkin vain liikuimme eteenpäin - tarina ei lopu tähän. Ei, olemme kaukana tarinan lopusta. Vain pieni askel; olen hyvin tietoinen sen mittakaavasta. Olen hyvin tietoinen siitä, että politiikka on loputonta ponnistelua, ja kun yksi tehtävä on saatu päätökseen, vuorossa on toinen. Olen myös tietoinen siitä, että maahanmuuton kohdalla on edistyttävä ”sinisen kortin” kanssa. Olen hyvin tietoinen siitä, että joustoturvan kanssa on mentävä pidemmälle. Olen hyvin tietoinen siitä, että paljon on vielä tehtävä, mutta me etenimme kaikilla näillä alueilla. Emme liikkuneet taaksepäin emmekä jääneet paikoillemme vaan liikuimme eteenpäin. Loppujen lopuksi Eurooppa-hanke viimeisten 50 vuoden aikana on koostunut nimenomaan pienistä mutta vakaista askelista eteenpäin. Kerron tämän teille, koska olen täysin vakuuttunut, että liikuimme eteenpäin Portugalin puheenjohtajakaudella ja edistyimme. Toimintamme oli Eurooppa-hankkeen eduksi, ei minkään muun, Eurooppa-hankkeen, kuten sanoin, koska meitä ohjasivat aina oman maamme intressit, joita Eurooppa-hankkeen kautta puolustetaan. Maan, joka haluaa jakaa itsemääräämisoikeutensa muiden kanssa ja osallistua tähän ainutlaatuisen jännittävään hankkeeseen, jossa 27 maata jakaa itsemääräämisoikeutensa alueilla, joita 20 vuotta sitten pidettiin kansalliseen turvallisuuteen kuuluvina. Tämän itsemääräämisoikeuden jakaminen merkitsee esimerkin antamista maailmalle yhteistyöstä rauhan ja kehityksen hyväksi, ja tämä on jännittävä Eurooppa-hanke. Minulle oli kunnia antaa pieni panos siihen, ja haluan antaa teille vaikutelman siitä ylpeydestä, jota portugalilaiset tämän takia tuntevat. Maani on aina kannattanut EU:ta. Portugalilaiset kannattavat EU:ta voimakkaasti; he uskovat Eurooppaan, ja kuten minä ja monet teistä, he olivat hyvin turhautuneita siitä, että Eurooppa oli hidastellut kolme vuotta. He halusivat päästä umpikujasta, he halusivat edetä. Me olemme edenneet, ja lisäksi teimme sen sopimuksella, joka on nimetty pääkaupunkimme mukaan. Halusin myös kertoa teille, miten ylpeä maani on saamastaan tilaisuudesta palvella Eurooppaa kuuden viime kuukauden aikana ja mikä kunnia tämä on sille ollut. Paljon kiitoksia.
<SPEAKER ID="061" NAME="José Manuel Barroso">
komission jäsen. - Arvoisa puhemies, hyvät naiset ja herrat, päättääkseni erittäin mielenkiintoisen keskustelun haluan nopeasti korostaa erästä seikkaa, jonka pääministeri José Sócrates myös juuri mainitsi ja jota pidän tärkeänä opetuksena tulevaisuuden varalle.
<P>
Mielestäni on perusteltua ja oikeudenmukaista - olen jo tehnyt sen enkä vain kohteliaisuudesta - onnitella lämpimästi puheenjohtajavaltio Portugalia sen työstä. Puheenjohtajavaltio oli kuitenkin niin hyvätapainen, että jakoi kunnian tästä menestyksestä muiden toimielinten ja jopa muiden puheenjohtajavaltioiden, etenkin Saksan, kanssa, ja mainitsi, että olemme jo tehneet yhteistyötä seuraavan puheenjohtajavaltion Slovenian kanssa. Mielestäni on tärkeää miettiä näitä neuvoston puheenjohtajan eli Portugalin pääministerin päätelmiä, koska, kuten arvoisa parlamentin jäsen Doyle aivan oikein sanoi, meidän on vielä ratifioitava sopimus.
<P>
Emme saa jakaa Euroopan leiriä. Meillä on tässä parlamentissa useita poliittisia perheitä, mutta kuultuani joitakin puheita sain sen kuvan, että tiettyjen ihmisten mielestä voimme nyt jälleen jakautua kahteen leiriin eurooppalaisessa keskustelussa. On luonnollista ja perusteltua, että Euroopan tulevaisuudelle osoitetaan erilaisia polkuja ja että eri poliittiset perheet esittävät ehdotuksia, jotka usein ovat ristiriitaisia. Vakava virhe olisi mielestäni - ja toivon suoraan sanoen, ettei kukaan enää tee sitä - hyökätä uudelleen Brysseliä tai Euroopan komissiota vastaan tai turvautua - oikealla tai vasemmalla - yhteisön toimielinten pinnalliseen arvosteluun. Se olisi todella vakava virhe.
<P>
Eri poliittisten perheiden, eri toimielinten, on tehtävä ehdotuksensa, mutta niillä on oltava tarpeeksi järkeä ja poliittista strategiaa ollakseen jakamatta Euroopan leiriä, varsinkaan keinotekoisesti. Kuten Portugalin pääministeri, neuvoston puheenjohtaja, aivan oikein sanoi, kaikelle on aikansa ja paikkansa: on paikka kansalliselle toiminnalle ja eurooppalaiselle toiminnalle. Jos nyt jaamme EU:ta tukevan leirin, joka ulottuu vasemmalta oikealle keskustan kautta, mutta joka vilpittömästi tukee Euroopan edistymistä, se olisi mielestäni todella vakava virhe. Sanon tämän sellaisen komission puheenjohtajan auktoriteetilla, joka on aina pyrkinyt yhdistämään nykyaikaisen asialistan Euroopan kilpailukykyyn sosiaalisena tehtävänä, on jopa pyrkinyt korjaamaan aiempien, muiden kuin oman komissioni tekemiäni virheitä ja on ponnistellut - työskennellen lojaalisti neuvoston ja parlamentin kanssa - uusien yhteisymmärrysten saavuttamiseksi Euroopan hyväksi. Tämän halusin sanoa, jouluna, vastauksena joihinkin vähemmän jouluhenkisiin puheisiin, että me komissiossa jatkamme työtämme täysin järkähtämättöminä, pyrkien saamaan päätökseen ainutlaatuisen hankkeen, jonka puheenjohtajavaltio Portugalin työ - ja onnittelen vielä kerran pääministeri Sócratesia ja hänen koko työryhmäänsä - on jättänyt paljon parempaan kuntoon kuin mikä meillä on ollut pitkään aikaan.
<P>
Totuus on tämä: kun mietimme, missä Eurooppa on nyt ja missä se oli kaksi tai kolme vuotta sitten, voimme hyvällä syyllä olla luottavaisia, ja siksi toivon teille kaikille erinomaista vuotta 2008, joka tuo menestystä kaikille teille henkilökohtaisesti sekä Euroopalle.
<SPEAKER ID="062" NAME="Puhemies">
Arvoisa komission puheenjohtaja, kiitokset myös teille työstänne. Hyvät kollegat, minäkin haluaisin sanoa yhden asian: olemme syystäkin onnitelleet puheenjohtajavaltio Portugalia, olemme kehuneet komissiota, mutta ilman Euroopan parlamenttia tämä sopimus ei olisi enää edes käsiteltävänä. Siksi meillä on myös syytä olla ylpeitä siitä, että Euroopan parlamentin suuri enemmistö on aina pysynyt kurssissaan.
<P>
Keskustelu on päättynyt.
<P>
Kirjalliset kannanotot (142 artikla)
<SPEAKER ID="930" NAME="Richard Corbett  " AFFILIATION="PSE">
kirjallinen.- Uudistussopimuksen allekirjoittaminen oli Portugalin neuvoston puheenjohtajakauden kohokohta, ja uutinen, jonka mukaan Unkarin parlamentti on jo ratifioinut sopimuksen (vaikkei sillä ollut vielä käytössään Euroopan parlamentin kantoja, koska äänestämme vasta helmikuussa), on tervetullut.
<P>
Gordon Brownin saapumista myöhässä allekirjoitusseremoniaan, mitä jotkut väittävät vastahakoisuudeksi, on kommentoitu paljon. Itse asiassa se voidaan tulkita toisin päin: huolimatta kalenteriongelmasta (hänellä oli samaan aikaan ensiesiintyminen pääministerinä parlamentin alahuoneen yhteisvaliokunnassa), jonka takia hänen oli mahdotonta saapua seremoniaan ajoissa, hän halusi silti ehdottomasti allekirjoittaa henkilökohtaisesti eikä jättää sitä David Milibandin tehtäväksi, vaikka se olisi ollut täysin mahdollista.
<SPEAKER ID="929" NAME="Ilda Figueiredo  " AFFILIATION="GUE/NGL">
kirjallinen.- Tässä keskustelussa Portugalin puheenjohtajakaudesta Euroopan unionin neuvoston puheenjohtaja painotti erityisesti sopimusta, joka mukailee perusolemukseltaan niin kutsuttua Euroopan perustuslakia ja johon hän haluaa yhdistää Lissabonin nimen.
<P>
Valitettavasti tämä ei ole ollut hyvä puheenjohtajakausi Euroopan unionin työläisille ja köyhille.
<P>
Emme voi olla tyytyväisiä tietäen, että puheenjohtajavaltio Portugali onnistui vahvistamaan uusliberaalia tietä, jolla kilpailu vapautuu entisestään. Näin taloudelliset ja finanssiryhmät voivat määrätä ehdoista ja kukoistaa mikroyritysten ja pk-yritysten sekä julkisten palvelujen yksityistämisen raunioilla ja soveltaa omaa tulkintaansa joustoturvasta todellisena aseena kaikkien työntekijöiden riistämiseksi, pahentaen Lissabonin strategian yhä uusliberaalimpaa käytännön soveltamista.
<P>
Kuten keskustelusta kävi ilmi, yhteisön elimet yrittävät vahvistaa ja laajentaa toimivaltaansa, pyrkien kiertämään jokaisen maan kansojen oikeuden ilmaista mielipiteensä sopimuksesta kansanäänestyksessä, allekirjoitettavan tekstin sisältöä koskevan demokraattisen keskustelun jälkeen. Propagandakampanjaa valmistelevat voimatekijät ja valtaeliitit, jotka eri maissa tukevat oikeistopolitiikkaa ja yrittävät välttyä kansanäänestykseltä, paitsi Irlannissa, missä se on pakollinen.
<SPEAKER ID="928" NAME="Zita Pleštinská  " AFFILIATION="PPE-DE">
kirjallinen. - Hyvät kollegat, Portugalin puheenjohtajakauden päättyessä haluan ilmaista tyytyväisyyteni siihen, että 21. joulukuuta 2007 alkaen Schengen-alueen sisärajoista tulee menneisyyttä.
<P>
Pääministeri José Sócrates, haluan ilmaista arvostukseni ja kiitokseni henkilökohtaisesta panoksestanne ja Portugalin ponnekkaasta asenteesta pyrittäessä tekemään suunniteltuun määräaikaan mennessä henkilöiden vapaasta liikkumisesta - yhdestä unionin neljästä perusvapaudesta - todellisuutta yhdeksän jäsenvaltion, mukaan lukien omani, Slovakia, kansalaisille.
<P>
Tie tähän kauan odotettuun vapauteen EU:n sisällä ei ollut helppo, ja useaan otteeseen näytti siltä, että koko hanke oli joutunut umpikujaan. Vuosi sitten ei ollut paljon juhlittavaa, koska Euroopan komissio varoitti tuolloin, että rajattoman alueen laajentamispäivämäärää siirrettäisiin vuoteen 2009. Tämän viivytyksen aiheuttivat valmisteluongelmat SIS II:ssa, joka oli suunniteltu lisäämään nykyisen SIS:n potentiaalia ja mahdollistamaan sen laajentaminen EU:n itäosiin.
<P>
Useat jäsenvaltiot olivat haluttomia etsimään ratkaisua; Portugalin edustajat eivät kuitenkaan epäröineet. Pian ensimmäisten kriisin merkkien jälkeen portugalilaisten ehdottaman elegantin "SISone4ALL"ratkaisun hyväksyminen antoi toivoa siitä, että kauan odotettu Schengen-alueen laajentuminen voitaisiin saada aikaan.
<P>
Kiitos puheenjohtajavaltio Portugalin tänä vuonna noudattaman rakentavan lähestymistavan ja päättäväisyyden meillä on joulu ilman passintarkastuksia.
