<CHAPTER ID="003">
Lentoliikenteen häiriöt Euroopassa (keskustelu) 
<SPEAKER ID="010" NAME="Puhemies">
(PL) Esityslistalla on seuraavana neuvoston ja komission julkilausumat lentoliikenteen häiriöistä Euroopassa.
<P>
Kuten me kaikki tiedämme, yhteisön toimielinten toimeenpanevan tahon on tehtävä muutamia seuraavia päiviä koskevat päätökset. Tämä on tietenkin komission ja ministerineuvoston tehtävä. Kuten tiedämme, sekä komissio että neuvosto ovat tehneet tämän eteen työtä ainakin sunnuntaista asti, mutta myös meillä Euroopan parlamentin jäsenillä on velvollisuutemme. Ne koskevat pitkän ajanjakson vastauksia tähän kriisiin. Me haluamme saada parlamentin valiokunnat osallistumaan tähän. Meidän on ajateltava myös sitä, kuinka vastaamme tähän tilanteeseen Brysselin istunnon osalta. Voi olla, että vastauksemme on päätöslausunto. Puhun erilaisista reagointitavoista. Pyydän teitä kaikkia kiinnittämään puheenvuoroissanne huomiota myös siihen, kuinka parlamentti voi osaltaan edistää näiden ongelmien ratkaisua. Ensisijaisesti on kyse kansalaisten, Euroopan asukkaiden ongelmista. Meilläkin on tietysti ongelmia Strasbourgiin ja Brysseliin pääsemisessä, mutta se on meidän ongelmamme, eikä meidän todellakaan pidä tehdä siitä numeroa. Meidän on valmistauduttava keskustelemaan siitä, kuinka eurooppalaisten ongelmat ratkaistaan tilanteessa, jossa lentoliikenne halvaantuu. Kaikkein tärkein asia on se, mitä me Euroopan parlamentin jäsenet voimme tehdä muutaman seuraavan viikon aikana parantaaksemme tilannetta. Koska ensimmäisten tuntien ja päivien aikana suurin vastuu on kuitenkin toimeenpanevalla taholla, haluan kiittää niin neuvoston kuin komissionkin edustajia läsnäolosta.
<SPEAKER ID="011" NAME="Diego López Garrido">
neuvoston puheenjohtaja. - (ES) Arvoisa puhemies, kuten kaikki tietävät, lentoliikenne on ehdottoman strateginen asia. Se vaikuttaa kansalaisiin, heidän jokapäiväiseen elämäänsä ja heidän vapaata liikkuvuutta koskevaan oikeuteensa - joka on perusoikeus - ja sillä on epäilemättä ratkaiseva merkitys taloudellisen toiminnan kannalta.
<P>
Kun lentoliikenteessä on ongelmia, kun häiriöt koskevat useampaa kuin yhtä valtiota, lentoliikenteen strateginen luonne osoittautuu yhä ilmeisemmäksi ja vahingot ovat suurempia.
<P>
Kun se koskettaa useimpia Euroopan unionin jäsenvaltioita, kuten tässä tapauksessa, siitä tulee äärimmäisen vakava ongelma, varsinainen kriisi. Kyse on tietenkin odottamattomasta ja ennennäkemättömästä kriisistä, johon on puututtava asianmukaisella tavalla. Lisäksi asiaan liittyy ristiriita, sillä kyseessä on ala, jolla Euroopan unionilla itsellään ei ole paljonkaan toimivaltaa, itse asiassa sillä on vähemmän toimivaltaa kuin muissa asioissa, mutta tästä huolimatta unionin on reagoitava, sen on toimittava.
<P>
Euroopan lentoliikenteen kriisissä kaksi seikkaa on noussut esiin yhtäaikaisesti: tilanteen äärimmäinen vakavuus - kriisi on hyvin vakava - mutta myös Euroopan unionin välittömien oikeudellisten valmiuksien matala taso alalla toimimiseen. Tämä on siis tilanne, jossa ei ole helppo toimia Euroopan unionin näkökulmasta. Tästä huolimatta olemme reagoineet ja toimineet.
<P>
Tästä pääsen julkilausumani toiseen kohtaan: mitä toimia tässä tilanteessa on toteutettu. Ensinnäkin jäsenvaltiot, lentokenttäviranomaiset, ovat soveltaneet nykyistä protokollaa ottaen huomioon Lontoon VAACin (Volcanic Ash Advisory Centre) laatiman kartan tuhkaennusteista. Kyse on tieteellisestä arviosta, ja sen perusteella katsottiin, että kyseistä ilmatilaa on automaattisesti rajoitettava lentojen osalta. Näin tehtiin aluksi, ja toiminnassa noudatettiin äärimmäistä varovaisuutta ja turvallisuutta sekä minimiriskiä Eurocontrolin ensimmäisen panoksen perusteella, joka vuorostaan perustui vuosia sitten perustetun Lontoon VAACin lausuntoon.
<P>
Luonnollisesti tilanne kuitenkin laajeni selvästi jäsenvaltioiden ulkopuolelle, ja tämän vuoksi Euroopan unioni ja sen toimielimet aloittivat työskentelyn alusta alkaen. Erityisesti viime päivinä on pidetty useita teknisiä kokouksia, joiden tuloksena liikenneministerit tekivät eilen poliittisen päätöksen.
<P>
Koko viikonlopun neuvosto, puheenjohtajavaltio Espanja, komissio - erityisesti komission jäsen Kallas, jota kiitän hänen halukkuudestaan ja kovasta työstään ajanjakson aikana - ja Eurocontrol ovat tehneet työtä valmistellakseen paljon täsmällisempää, vieläkin asianmukaisempaa vastausta tilanteeseen, josta on jo tulossa pidempiaikainen kriisi ja jolla alkaa jo olla hyvin vakavia vaikutuksia koko Euroopan unioniin ja sen ulkopuolelle.
<P>
Muutaman viime päivän aikana tehty työ johti Eurocontrolin suositukseen, joka hyväksyttiin yksimielisesti, ensin Eurocontrolin, komission, neuvoston, lentokenttäviranomaisten, lennonvarmistusjärjestöjen ja kaikkien kyseisen alan asianosaisten kesken eilen Brysselissä pidetyssä kokouksessa, koska Eurocontrolin oli määritettävä kolme aluetta, joilla tuhka vaikuttaa, tästä päivästä alkaen. Ensimmäinen alue on se, jolla tuhkapitoisuus on korkein ja jolla tarvitaan ehdoton rajoitus, täydellinen lentokielto. Toinen alue on täysin päinvastainen, alue, jolla mitään tuhkaa ei esiinny ja jolla lentoja ei rajoiteta. Kolmas alue on näiden väliltä, sellainen, jolla tuhkapitoisuus on matala, mikä sallii riskittömät lennot. Kansallisten viranomaisten on tutkittava tätä aluetta koordinoidulla tavalla tästä päivästä alkaen niiden tietojen perusteella, joita Eurocontrol tarjoaa päivittäin ja jatkuvasti, kuuden tunnin välein, päättääkseen onko niiden luotava lentoreittejä tai -alueita, joilla lennot voidaan sallia.
<P>
Tämä Eurocontrolilta peräisin oleva ja sen ehdottama tekninen suositus hyväksyttiin eilen yksimielisesti kaikissa Euroopan unionin 27 hallituksessa, joten se sai eurooppalaista ensisijaista huomiota ja kyse on eurooppalaisesta lähestymistavasta siihen, mitä tällä hetkellä tarvitaan. Toisin sanoen Euroopan unioni tekee päätöksen ja ehdottaa siksi jäsenvaltioille tätä toimintatapaa. Eurocontrolin ehdotuksen mukaisesti eurooppalaiset hallitukset ja komissio olivat yksimielisiä tästä toimintatavasta.
<P>
Ensisijaisena tavoitteena on siis pidetty turvallisuutta. Kuten komission jäsen Kallas totesi, tässä ei ole sijaa kompromisseille - näin hän sanoi viikonloppuna - joten meillä on lentokieltoalue, olemme hyväksyneet ehdottoman lentokiellon. Me tulemme saamaan paljon täsmällisemmän käsityksen todellisista riskeistä kaikesta Eurocontrolin käyttämästä tiedosta, ei pelkästään Lontoosta saatavista, vaan myös kokeista, joita tehdään koelennoilla ilman matkustajia, sekä kansallisten viranomaisten, lentokoneiden moottoriosien valmistajien ja Kölnissä sijaitsevan Euroopan lentoturvallisuusviraston toimittamista tiedoista. Kaikki nämä tiedot on otettava huomioon määritettäessä alueita, joista liikenneministerit päättivät eilen puheenjohtajavaltio Espanjan koollekutsumassa neuvoston ylimääräisessä istunnossa.
<P>
Kyseessä on siis kehittyvä, entistä dynaamisempi ja täsmällisempi malli kuin tähän mennessä käytetty. Se perustuu ensisijaisesti tieteelliseen tietoon, toiseksi Eurocontrolin tekemään tekniseen päätökseen ja lopuksi jäsenvaltioiden välialuetta koskevaan päätökseen, jossa niitä on koordinoitava.
<P>
Arvoisa puhemies, liikenneministerien neuvosto puolestaan hyväksyi eilen hyvin selkeän kannan, jonka mukaan jäsenvaltioiden on tehtävä kaikkensa, jotta kansalaisten saatavilla on mahdollisimman paljon vaihtoehtoisia liikennemuotoja, sillä meidän on ratkaistava hyvin vakava tilanne, joka vaikuttaa Euroopan kansalaisten ja muiden kansalaisten liikkuvuuteen. He ovat myös käsitelleet tämän tilanteen hyvin merkittäviä taloudellisia seurauksia - kuten komission jäsen Kallas tulee selittämään - työryhmässä, ryhmässä, jota johtavat komission varapuheenjohtaja, komission jäsen Kallas, komission jäsen Almunia ja komission jäsen Rehn. Ryhmä antaa ensi viikolla raportin kaikista taloudellisista näkökohdista. Lopuksi, toinen liikenneministerien neuvosto kokoontuu mahdollisimman pian keskustelemaan kaikista näistä asioista.
<P>
Arvoisa puhemies, on siis tehty päätös, joka merkitsee eurooppalaisen näkökulman ja eurooppalaisen lähestymistavan valitsemista siihen, mitä tapahtuu. Tämä perustuu turvallisuuteen ja tarpeeseen toimia mahdollisimman tehokkaasti ja täsmällisesti tehtäessä päätöksiä lennoista suojaten samalla kansalaisten oikeuksia. Arvoisa puhemies Buzek, olen hyvin tyytyväinen siihen, että Euroopan parlamentti ehdotti yksityiskohtaista keskustelua aiheesta. Itse asiassa tämä keskustelu tarkoittaa, että refleksinne toimivat välittömästi, kuten sopiikin Euroopan kansalaisia edustavalle parlamentille, ja että voitte tarkastella pidemmällä aikavälillä mitä toimia on toteutettava vastauksena tähän täysin ennakoimattomaan, täysin uuteen kriisiin, jolla on ollut poikkeuksellisia ja hyvin vakavia vaikutuksia Euroopan kansalaisten elämään.
<SPEAKER ID="012" NAME="Puhemies">
(PL) Vakuutan ministerineuvostolle ja puheenjohtajavaltio Espanjalle, ja olkaa niin hyvä ja kertokaa niille tästä, että Euroopan parlamentti on valmis yhteistyöhön milloin tahansa ja että olemme valmiita keskustelemaan näistä asioista valiokunnissa. Olemme valmiita ottamaan vastaan Euroopan komission ja neuvoston edustajia ja keskustelemaan näistä ongelmista. Me haluamme osallistua tähän. Olemme lähtöisin Euroopan unionin eri alueilta, meidät on valittu suoralla vaalilla ja olemme vastuussa unionin asukkaille, joten osallistumisemme on tärkeää. Olemme valmiita tähän. Me voimme tietenkin tehdä vain sen, mikä on mahdollista lakia säätävälle viranomaiselle. Emme voi tehdä päätöksiä täytäntöönpanosta, mutta haluamme auttaa niin komissiota kuin neuvostoakin. Olemme valmiita tähän. Sen vuoksi käymme tätä keskustelua.
<SPEAKER ID="013" NAME="Siim Kallas">
komission varapuheenjohtaja. - (EN) Arvoisa puhemies, olen iloinen voidessani esittää parlamentille raportin komission toteuttamista toimista Eyjafjallajökullin tulivuoren purkauksen seurauksena syntyneen eurooppalaisen ilmatilan kriisin vaikutusten osalta. Parlamentti tietänee, että 84 000 lentoa on peruttu, mikä vaikuttaa tuhansiin matkustajiin.
<P>
Kuten tiedätte, aloitteestamme Eurocontrol kutsui koolle puhelinkonferenssin maanantaiaamuna, ja komissio osallistui eilen iltapäivällä aktiivisesti liikenneministerien neuvoston ylimääräiseen istuntoon. Neuvoston istunnosta on minusta välitettävä neljä keskeistä viestiä.
<P>
Kaikki liikenneministerit kannattavat yhteisön koordinoitua vastausta kriisiin. Kansalliset ratkaisut eivät ole tehokkaita tällaisten ongelmien tarkastelemisessa, jotka vaikuttavat yleisesti ilmatilaan. Minun on korostettava, että liikenneministerien yhteistyöhenki oli korkea, ja olemme käyneet useita puhelinkeskusteluja, joissa kaikki ovat ilmoittaneet olevansa valmiita ottamaan vastuuta ja tekemään yhteistyötä.
<P>
Toinen merkittävä seikka on se, että ensisijaista on turvallisuus. Turvallisuuden osalta ei voida tehdä kompromisseja. Tämä on ja tulee olemaan keskeinen huolenaiheemme. Meidän on varmistettava kansalaisten korkeimmat turvallisuusstandardit.
<P>
Kolmas periaate on, että ministerit sopivat Euroopan ilmatilan asteittaisesta ja koordinoidusta avaamisesta siten, että samalla taataan turvallisuus. Tämä alkoi tänä aamuna klo 8.00 Eurocontrolin toimesta. Päätökseen sisältyy kolme aluetta niiden ilman tuhkapitoisuuden perusteella. Ensimmäinen alue sijaitsee päästöjen ytimessä, jossa täydellistä toiminnan rajoittamista jatketaan, koska turvallisuutta on mahdoton taata.
<P>
Toinen alue on se, jolla ilmaliikenneyhteistyölle ei periaatteessa ole haittaa, vaikka tuhkaa esiintyykin. Alue on vielä varmistettava, ja jäsenvaltioiden viranomaiset tekevät päätökset toiminnasta koordinoidusti.
<P>
Tuhka ei vaikuta kolmanteen alueeseen, joten toimintaan ei kohdistu mitään rajoituksia. Eurocontrol toimittaa kuuden tunnin välein kansallisille viranomaisille kartat sekä niitä koskevat tiedot.
<P>
Neljänneksi, näillä toimilla me viime kädessä ennakoimme yhtenäistä eurooppalaista ilmatilaa koskevan ohjelman täytäntöönpanoa ja erityisesti verkostonhoitajan tehtäviä. Tiedän, että voin luottaa parlamentin vahvaan tukeen sen jälkeen kun toinen yhtenäistä eurooppalaista ilmatilaa koskeva lainsäädäntöpaketti hyväksyttiin viime vuonna.
<P>
Tietänette, kuten ministeri mainitsi, että on perustettu työryhmä - komission jäsenten ryhmä - joka keskustelee valtiontukiasioista. Puhuin eilen lentoyhtiöiden edustajien kanssa, ja he sanoivat, etteivät yksinkertaisesti vielä voi arvioida tappioitaan. Heille tärkeintä on taloudellisten seurauksien vuoksi käynnistää lennot uudelleen. Lentojen uudelleen käynnistämisen malli on kaikkein tärkein asia. Meidän ei pidä hätäillä valtiontuessa tai muissa toimenpiteissä lentoliikenteen alan tukemiseksi.
<P>
Toinen merkittävä asia on matkustajien oikeudet, ja meidän on valvottava matkustajien oikeuksien täytäntöönpanoa. Säännöt ovat hyvät. Kaikki ovat samaa mieltä siitä, että säännöt ovat hyvät. Kysymys koskeekin täytäntöönpanon valvontaa, joka on jälleen jäsenvaltioiden vastuulla. Meidän on todellakin edistettävä tätä ja tarvitaan useita ajatuksia siitä, kuinka sääntöjä voidaan valvoa paremmin.
<P>
Haluan nyt kommentoida sitä, mikä on mielestäni tahallista pyrkimistä sekoittamaan asioita - kenen on tehtävä ja mitä, kuka on tehnyt ja mitä ja mitä malleja on. On selvää, että joissakin valtioissa vaalit lähestyvät ja niin edelleen, mutta tulivuoren purkauksen jälkeen kaikki päätökset on tehty tällaisissa tilanteissa toimimisen nykyisten ja hyväksyttyjen mallien perusteella.
<P>
Malli on hallitusten välinen, ja ilmatila kuuluu kansalliseen toimivaltaan. Komissio ei anna määräyksiä - on olemassa säännöt, jotka kattavat kansalliset järjestelmämme, ja mallimme, toistan vielä, perustuu nykyiseen tietoon ja nykyisiin arvioihin. Mallissa ei ole mitään vikaa. Me voimme nyt pohtia, kuinka mallia voidaan muuttaa. Aloitimme keskustelun tästä eilen. On aivan väärin sanoa, että eurooppalainen malli olisi täysin epäonnistunut. Tämä oli ja on aivan poikkeuksellinen tapahtuma. Tällaisen tulivuoren purkautuminen ja tuhkapilven odottamaton laaja leviäminen on jotain, jota on tapahtunut maailmassa hyvin harvoin - se ei ole kuin lumi tai vastaava, joita ilmenee toistuvasti.
<P>
Jo viikonloppuna oli selvää, että tilanteesta oli muodostumassa jotain hyvin poikkeuksellista, ja kävimme viikonlopun aikana useita keskusteluja siitä, kuinka asiaa on lähestyttävä. Kun sanotaan, että liikenneministerien olisi pitänyt puuttua asiaan välittömästi, se on täysin päinvastoin sen käsityksemme kanssa, kuinka asiat on Euroopassa järjestetty. Tällaiset päätökset kuuluvat riippumattomille asiantuntijoille ja riippumattomille elimille. Minä ja ministeri López Garrido olimme Eurocontrolissa sunnuntaina, ja olin yhteydessä kaikkien suurimpien jäsenvaltioiden liikenneministereihin. Olimme valmiita ottamaan vastuuta ja kysymään mitä meidän olisi tehtävä tilanteen ratkaisemiseksi. Nämä eivät kuitenkaan voi olla mielivaltaisia päätöksiä, vaan ne kuuluvat erityiselle elimelle. Kyseinen elin kokoontui ja me keskustelimme sen kanssa sunnuntaina. Keskustelut olivat hyvin vaikeita, sillä kyse oli ihmishengistä.
<P>
Maanantaiaamuna pidettiin neuvoston ylimääräinen Eurocontrol-kokous, jossa sovittiin niin kutsutusta vapaiden alueiden mallista. Olimme hyvin iloisia siitä, että Eurocontrol suostui yhteistyöhön. Toistan vielä, ettei asia kuulu lainkaan yhteisön toimivaltaan, mutta tapahtumat ovat osoittaneet, että kansallinen lähestymistapa oli vanhentunut lähestymistapa. Meillä on nyt todellakin uutta pontta luoda eurooppalaisempi lähestymistapa tällaisiin tapahtumiin ja säädellä niitä. Meidän on tietenkin myös arvioitava seurauksia ja tuloksia.
<P>
Keskeisin asia - kuten kaikki, myös lentoyhtiöt, totesivat - oli, että on tärkeää päästä taas aloittamaan lennot. Matkustajien kannalta oli tärkeintä saada ihmiset takaisin koteihinsa tai määränpäähänsä. Tämä oli eilisen keskeinen aihe.
<P>
Vielä lyhyesti, teemme intensiivistä yhteistyötä neuvoston ja Eurocontrolin kanssa tilanteen seuraamiseksi ja tarvittaessa uusien päätösten tekemiseksi. Nyt esitetty malli soveltuu hyvin lentojen suurimman osan uudelleen aloittamiseen.
<SPEAKER ID="014" NAME="Corien Wortmann-Kool">
PPE-ryhmän puolesta. - (NL) Arvoisa puhemies, kiitän komissiota ja neuvostoa niiden Euroopan lentoliikenteen kriisistä antamista tiedoista. Muutaman viime päivän aikana on tullut selväksi, että ilman lentoliikennettä ei pelkästään parlamentti joudu vaikeuksiin vaan valtavia ongelmia kohdistuu myös eurooppalaiseen yhteistyöhömme ja talouteemme. Tämän vuoksi on tärkeää, että käymme tätä kiireellistä keskustelua parlamentissa tänään. Matkustajat ovat juuttuneet matkan varrelle, isku on ollut kova lentoyhtiöille, matkailualalle ja lentoliikenteestä riippuvaisille yrityksille, ja kaikki tämä talouskriisin lisäksi.
<P>
Turvallisuus on ensisijainen asia. Tästä ei saa olla väärinkäsityksiä. Matkustajat on kuljetettava turvallisesti, mutta on selvää, ettemme olleet riittävän valmistautuneita tähän poikkeukselliseen tilanteeseen. Ilmatilan sulkeminen ensimmäisenä päivänä oli ripeä vastaus ongelmaan, joka ei tähän mennessä ole tullut tutuksi meille Euroopassa, vulkaaniseen tuhkapilveen. Mutta mitä tapahtui seuraavina päivinä? Tietokonemallit osoittivat, ettei pidä lentää, mutta koelennot sujuivat ongelmitta. Toistan vielä, että vaikka turvallisuus on tietenkin ensisijaista, on tärkeää, että avaamme Euroopan ilmatilan tosiseikkojen ja oikeiden arvioiden perusteella. Meidän on tehtävä enemmän erityisoloihimme räätälöityä työtä. On hyvä asia, että ensi askeleet tätä kohti otettiin eilen, ja meidän on nopeasti jatkettava tästä. Meidän on toimittava määrätietoisesti. Turvallisuus on ensisijaista, mutta meidän on myös varmistettava, että turvallisia alueita päästään käyttämään hyvin pian.
<P>
Lisäksi tarvitaan rakenteellisia toimenpiteitä. Yhtenäinen eurooppalainen ilmatila, jota jäsenvaltioissa on kovasti vastustettu, auttaisi myös meitä tehostamaan lentoliikennettä.
<P>
Lentoyhtiöt ovat kärsineet valtavia taloudellisia tappioita. On syntynyt valtavia kustannuksia, ei pelkästään lentoliikenteen kieltämisestä vaan myös jumittuneille matkustajille tarjottavasta avusta. Vakuutusyhtiöt eivät korvaa kustannuksia, ja on kyseenalaista voimmeko oikeutetusti jättää kaikki kustannukset lentoyhtiöiden vastattaviksi. Tämän vuoksi pyydän teitä tutkimaan syntyneiden kustannusten määrää, koetun tappion laajuutta ja sitä, minkälaisia korvauksia voitaisiin tarjota. Annan teille esimerkin: lentoyhtiöille syntyvät kustannukset, jotka perustuvat matkustajien oikeuksia koskevaan yhteisön direktiiviimme, ja minkälaista katastrofitukea on maksettava. Eikä ole itsestään selvää, että varmistamme, voisimmeko me tässä force majeure -tapauksessa maksaa korvaukset yhteisön talousarviosta?
<P>
Arvoisa komission jäsen Almunia, olette ilmaissut, että suhtautuisitte myönteisesti valtiontukeen, mutta minun on varoitettava teitä siitä, että meidän on ehkäistävä jäsenvaltioiden sponsorointi kansallisille yhtiöilleen. Tämän vuoksi on äärimmäisen tärkeää, että koordinoimme tätä yhteisön tasolla. Ei pelkästään valtiotukikehystä, vaan myös varsinaista valtiotuen myöntämistä. Pyydän teitä varmistamaan tämän.
<SPEAKER ID="015" NAME="Martin Schulz">
S&D-ryhmän puolesta. - (DE) Arvoisa puhemies, hyvät kollegat, minusta tällä kriisillä on inhimillinen ulottuvuus, josta meidän on todellakin keskusteltava tänään. Paljon ihmisiä, kymmeniä tuhansia ihmisiä, on jumissa ympäri maailmaa ja odottaa kotiin pääsyä. Minusta meidän on tänä aamuna ajateltava näitä ihmisiä. Lähes kaikilla meillä, useilla parlamentin jäsenillä on viime viikkoina ollut samanlaisia kokemuksia. Me olemme etuoikeutettuja Euroopan parlamentin jäseniä, jotka voivat hyödyntää käytettävissä olevaa infrastruktuuria. Monet ihmiset ovat kuitenkin jumissa kaukaisissa maailman kolkissa. He eivät pääse lähtemään ja palaamaan töihinsä, heidän lapsensa eivät pääse kouluun, koska he eivät pysty palaamaan lomiltaan, ja he ovat jumissa ilman majoitusta ja ilman rahaa. Haluan vielä kerran sanoa, että sympatiani on tänä aamuna näiden ihmisten puolella. Toivon, että on mahdollista saada heidät nopeasti kotiin.
<P>
Lentoyhtiöt ovat merkittävä osa liikennejärjestelmäämme, ei pelkästään matkustajien vaan myös tavaroiden kannalta. Tulivuoren purkauksen aiheuttamat taloudelliset tappiot ovat merkittävästi suurempia kuin vuoden 2001 syyskuun 11. päivän tapahtumista aiheutuneet. Tämän vuoksi kehotan komissiota omaksumaan joustavan lähestymistavan vaarassa olevien lentoyhtiöiden kansalliseen tukeen, jos tällaista tukea on todella annettava.
<P>
Lopuksi meidän on tiedostettava, että lentoliikenne on osa hyvin haavoittuvaista infrastruktuuriamme Euroopassa. Jos lentoliikenne ei enää ole mahdollista, emme kykene riittävästi kompensoimaan sen pois jäämistä. Tämän vuoksi katson, että 20 vuotta sitten käynnistämämme hanke, Euroopan laajuisten liikenneverkkojen laajentaminen ja erityisesti rautatieliikenteen laajentaminen, on uskottava ja merkittävä vaihtoehto, ja kuten nyt havaitsemme, taloudelliselle selviytymisellemme ratkaiseva vaihtoehto. On tärkeää, että tunnustamme tämän tosiseikan jälleen kerran.
<P>
Kollegani El Khadraoui tarkastelee muita asiaa koskevia näkökohtia, mutta haluan vielä sanoa yhden asian. Emme ole vielä onnistuneet toteuttamaan junien yhteentoimivuutta eri valtioiden välillä. Nopea saksalainen intercity-juna ei voi tuoda saksalaisia takaisin Espanjasta eikä ranskalainen suurnopeusjuna voi kulkea Budapestiin asti. Tämä tarkoittaa, ettemme ole vielä tilanteessa, johon meidän olisi pitänyt päästä. Vaikka olemme laatineet parlamentissa asianmukaisia päätöslauselmia, katson, ettemme tarvitse näitä äkillisiä ajoittaisia toimintapurkauksia. Sen sijaan meidän on omaksuttava jatkuva ja etenevä lähestymistapa näiden uusien konseptien toteuttamiseksi.
<SPEAKER ID="016" NAME="Gesine Meissner">
ALDE-ryhmän puolesta. - (DE) Arvoisa puhemies, arvoisa komission varapuheenjohtaja Kallas, arvoisa neuvoston puheenjohtaja López Garrido, olemme tässä tapauksessa havainneet, että luonto todella on voimakkaampi kuin mikään käytettävissämme oleva tekniikka. Olemme tavallaan saaneet opetuksen. Samalla on kuitenkin tärkeää todeta, että tilanne osoittaa, ettemme ole Euroopassa edistyneet niin paljon kuin meidän olisi pitänyt.
<P>
Olemme puhuneet 20 vuoden ajan liikenteen sisämarkkinoista ja yhtenäisestä eurooppalaisesta ilmatilasta. Nämä eivät tietenkään olisi ehkäisseet tulivuoren purkausta, mutta olisimme niiden avulla kenties voineet toimia tehokkaammin ja nopeammin.
<P>
Olemme vaatineet Eurocontrolin koordinoimaa yhtenäistä eurooppalaista ilmatilaa jo pitkään, mutta se ei ole vieläkään toteutunut. Samoin, ja seuraan nyt jäsenen Schulzin jalanjälkiä, rataverkoston yhteentoimivuus ei ole vieläkään toteutunut. Vieläkään ei ole mahdollista ostaa junalippua, jolla pääsisi Pohjois-Euroopasta etelään matkustaen halki mantereen. Tässäkin tapauksessa on selvää, että paljon asioita on paperilla ja olemme keskustelleet monista asioista, mutta todellisuudessa paljon tarpeellista puuttuu.
<P>
On ilmeistä, että yhteisön vastaus oli kansalaisten näkökulmasta epätyydyttävä. Tilanne oli vaikea, eivätkä yksittäisten valtioiden ministerit tietenkään voineet avata ilmatilaansa, kun Lontoossa sijaitseva instituutti varoitti, ettei ole turvallista lentää. Epätyydyttävää oli samaan aikaan se, ettei varsinaisia mittauksia tehty esimerkiksi palloilla, vaan kaikki työskentelivät tilastollisten päätelmien pohjalta. Monet Euroopan kansalaiset olivat tästä harmissaan. Myös lentoyhtiöiden kanta on ymmärrettävä. Ne kärsivät taloudellisesti ja olisivat toivoneet nopeampaa vastausta.
<P>
Lentoyhtiöt ovat kärsineet taloudellisia tappioita, ja on tietenkin tärkeää tuoda matkustajat kotiin mahdollisimman pian. Meidän on puolustettava heidän oikeuksiaan. Matkustajien oikeuksien kannalta Euroopassa on kuitenkin tärkeää, että heidän saatavillaan on liikenne- ja matkailumahdollisuuksia. Tämän vuoksi minusta on ratkaisevan tärkeää, että liikennejärjestelmässämme Euroopassa on lentoyhtiöitä ja muita vaihtoehtoja, joita matkustajat voivat käyttää. Tämä tarkoittaa, että meidän on tarkasteltava yksityiskohtaisemmin sitä, kuinka tilanteessa olisi toimittava, kuinka voimme tarjota lentoyhtiöille tukea kriisissä, jossa liikenneala jo on, ja kuinka voimme säilyttää ja taata Euroopan kansalaisten liikkuvuuden, joka on merkittävä saavutus.
<P>
Mitä tulee vahinkojen korvaamiseen, ei ole hyötyä syyttää tulivuorta, sillä tiedämme jo, ettei se johda mihinkään. Luonnolla on omat lakinsa, mutta meidän on pyrittävä reagoimaan niihin Euroopan kansalaisten etujen mukaisesti. Tämän vuoksi katson, että komission varapuheenjohtaja Kallasin johtaman työryhmän perustaminen on oikein hyvä asia. Tämä on hyvin tärkeää, ja me jatkamme keskustelua siitä, mitä päätelmiä voimme tehdä tästä kriisistä tulevaisuuden varalle.
<SPEAKER ID="017" NAME="Michael Cramer" LANGUAGE="DE">
Arvoisa puhemies, hyvät kollegat, viimeisten kuuden päivän aikana liikkuvuudessa Euroopassa on tapahtunut merkittävä muutos. Tässä tapauksessa ratkaiseva tekijä ei ollut vakava onnettomuus, toimenpiteet ilmastonmuutoksen torjumiseksi tai lentokoneiden polttoaineen korkea hinta. Tässä tapauksessa ratkaiseva rooli oli itsellään luonnolla.
<P>
Islantilainen tulivuori näytti jälleen kerran ihmiskunnalle luonnon todellisen voiman. Meidän on otettava tästä opiksi tulevaisuuden varalle. Ihmiskunta ei ole kaikkivoipa eikä tule koskaan olemaankaan. On oikein, että vastaus tulivuoren purkaukseen tuli yhteisöltä. Koska vulkaaninen tuhka voi pysäyttää lentokoneiden moottorit ja myös hämärtää näkyvyyttä lentokoneen ikkunoista, Euroopan lennonvarmistusjärjestö Eurocontrol valitsi vastuullisen lähestymistavan ja asetti matkustajien turvallisuuden ensisijaiseksi tavoitteekseen.
<P>
Haluan Vihreät / Euroopan vapaa allianssi -ryhmän puolesta esittää vilpittömät kiitokset Eurocontrolille, Eurocontrolia tukeneille liikenneministereille ja erityisesti Saksan liikenneministeri Peter Ramsauerille. Meidän on tuettava myös Saksan lentäjien liittoa Cockpitia, joka on toiminut vastuullisemmin kuin lentoyhtiöiden johto kieltäytyessään lentämästä näkölentosääntöjen mukaisesti Euroopan ilmatilassa, koska katsoo sen olevan vastuutonta. Ilmatila on joko turvallinen tai sitten ei. Viime kädessä ei ole merkitystä sillä, millä säännöillä koneita lennetään tai millä säännöillä ne putoavat.
<P>
Tämän vuoksi Vihreät haluavat tuomita mahdollisimman voimakkain sanoin niiden lentoyhtiöiden lähestymistavan, jotka halusivat katsoa kannattavuuden ensisijaiseksi turvallisuuteen nähden. Vaadimme, että Euroopan ilmatila avataan vasta, kun riskiä ei enää ole lainkaan. Vaadimme kaikkia poliitikkoja olemaan antamatta periksi lentoyhtiöiden painostukselle ja olemaan siirtämättä vastuuta esimerkiksi lentäjille.
<P>
Olemme viime päivinä tulleet tuskallisen tietoisiksi puutteista kansallisissa ja yhteisön liikennepolitiikoissa viime vuosikymmeninä, kun raideliikennettä on laiminlyöty ja laiminlyödään monissa tapauksissa edelleen. Politiikassa on keskitytty yksinomaan lentoliikenteeseen. Eurooppalaiset veronmaksajat antavat Euroopan lentoyhtiöille vuosittain 14 miljardia euroa, koska toisin kuin rautateiden käyttämää polttoainetta, kerosiinia ei veroteta. Tämä asettaa lentoyhtiöiden väliaikaiset tappiot oikeaan mittasuhteeseen.
<P>
Meidän on kuitenkin tehtävä kaikesta tästä yksi johtopäätös. Rautatieliikenne ei ole pelkästään kaikkein turvallisin liikennemuoto, se on myös keskeinen liikennemuoto liikkuvuuden turvaamiseksi ja ilmastonmuutoksen pysäyttämiseksi. Haluan tämän vuoksi kiittää kaikkia Euroopan rautatieyhtiöitä, jotka ovat auttaneet matkustajia pääsemään määränpäähänsä.
<P>
Islannin tulivuorenpurkauksen on oltava meille kaikille varoitus. Nyt kokemamme on liikenteen todellisuutta tulevaisuudessa. Liikenteen tulevaisuus on kuitenkin turvattu vain, jos tarvittavia toimenpiteitä ei tarvitse tehdä yhdessä yössä. Tämän vuoksi kehotamme kaikkia Euroopan unionin jäsenvaltioita muuttamaan kansallisen ja kansainvälisen liikennepolitiikan painopistealoja. Rautatieliikenne on katsottava ensisijaiseksi, ei pelkästään puheissa vaan myös rahoitustoimissa, jotta emme enää joudu kokemaan tämän kaltaista tilannetta.
<SPEAKER ID="018" NAME="Peter van Dalen">
ECR-ryhmän puolesta. - (NL) Arvoisa puhemies, todistamme jälleen kerran sään ja ilmaston merkittävää vaikutusta liikenteeseen. Keskikokoinen tulivuori purkautui Islannissa, ja lentoliikenne monissa Euroopan osissa pysähtyi vähitellen useaksi päiväksi. Minusta on vain oikein, että olemme tänään onnistuneet aloittamaan edes joitakin lentoja uudelleen. Katson myös, että tämä oli perusteltua ja että voimme tehdä niin, koska koelennot ovat osoittaneet, että lentäminen on mahdollista, vaikka tietenkin näin on niin kauan kuin nykyiset hyvät näkyvyysolosuhteet jatkuvat.
<P>
Katson myös, että toimimme liian tiukasti lakkauttaessamme kaiken lentoliikenteen kertaheitolla. Vertailimme liian hätiköidysti tilannetta KLM:n lentoon, joka joutui Mount Redoubtin tuhkapilveen Alaskan yläpuolella vuonna 1989, ja viittasimme liian hätiköidysti British Airwaysin lentoon, joka joutui vulkaaniseen tuhkapilveen Indonesian yläpuolella vuonna 1982. Älkää unohtako, että nämä molemmat lentokoneet olivat aivan hiljattain purkautuneiden ja suhteellisen lähellä sijaitsevien tulivuorien tuhkan peitossa. Tuhkapitoisuutta ja sen kuumuutta näiden lentojen tapauksissa ei voida verrata tämän tilanteen olosuhteisiin.
<P>
Kannatan tämän vuoksi lähestymistapaa, jossa otetaan huomioon erot vulkaanisen tuhkan pitoisuuksissa. Jos noudatetaan tätä lähestymistapaa - kuten vaikuttaa - on aivan oikein avata uudelleen osia ilmatilasta, varsinkin tietyillä reiteillä ja tietyissä korkeuksissa. Tätä uudelleen avaamista kaivataan kipeästi, koska islantilainen tuhka vie lentoyhtiöiden rahat. Se mahdollisuus, että muutama vaikeuksissa oleva lentoyhtiö saattaa tuhoutua tässä kriisissä, ei juuri huoleta minua. Emme kuitenkaan voi sallia suurten ja arvostettujen yhtiöiden, jotka asettavat turvallisuuden ensisijaiseksi tavoitteeksi, romahtaa. Kyseessä on liian paljon rahaa ja liian paljon työpaikkoja.
<P>
Lisäksi meidän on sovellettava työhön realistista lähestymistapaa, jossa otetaan huomioon tuhkahiukkaspitoisuus. On oikein, että osia ilmatilasta avataan tänään. Meidän on sovellettava myös vastaisuudessa tätä käytännöllistä lähestymistapaa, jotta voimme luoda järkevän ja varsinkin vastuullisen tasapainon turvallisuuden ja talousasioiden välillä.
<SPEAKER ID="019" NAME="Lothar Bisky" LANGUAGE="DE">
Arvoisa puhemies, lentoturvallisuusviranomaisten tekemä päätös olla vaarantamatta matkustajien turvallisuutta oli täysin oikea, vaikka se merkitsi Euroopan ilmatilan sulkemista useiksi päiviksi ja siihen liittyi taloudellisia menetyksiä lentoyhtiöille. Minusta on vastuutonta, että lentoyhtiöt pyytävät lentäjiään lentämään omalla vastuullaan. Mitä omalla vastuullaan itse asiassa tarkoittaa tässä tapauksessa?
<P>
Olen iloinen siitä, että komissio harkitsee erityisen lentoyhtiöiden valtiontuen sallimista, sillä muuten ne voivat joutua vakaviin taloudellisiin vaikeuksiin tämän tilanteen seurauksena. Keskustelemme myöhemmin työllisyydestä Euroopan unionissa. Jos EU ja jäsenvaltiot voivat edes auttaa estämään asioita pahenemasta entisestään, se on oikein. Valtiotukea saavien lentoyhtiöiden on kuitenkin vuorostaan sitouduttava olemaan vähentämättä henkilöstöä tai leikkaamatta palkkoja. Niiden on myös taattava, etteivät ne vähennä lomaoikeuksia tai pidätä palkkaa niiltä päiviltä, joina työntekijät eivät liikennetilanteen vuoksi päässeet töihin.
<P>
Komission on korkea aika perustaa pysyvä Euroopan yhteinen lentoturvallisuuden seurantajärjestelmä. Seurantajärjestelmä on suunniteltava erityisesti siten, että se ehkäisee sosiaalista polkumyyntiä. Haluan muistuttaa kaikkia pankeille annetusta valtiotuesta. Ne hyötyivät tuesta, mutta eivät valinneet sitä vastaavaa sosiaalista lähestymistapaa. Kilpailun ja voiton tavoittelun ei pidä antaa syrjäyttää ihmishenkien turvallisuutta.
<SPEAKER ID="020" NAME="Francesco Enrico Speroni" LANGUAGE="IT">
Arvoisa puhemies, hyvät kollegat, minusta tulivuoren aiheuttamaa tilannetta on hallinnoitu hitaalla ja tehottomalla tavalla. Ensimmäinen todellinen operatiivinen kokous oli eilen, maanantaina: tulivuori alkoi kuitenkin purkautua jo torstaiaamuna, joten operatiivisen päätöksen teko kesti neljä päivää.
<P>
On totta, että tietyt rajoitukset ovat olleet liiallisia, erityisesti turvallisuuden osalta. Miksi kiellettiin lennot Belgiassa, kun tuhkapilvi oli Norjassa? Miksi kiellettiin yksimoottoristen mäntäkoneiden lento 500 metrissä, kun tuhka oli yli 8 000 metrissä?
<P>
Ehkä sovellettiin sääntöä, jonka me lentäjät olemme tunteneet jo vuosia, nimittäin että turvallisin lento on se, jossa lentäjä on baarissa ja lentokone lentokonehallissa. Tämä ei kuitenkaan ole oikea tapa hoitaa hätätilanteita, joten katson, että matkustajien ja henkilöstön turvallisuuden takaamisvelvoitteen kannalta toimenpiteiden toteuttaminen oli hyvä ajatus, mutta niitä toteutettiin liian kauan sen jälkeen kun tilanne oli muodostunut.
<P>
Tämän vuoksi meidän on vastaisuudessa otettava huomioon ensisijaisesti turvallisuusvaatimukset, mutta myös vaatimukset, joissa otetaan huomioon turvallisuus, mutta joihin ei sisälly umpimähkäinen lentokielto vaan todellista tilannetta vastaavia toimenpiteitä, ei tilastollisia tilanteita, jotta voimme koko talouden kannalta elintärkeän alan tähden ehkäistä kielteiset taloudelliset vaikutukset ja seuraukset, joita havaittiin 11. syyskuuta 2001 tapahtuneen hyökkäyksen jälkeen. Tämä ei koske pelkästään lentoliikenteen alaa ja matkailualaa vaan koko taloutta.
<P>
Vaadin siis nopeita toimia, vakavia toimia ja kaikkien tosiseikkojen tunnustamiseen perustuvia toimia.
<SPEAKER ID="021" NAME="Angelika Werthmann" AFFILIATION="NI">
(DE) Arvoisa puhemies, hyvät kollegat, turvallisuus on ensisijaista kaikkeen muuhun nähden. Emme voi ottaa riskiä, että matkustajia täynnä oleva kone kärsisi moottorivian ja putoaisi mahdollisesti rakennetulle alueelle. Haluan palauttaa kaikkien mieleen, kuinka British Airwaysin kone lensi tuhkapilven läpi matkallaan Uuteen-Seelantiin vuonna 1982 ja erityisesti kuinka KLM:n Boeing 747 joutui vakavaan tilanteeseen lennettyään paksun vulkaanisen tuhkapilven läpi vuonna 1989. Molemmat koneet välttivät täpärästi katastrofin.
<P>
Ihmishenki on korvaamaton. Olen tyytyväinen päätökseen sulkea ilmatila tämän kriisin ajaksi ja varmistaa näin, etteivät lentäjät joudu ottamaan vastuuta heidän käsiinsä uskotuista matkustajista. Koe- ja mittauslentoja on tehty, mutta vain tietyissä korkeuksissa ja näkölentosääntöjen mukaisesti. Näillä lennoilla ei kyetty toteuttamaan mitään todellisia analyysejä tai tuottamaan mitään merkittäviä tuloksia.
<P>
Haluan esittää näkölentosäännöistä vielä yhden huomautuksen, sillä KLM:n koneen tapauksessa tuhkapilvi ei ollut näkyvä. Luonto opettaa meille kunnioitusta, ja samalla se tekee meille selväksi globalisaation rajoitukset. Me kaikki olemme tietoisia vakavista taloudellisista seurauksista. Ihmishenki on kuitenkin paljon tavaraa arvokkaampi. Tämän vuoksi ja ottaen huomioon mainitsemani tapaukset haluan kehottaa suurimpaan mahdolliseen vastuullisuuteen ja varovaisuuteen, myös ilmatilan jakamisessa kolmeen alueeseen.
<SPEAKER ID="022" NAME="Mathieu Grosch" AFFILIATION="PPE">
(DE) Arvoisa puhemies, arvoisa neuvoston puheenjohtaja López Garrido, arvoisa komission varapuheenjohtaja Kallas, lentokielto palauttaa meidät parlamentissa käytyyn laaja-alaiseen keskusteluun turvallisuudesta, jossa olemme todenneet, ja meillä tarkoitan parlamenttia ja uskoakseni myös komissiota, että me voimme ja meidän pitää säätää tästä alasta yhteisön tasolla, jos jäsenvaltiot niin haluavat. Olemme käyneet usein tätä keskustelua sekä lentoliikenteen että rautateiden ja muiden alojen osalta. Tämän vuoksi meidän on tänään esitettävä seuraava kysymys niille elimille, jotka voivat siihen vastata, ensinnäkin jokaisen valtion lentoviranomaisille ja tietenkin myös Euroopan tasolla koordinoinnista vastaavalle järjestölle. Koordinointi on toiminut poikkeuksellisen hyvin.
<P>
Minusta ensisijainen painopisteala on matkustajien turvallisuus. Rahoitusnäkökohta on vähemmän tärkeä, vaikka emme saa unohtaa sitäkään. Yksittäiset valtiot tekivät oikean päätöksen. Toivon, että vastaisuudessa Eurocontrol ja kansalliset lentoturvallisuusviranomaiset tekevät päätöksen eivätkä yksittäiset lentoyhtiöt, sillä jälleen kerran kohtaamme erilaisia asiantuntijamielipiteitä. Tämän vuoksi meidän on oltava äärimmäisen varovaisia.
<P>
Taloudelliselta kannalta kyse on tietenkin katastrofista alalle, joka kärsii nyt kolmannesta kriisistä syyskuun 11. päivän tapahtumien ja talouskriisin jälkeen. Meidän on siis toteutettava toimenpiteitä EU:n tasolla eikä kansallisella tasolla ja tarjottava tukipaketteja, jotka ovat yhteensopivia kaikkialla Euroopassa eivätkä vääristä markkinoita, kuten aiemmin on usein käynyt. Tukea tarvitaan, muttei pelkästään kansallisella tasolla.
<P>
Matkustajat ovat nyt tilanteessa, jossa laki ei sellaisenaan tarjoa heille kaikkea sitä apua, jota he saattavat odottaa. Olemme aivan perustellusti keskustelleet tästä usein parlamentissa. Oletan kuitenkin, että lentoyhtiöt ja muut yritykset, joita asia koskee, antavat matkustajille mahdollisuuden vaatia heillä yhä olevia oikeuksia.
<P>
Minusta tulevaisuus on yhtenäisessä eurooppalaisessa ilmatilassa. Haluan korostaa, että seuraavien kahden vuoden aikana tulemme keskustelemaan tästä aiheesta usein Euroopan parlamentissa.
<SPEAKER ID="023" NAME="Saïd El Khadraoui" AFFILIATION="S&amp;D">
(NL) Arvoisa puhemies, hyvät kollegat, arvoisa komission varapuheenjohtaja, minusta tässä keskustelussa on kolme merkittävää osatekijää. Ensinnäkin jumiin jääneiden matkustajien tukeminen ja heidän auttaminen takaisin kotiin, minkä on oltava aivan ensisijainen tavoite viranomaisille kaikilla tasoilla. Tämän osalta voimme todeta, että matkustajien oikeuksia koskeva yhteisön asetus on taannut suurelle osalle heistä ainakin vähimmäismukavuudet ja tukea. Käytännössä, kuten varmasti tiedätte, olemme kuitenkin luonnollisesti kohdanneet varsin paljon ongelmia: kaaos lentokentillä, tiedotuksen puute ja niin edelleen. Kannatan tämän vuoksi sitä, että käynnistämme EU:n tasolla selvityksen yhteistyössä lentoyhtiöiden ja muiden asianosaisten kanssa, jotta voimme tarkastella sitä, kuinka voimme auttaa tällaisissa tilanteissa.
<P>
Lisäksi kehotan teitä perustamaan eräänlaisen työryhmän komission ja jäsenvaltioiden tasolla, joka järjestäisi matkustajien kotiin palaamisen mahdollisimman tehokkaasti. Tiedän, että tämä on lentoyhtiöiden tehtävä, mutta aivan varmasti kaukaisissa kohteissa on jumissa ihmisiä, joiden on odotettava melko kauan kotiin palaamista, vaikka ilmatila avattaisiinkin uudelleen. Meidän on kiinnitettävä tähän huomiota.
<P>
Toinen merkittävä tekijä, tavallaan toinen luku, on lentokieltojen määräämismenettely. Olemme jälleen kerran kuulleet vetoomuksia entistä laajemman yhteistyön puolesta ja entistä laajemman yhteisön tason koordinoinnin puolesta, ja yhtenäinen eurooppalainen ilmatila - johon on jo viitattu - tulee osoittautumaan hyödylliseksi tulevaisuudessa. On totta, ettei Euroopan unionilla ole tällä hetkellä päätöksentekovaltaa sen paremmin jäsenvaltioiden ilmatilan kuin Eurocontrolinkaan osalta, ja tämä hankaloittaa suuresti tehokkaiden ja koordinoitujen päätösten tekemistä.
<P>
On kuitenkin myös totta, että eilisiltaan asti me todellakin käytimme melko konservatiivista matemaattista mallia EU:n tasolla. Pohjimmiltaan malli perustuu pahimpaan mahdolliseen skenaarioon, mikä tarkoittaa sitä, että vähäinen tuhkamäärä on merkitty massiiviseksi tuhkapilveksi, joka edellyttää lentokieltoa. Tiedätte varmaan, että Yhdysvalloissa sovelletaan toista mallia, jossa lentokielto määrätään vain tulivuoren itsensä yläpuolelle ja toimintariski jätetään lentoyhtiöiden harteille. Se on toinen malli. Näiden kahden ääripään välissä oleva kolmen alueen malli, joka nyt on hyväksytty, on todella hyvä malli. Jää nähtäväksi, kuinka saamme siihen yhdennettyä turvallisuuden ja tehokkuuden.
<P>
Kolmas ja viimeinen aiheeni on se, kuinka selviämme taloudellisista vaikutuksista. On hyvä ajatus luetella erilaisia vaihtoehtoja, mutta me tarvitsemme eurooppalaisen lähestymistavan. Lopuksi haluan lisätä, ettei meidän pidä antaa ihmisten ymmärtää, että voisimme jotenkin korvata kaikille heidän kokemansa hankaluudet. Se ei yksinkertaisesti ole mahdollista.
<SPEAKER ID="024" NAME="Dirk Sterckx" AFFILIATION="ALDE">
(NL) Arvoisa puhemies, aluksi haluan sanoa pari sanaa arvoisalle ministerille, toisin sanoen neuvoston puheenjohtajalle. Tämä ei kohdistu teihin henkilökohtaisesti, vaan kaikkiin virassanne koskaan olleisiin ja kenties myös joihinkin siinä tulevaisuudessa oleviin. Kuinka olette kyennyt vastustamaan tällaista eurooppalaista lähestymistapaa näin monta vuotta? Komissio ja parlamentti ovat yhä uudestaan joutuneet painostamaan neuvostoa pääsemään sopimukseen, ja silloinkin se on aina päätynyt heikkoon kompromissiin. Miksi neuvosto ajattelee aina hallitusten välisin ja kansallisin käsittein eikä yhteisön käsittein? Tämä on yksi opetuksista, joka meidän on tästä tilanteesta saatava. Kollegani El Khadraoui jo totesikin, että on sijaa entistä paremmalle yhteistyölle, mutta ei pelkästään ilmatilan hallinnoinnissa. Myös koordinointia kansallisten viranomaisten kesken voitaisiin parantaa, mutta arvoisa neuvoston puheenjohtaja, totesitte itse, ettei EU:lla tällä hetkellä ole toimivaltaa tehdä näitä parannuksia. No antakaa EU:lle lopultakin se toimivalta! Se tekisi asioista paljon yksinkertaisempia.
<P>
Toinen huomautukseni koskee tieteellistä tietoa. Meillä on yksittäinen Lontoossa sijaitseva keskus, joka on erikoistunut vain tiettyihin alueisiin ja joka on Eurocontrolin yhteydessä päättänyt, että turvallisuus on ensisijaista. Se oli todellakin oikea päätös, mutta meneekö se riittävän pitkälle? Eikö meidän pitäisi vahvistaa eurooppalaista mallia yhdistämällä erilaisia erikoisaloja ja perustamalla todellinen eurooppalainen lentoturvallisuuskeskus? Tulivuoren purkaus ei ole vielä päättynyt. Purkautuessaan viimeksi 200 vuotta sitten se pysyi aktiivisena kymmenen vuotta. Meidän on siis valmistauduttava tuleviin vuosiin. Minusta meidän on vahvistettava eurooppalaista mallia ja meidän on myös - ja tämä on parlamentille merkittävä seikka - varmistettava, että matkustajien oikeudet säilyvät koskemattomina ja että valtiontukea voidaan myöntää kaikille tasapuolisesti.
<SPEAKER ID="025" NAME="Isabelle Durant" AFFILIATION="Verts/ALE">
(FR) Arvoisa puhemies, vaikka tuhannet ihmiset ovat nyt suurissa vaikeuksissa, minusta tämä tulivuoren purkaus kuulostaa todelliselta varoitukselta. Se on varoitus, joka kehottaa meitä tarkistamaan suhdettamme säätilaan lentoliikenteen alalla ja ennen kaikkea liiallista riippuvuuttamme lentoliikenteestä, joka on asteittain ja toisinaan tietämättämme vienyt tilaa kaikilta muilta liikennemuodoilta. Tämä on sitäkin merkityksellisempää, koska kukaan ei tietenkään voi tänään sanoa päättyykö tulivuoren purkaus tai kuinka tuhkapilvi liikkuu tulevina viikkoina ja kuukausina.
<P>
Tämä tarkoittaa sitä, että meidän on ensisijaisesti - ja tässä tuen komissiota ja neuvostoa - jatkettava ennalta varautumisen ja turvallisuuden periaatteiden noudattamista. Lisäksi olen hämmästynyt siitä, että eräässä vaiheessa lääketeollisuuden alalla ennalta varautumisen periaatetta käytettiin jäsenvaltioiden ja yhteisön painostamiseen mielestäni harkitsemattomiin menoihin. Nyt toinenkin ala ilmeisesti haluaa kyseenalaistaa tai kritisoida jäsenvaltioiden ja Eurooppa-neuvoston ennalta varautumisen periaatteen. Minusta tämä on hämmästyttävää. Ei ole olemassa pientä ennalta varautumista. Turvallisuus ja yhteinen hyvä ovat ensisijaisia.
<P>
Muuten katson, että meidän on tietenkin kehitettävä rautatieliikennettä. Se on ensisijainen painopisteala, ja kuten kollegani totesi, on selvää, että meillä on täällä näkemys siitä, millainen liikennejärjestelmämme pitäisi olla, toisin sanoen että rautatieliikenteen on saatava takaisin markkinaosuutta lyhyillä ja keskipitkillä matkoilla. Katson myös, että liikenteen monipuolisuus ja liikennemuotojen moninaisuus on tärkeää. Sattumalta tämä onkin sen valkoisen kirjan aiheena, jonka parissa meidän on tehtävä työtä valiokunnassa.
<P>
Lyhyellä aikavälillä on tietenkin tärkeintä saada ihmiset takaisin kotiin, antaa matkustajille korvauksia ja kenties tarkastella sitä, mitä lentoyhtiöille on tehtävä, mutta hyvin kohdennetulla tavalla. Uskon myös, että rakenteellisesti ajatellen meidän on tuettava enemmän videokokouksia. Videokokoukset ovat hyvin satunnaisesti käytetty keino eikä sitä pidetä tärkeänä. Tämä koskee sekä parlamenttia että tilannetta yleensä. Uskon, että tällaisten käytäntöjen tukeminen auttaisi meitä vähentämään riippuvuuttamme lentoliikenteestä.
<P>
Lopuksi, koska puhemies sitä pyysi, katson että Euroopan parlamentti voisi kenties osaltaan tarkastella työtapojaan esimerkiksi harkitsemalla kahden viikon viisipäiväistä työskentelyä sen sijaan, että viikossa tehdään työtä kolme tai kolme ja puoli päivää. Näin voisimme työmme organisoinnilla näyttää esimerkkiä siitä, kuinka ollaan vähemmän riippuvaisia lentoliikenteestä, joka on selvästi hyvin haavoittuvaista ja alttiina tuntemattomille tekijöille, joita emme voi valvoa, kuten luonto nyt meille osoittaa.
<P>
On todellakin kyse koko järjestelmän tarkistamisesta, ja valkoisen kirjan yhteydessä mutta myös Euroopan parlamentissa on mahdollisuus tarkistaa omaa tapaamme tukea muita liikennemuotoja myös työtapojemme osalta.
<SPEAKER ID="027" NAME="Ryszard Czarnecki" AFFILIATION="ECR">
(PL) Arvoisa puhemies, pahoittelen suuresti sitä, etteivät monet kollegat ennen puheenvuorojaan ole pyytäneet neuvoja ammattilaisilta - ihmisiltä, jotka ovat käyttäneet tuhansia tunteja lentokoneen ohjaimissa. Minulla on vaikutelma, että tämä on äärimmäisen poliittinen keskustelu ja että täällä syytetään neuvostoa, vaikka neuvosto ei nähdäkseni ole vastuussa tulivuorista. Käsi sydämellä voidaan sanoa, että Eurocontrolin päätös oli liian hätiköity, ja sanon tämän hyvin painokkaasti, koska kaikki niputettiin yhteen. Syntyneen tilanteen monipuolisuutta ei otettu lainkaan huomioon. Me olemme vastuussa lentoliikenteen pysyvän hallinnan järjestelmästä, ja katson, että voimme ottaa opiksi näistä tapahtumista. Olen kuitenkin täysin varma siitä, että jo tehdyt päätökset tehtiin liian pitkälle ajanjaksolle, ja olen vakuuttunut siitä, että niiden olisi todellakin pitänyt olla erilaisia.
<SPEAKER ID="028" NAME="Jacky Hénin" AFFILIATION="GUE/NGL">
(FR) Arvoisa puhemies, hyvät kollegat, uskon, että tällaisina hetkinä meillä on oltava lohdutuksen sanoja ja sympatiaa kaikille niille jotka ovat tavalla tai toisella liikennehäiriöiden uhreja. Meillä on oltava sympatiaa myös niille lentoyhtiöiden työntekijöille, jotka ovat pyrkineet käytettävissään olevin rajallisin voimavaroin vastaamaan matkustajien tarpeisiin.
<P>
Emme halua yhtyä niihin, jotka esittävät runsaasti kritiikkiä mutta tarjoavat vain vähän ehdotuksia ja silti väittävät olevansa oikeassa myrskyn jälkeen. Haluamme todeta täällä, että matkustajien turvallisuuden periaate on vahvistettava ensisijaiseksi periaatteeksi. Tyytymätön elossa oleva matkustaja on parempi kuin valitettavasti kyydissä kuollut.
<P>
Samalla haluaisin todeta, että Eurooppa kärsii vähäisestä uskottavuudestaan. Parempi yhteistyö ja yhtenäisyys olisi todennäköisesti merkinnyt parempaa viestintää, parempia selityksiä ja parempia pyrkimyksiä tyydyttää pelkästään tietoja haluavat.
<P>
Katsomme, että on tärkeää vahvistaa Euroopan lentoturvallisuusviraston toimivaltaa ja sallia sen aina luottaa tieteellisiin neuvoihin, joiden perusteella se voisi kaikissa oloissa perustella päätöksensä. Tulevaisuudessa - tämä on jo todettu, mutta katson, että sitä on korostettava lisää - meidän on tehtävä entistä enemmän työtä sen varmistamiseksi, että Euroopan alueella kulkevat liikennevälineet täydentävät toisiaan pyrkimällä myös täällä varmistamaan niiden välisen entistä suuremman yhtenäisyyden.
<P>
Lopuksi, jos sallitte arvoisa puhemies, haluan mahdolliset epäilykset hälventääkseni ehdottaa, että perustetaan Euroopan parlamentin tutkimuskomitea tätä asiaa tarkastelemaan.
<SPEAKER ID="029" NAME="Anna Rosbach" AFFILIATION="EFD">
(DA) Arvoisa puhemies, haluan esittää kaksi merkittävää seikkaa. Ensinnäkin on valitettavaa, että Eurooppa on pysähdyksissä eikä näin voi kilpailla globaalisti, mutta tämä koskee myös amerikkalaisia ja aasialaisia lentoyhtiöitä, jotka eivät voi laskeutua EU:hun.
<P>
Toiseksi haluan kiittää kaikkia asianosaisia heidän ponnisteluistaan.
<P>
Vielä on päätettävä, onko lentoyhtiöille annettava taloudellisia korvauksia. Tuloksesta päätetään seuraavina päivinä käytävissä keskusteluissa. On hienoa kuulla, että nyt on olemassa kolmivaiheinen suunnitelma Olen tyytyväinen siihen. Financial Times -lehdessä kritisoitiin sitä, että poliitikot yksinkertaisesti sulkivat kaiken turvallisuussyistä, ja ehdotettiin, että Euroopassa otettaisiin käyttöön Yhdysvaltojen strategia, jossa yksittäisten lentoyhtiöiden annettaisiin päättää itse lentämisestään. Toivon meidän täällä parlamentissa heti hylkäävän tämän mallin. Matkustajien kannalta olisi katastrofaalista, jos konkurssin partaalla oleva lentoyhtiö päättäisi lentää pelkästään tuoton vuoksi.
<P>
Tarvitsemme tulevaisuuteen suuntaavan strategian: parempia mittauslaitteita ilmatilaan ennakoimaan ilmakehän muutoksia ja sellaisten lentomoottoreiden kehittämistä, jotka käyttävät entistä tehokkaammin polttoainetta ja ovat vähemmän herkkiä. Lentokoneet ovat kuitenkin haavoittuvia niin terroristihyökkäyksille kuin myös äärimmäisille sääoloille. Lentokoneet kuluttavat hyvin paljon energiaa ja saastuttavat. Ei ole mahdollista kehittää aurinkovoimaa käyttäviä tai sähköisiä versioita rahti- tai matkustajakoneista, mutta voimme viimeinkin paneutua suurnopeusjuniin ja luomaan suoria suurnopeusjunayhteyksiä Euroopan suurimpien kaupunkien välille. Junista voidaan tehdä paljon vihreämpiä kuin lentokoneista, ja ne kykenevät aidosti kilpailemaan lentokoneiden kanssa Euroopan sisäisillä reiteillä.
<SPEAKER ID="030" NAME="Danuta Maria Hübner" AFFILIATION="PPE">
(EN) Arvoisa puhemies, tiedämme tänään paremmin kuin viikko sitten, että lentokoneettomat taivaat tulevat kalliiksi. Lentoyhtiöille aiheutuvat kustannukset ylittävät niiden menettämät tulot. Tilanne vaikuttaa myös muihin aloihin, mutta on myös aloja, jotka hyötyvät tilanteesta. Myös sillä on merkitystä, että tämä katastrofi iski jo varsin hauraaseen Euroopan talouteen, joka kohtaa tarpeen vakauttaa julkista taloutta.
<P>
Haluan tuoda esiin kaksi asiaa.
<P>
Ensimmäinen koskee valtiontukea. Valtiontuen tarjoamisesta lentoyhtiöille niiden menetysten korvaamiseksi on ennakkotapaus, American Airlinesille tarjotuissa takuissa 9/11 jälkeen. Euroopan komissio tarjoaa myös nopeutettuja valtiontukimenettelyjä, mitä on arvostettava. Kysyn kuitenkin komissiolta, onko tämän uuden kansallisiin talousarvioihin kohdistuvan taakan ennakoitu määrä tiedossa, sillä valtiot kärsivät jo valtavista alijäämistä ja veloista ja joutuvat vastaamaan julkisen talouden vakauttamishaasteeseen. Onko kansallisista talousarvioista annettava valtiontuki paras ratkaisu? Tarkasteleeko Euroopan komissio muita vaihtoehtoja?
<P>
Toinen seikka liittyy Euroopan unionin kriisinhallintavalmiuksiin. Kuulimme, ettei toimivaltaisten kansallisten viranomaisten välillä ollut parin ensimmäisen päivän aikana keskustelua tai koordinointia tilanteessa, joka koski 80 prosenttia Euroopan ilmatilasta. Arvoisa komission varapuheenjohtaja, voin vakuuttaa teille, että koordinointikin mahdollistaa täydellisen riippumattomuuden.
<P>
Saatamme pian kuulla, että koordinointi olisi mahdollistanut paremman ratkaisun suunnittelun ja toteuttamisen, joten minusta nyt on aika edistää EU:n kriisinhallintaa. Olemme havainneet selvästi, että kansalaisiin vaikuttavat katastrofit voivat ilmetä myös EU:n alueen ulkopuolella Euroopan talousalueella tai jopa ETA:n ulkopuolella. Kysyn komissiolta, kuinka se aikoo hyödyntää tätä katastrofia vahvistaakseen Euroopan unionin kriisinhallintavalmiuksia. Voin vakuuttaa teille, että me Euroopan parlamentissa tuemme teitä kaikissa pyrkimyksissänne tehdä meistä entistä tehokkaampia kriisinhallinnassa.
<SPEAKER ID="031" NAME="Hannes Swoboda" AFFILIATION="S&amp;D">
(DE) Arvoisa puhemies, olen muutaman viime päivän aikana nähnyt ja kokenut lentoliikenteen vaihtoehdot Euroopassa, ensin automatkalla Belgradista Wieniin ja sitten junamatkalla Wienistä Strasbourgiin. Vaikka maanteillä onkin ongelmia, tieinfrastruktuuri on suhteellisen kehittynyttä, jopa Euroopan naapurialueilla. Rautateillä tilanne on kuitenkin edelleen kammottava. Emme voi hyväksyä tällaista.
<P>
Mikä olisi tilanne nyt, jos olisimme panneet täytäntöön niin kutsutun Delorsin suunnitelman säännökset? Meillä olisi jo Euroopan laajuiset liikenneverkot ja meillä olisi enemmän suurnopeusratoja ja suurnopeusjunia. Vain muutaman tunnin kuluttua junan vessat olivat käyttökelvottomia, vaikka vaunu oli nykyaikainen, koska suuri joukko ihmisiä joutui seisomaan tai istumaan lattialla useita tunteja ja junat olivat liian täynnä ja tilat ylikuormitettuja.
<P>
Tämän vuoksi kehotan komission varapuheenjohtaja Kallasia antamaan uutta pontta rautateiden nykyaikaistamiselle, jotta saadaan lisää suurnopeusjunia ja varakapasiteettia. Tarvitaan tietty määrä varakapasiteettia. Ei pelkästään katastrofaalisen tulivuoren purkauksen yhteydessä vaan myös talviaikaan olemme havainneet, että kapasiteettia on liian vähän ja ettei pelkästään tuottavuuteen keskittyminen riitä. Myös majoitukseen on panostettava enemmän.
<SPEAKER ID="032" NAME="Izaskun Bilbao Barandica" AFFILIATION="ALDE">
(ES) Arvoisa puhemies, arvoisa neuvoston puheenjohtaja López Garrido, arvoisa komission varapuheenjohtaja Kallas, paljon kiitoksia selvityksistänne ja tekemästänne työstä.
<P>
Olen samaa mieltä kanssanne turvallisuuden ensisijaisuudesta ja siitä, että tämä kriisi on monimutkainen, mutta viestinnän käynnistymiseen meni liian kauan aikaa, sillä se alkoi vasta viisi päivää ensiyrityksen jälkeen.
<P>
Vastataksemme siihen, mitä ihmiset, Euroopan kansalaiset, meiltä nyt odottavat, tämän keskustelun päätelmien on oltava selkeät ja yksinkertaiset ja lisäksi käytännölliset. Niillä on myös oltava välittömät vaikutukset, jotka kaikki voivat havaita.
<P>
Tämän vuoksi veronmaksajilla, jotka joutuvat myös maksamaan tästä kriisistä, on todellakin oikeus saada takeet ainakin kolmesta asiasta: ensinnäkin suuremmasta avoimuudesta, mitä tulee päätöksiin sulkea lentokenttiä ja kuinka tilanne kehittyy. Heille kerrottiin myöhään kriisin alkamisesta, mikä uskoakseni lisäsi ongelmia monilla lentokentillä ja teki myös monille käyttäjille vaikeammaksi tehdä vaihtoehtoisia matkajärjestelyjä. Tämän vuoksi tarvitsemme myös lisää avoimuutta nyt, kun kolme aluetta on määritetty. Haluamme tietää, mitkä ne ovat ja mitä ne tulevat tarkoittamaan.
<P>
Toiseksi, heillä on oikeus siihen, että matkustajien oikeuksien täydellinen noudattaminen taataan. Tarvitaan selvyyttä, on määritettävä kuka on vastuussa matkustajien oikeuksista, mikä näiden oikeuksien ulottuvuus tulee olemaan ja mitkä ovat määräajat niiden harjoittamiselle. Olen samaa mieltä komission varapuheenjohtaja Kallasin kanssa siitä, että on myös seurattava niitä prosesseja, joita lentoyhtiöt tulevat käyttämään näiden vaatimusten vastaanottamiseksi.
<P>
Viimeinen seikka, jonka takaamiseen heillä on oikeus, on valtiontuki lentoyhtiöille. Pyydän teitä määrittämään selkeästi, mitä tämä valtiontuki tulee olemaan ja mitkä ovat sen myöntämisperusteet. Meidän on myös seurattava ja valvottava niitä seurauksia, joita kriisistä voi olla lentoyhtiöiden työntekijöille. Meidän on myös maksimoitava valvontatoimenpiteet estääksemme lentoyhtiöitä hyödyntämästä tällaisia olosuhteita tehdäkseen työvoimaansa tarpeettomia tai liiallisia mukautuksia.
<P>
Se, minkä kriisi on selkeästi osoittanut, on tarve kehittää edelleen eurooppalaista koordinointia ja yhteentoimivuutta.
<SPEAKER ID="033" NAME="Philip Bradbourn" AFFILIATION="ECR">
(EN) Arvoisa puhemies, kuten on jo todettu, kukaan ei olisi voinut ennakoida Islannin hiljattaisia tapahtumia. Ilmailuala joutuu selviytymään hyvin ennakoimattomista olosuhteista, niin tulivuoren purkauksen kuin tietenkin yleisen taloustilanteen vuoksi. Tämän kannalta meidän olisi perustettava niinkin äärimmäiset toimenpiteet kuin koko Euroopan ilmatilan sulkeminen asianmukaiseen tieteelliseen näyttöön ja nykyisin käytettävissä olevan teknologian avulla varmistettava, että häiriö on minimaalinen ja että tietoa välitetään tehokkaasti.
<P>
Tässä Eurocontrol ja kansalliset viranomaiset ovat lisänneet turhautuneisuutta heikolla kriisinhallinnollaan. Kun Euroopan ilmatilan sulkemista jatkuvasti jatketaan kuuden tai kahdeksan tunnin välein, matkustajat eivät ole voineet suunnitella matkojaan toisin liikennevälinein ja myös lentoyhtiöt ovat joutuneet odottamaan edistymistä. On olemassa tietokonemallinnusta ja satelliittiteknologiaa auttamaan tällaisissa tilanteissa, mutta kaikesta tästä teknologiasta huolimatta olemme näköjään tilanteessa, jossa on nuolaistava sormeaan ja nostettava se pystyyn selvittääkseen mistä tuulee. Ainakin tältä se kansalaisista vaikuttaa. Tämä on ollut katastrofi kaikille asianosaisille. Nyt tarvitaan pitkän aikavälin ennusteita, ei päätöksiä tilapäisten tiedotteiden perusteella.
<SPEAKER ID="034" NAME="Christine De Veyrac" AFFILIATION="PPE">
(FR) Arvoisa puhemies, aluksi haluan korostaa, että eurooppalaisten hallitusten enemmistön päätös soveltaa ennalta varautumisen periaatetta sulkiessaan ilmatilansa kohdennetulla ja väliaikaisella tavalla oli viisas päätös.
<P>
Kansalaisten turvallisuuden on oltava etusijalla kaikkiin muihin näkökohtiin nähden, ja näissä oloissa tiettyjen lentoyhtiöiden asenne, kun ne vaativat ilmatilan täydellistä ja välitöntä avaamista yhden tai kahden koelennon perusteella vaikuttaa vähintäänkin hävyttömältä.
<P>
Uskoakseni jäsen Hénin puhui juuri liikenteen täydentävyydestä, erityisesti rautateiden osalta, ja haluan käyttää tätä tilaisuutta hyväkseni todetakseni, että olen pahoillani siitä, että lentoliikenteen halvaantumista on pahentanut lakkojen aiheuttama rautatieliikenteen keskeytys, mikä on sekä vastuutonta että käsittämätöntä tässä tilanteessa.
<P>
Palatakseni aiheeseen haluan kiittää komissiota sen päätöksestä hyväksyä julkisten varojen myöntämisen nykytilanteesta kärsimään joutuneille lentoyhtiöille. Se on järkevä päätös jo valmiiksi kriisin koettelemana aikana. Tämän tuen on kuitenkin oltava poikkeuksellista.
<P>
Tämän osalta toivon varojen myöntämisperusteiden sisältävän sen esimerkillisen käytöksen, jota lentoyhtiöiden on osoitettava korvatessaan asiakkailleen lentojen peruuntumisen. Ei todellakaan voida hyväksyä sitä, että tietyt lentoyhtiöt turvautuvat force majeure -lausekkeeseen välttääkseen asetuksen (EY) N:o 261/2004 mukaiset velvoitteensa korvauksiin matkustajille. Matkustajat ovat tämän tilanteen uhreja, ja koska heille ei tarjota vaihtoehtoisia ratkaisuja, heidän ei pidä joutua vastaamaan myös taloudellisista kustannuksista.
<P>
Lisäksi matkatoimistot on vapautettu velvoitteesta korvata matkustajille käyttämättömiä lentoja. Tämäkään ei ole oikein. Lentoyhtiöillä, kuten matkatoimistoillakin, on vakuutukset, jotka kattavat poikkeustapaukset, kuten tämän viime päivinä kokemamme, ja meidän on siis varmistettava, että matkustajat saavat asianmukaiset korvaukset peruutetuista lennoista.
<SPEAKER ID="035" NAME="Silvia-Adriana Ţicău" AFFILIATION="S&amp;D">
(RO) Noin kaksi miljoonaa matkustajaa käyttää lentoliikennettä vuosittain EU:n 27 jäsenvaltiossa, heistä 22 prosenttia kotimaan liikenteessä, 44 prosenttia EU:n sisällä ja 34 prosenttia EU:n ulkopuolella.
<P>
Islannin tulivuorenpurkaus on tehnyt meille selväksi eurooppalaisen liikennejärjestelmän heikkouden. Viimeisten kuuden päivän aikana on peruttu yli 17 000 lentoa, ja miljoonat matkustajat ovat jääneet jumiin eri paikkoihin, niin EU:n sisällä kuin sen ulkopuolellakin. Näissä olosuhteissa täsmällisen tiedon antaminen nopeasti matkustajille oli ehdoton vaatimus.
<P>
Matkustajien turvallisuuden on oltava ensisijainen huolenaiheemme. Tämän vuoksi erityisesti Euroopan unionissa olisi oltava tehokas järjestelmä matkustajien ohjaamiseksi muihin liikennemuotoihin, rautateille, vesiliikenteeseen tai maanteille. Jos tällainen järjestelmä olisi ollut toiminnassa, 66 prosenttia matkustajista, jotka nyt jäivät kentälle, ja niin jäsenvaltiossa kuin EU:n sisällä matkustaville olisi ollut mahdollista päästä määränpäähän toisten liikennemuotojen avulla.
<P>
Alkaa käydä ehdottoman välttämättömäksi osoittaa tarvittavat varat Euroopan laajuisen liikenneverkon kehittämiseksi siten, että nopeat ratayhteydet voivat palvella paitsi kaikkien jäsenvaltioiden pääkaupunkeja myös muita Euroopan suurkaupunkeja. Toinen yhä tärkeämmäksi käyvä seikka on sisävesiväylien ja eurooppalaisten meriväylien liikenteen kehittäminen. Osoittakaamme poliittista tahtoa ja pysyttäytykäämme iskulauseessamme: kestävää liikkuvuutta Eurooppaan!
<SPEAKER ID="036" NAME="Pat the Cope Gallagher" AFFILIATION="ALDE">
(GA) Arvoisa puhemies, haluan kiittää komission varapuheenjohtaja Kallasin ja liikenneministerien pyrkimyksiä ratkaista tämä ongelma.
<P>
(EN) Huolimatta teknologian aikakaudesta, jolla nyt elämme, minusta tämä on muistutus meille siitä, että olemme enemmän kuin koskaan luontoäidin käsissä.
<P>
Tulen valtiosta - Irlannista - jossa olemme kahden merenylityksen päässä Euroopan mantereesta. Tiedän, että me ja edustamani kansalaiset olemme mahdollisesti kokeneet voimakkaammin tämän vaikutukset kuin kansalaiset muissa jäsenvaltioissa. Eilisiltaisten ilmoitusten jälkeen oli aitoa toivoa siitä, että tilanne helpottaisi. Yön aikana tilanne oli kuitenkin taas muuttunut, ja rajoituksia ilmatilassamme jatkettiin tähän päivään klo 13.00 asti.
<P>
Monet matkustajat ovat jumissa eri paikoissa - ei pelkästään Euroopassa vaan monissa maailman osissa - ja ensisijaisen tavoitteemme on oltava auttaa näitä henkilöitä, auttaa niitä monia ihmisiä, joiden perheissä on ollut kuolemantapauksia eivätkä he pääse kotiin. Lentoyhtiöiden olisi katsottava ensisijaisiksi nämä henkilöt, eikä tästä saa olla piittaamatta ja kohdella heitä kuin muitakin matkustajia.
<P>
Taloudelliset vaikutukset ovat valtavia, ja olen tyytyväinen siihen, että komission varapuheenjohtaja johtaa työryhmää, joka selvittää tämän taloudellisia seurauksia. On tietenkin aivan olennaista - ja uskon, että tämä on keskeinen seikka - että Eurocontrolin asemaa vahvistetaan tämän kriisin seurauksena, sillä tulivuoret eivät kunnioita taloudellisia, maantieteellisiä tai poliittisia rajoja. Meidän on ratkaistava tämä keskuslähtöisesti. Olen samaa mieltä siitä, ettei asian käsitteleminen 27 eri näkökulmasta tai eri valtioissa tule toimimaan. Yksi suurimmista matkustajien nyt kohtaamista ongelmista on sekaannus...
<P>
(Puhemies keskeytti puhujan.)
<SPEAKER ID="038" NAME="Vicky Ford" AFFILIATION="ECR">
(EN) Arvoisa puhemies, tuhkapilvi on aiheuttanut stressiä ja traumoja useille tuhansille matkustajille ja taloudellisia menetyksiä useille yrityksille. Monet omista kollegoistammekin, jotka ovat kotoisin pitkän lentomatkan päästä Euroopassa, ovat jääneet jumiin tällä viikolla. On kiitettävä puhemiehistöä siitä, että se katsoi olevan epädemokraattista äänestää ilman heitä - aivan liian usein me kauempana asuvat koemme tulevamme lakaistuksi syrjään keskieurooppalaisen yhteistyön tieltä.
<P>
Tulivuori on myös muistuttanut meitä siitä, ettemme ole tämän planeetan valtiaita eikä meillä ole vastauksia kaikkiin kysymyksiin. On selvää, että tarvitsemme paljon parempaa tietoa vulkaanisesta tuhkasta ja vulkaanisista kaasuista, ja tätä koskevaa tutkimusta on rohkaistava.
<P>
Se on muistuttanut meitä myös siitä, kuinka riippuvaisia meistä on tullut lentoliikenteestä. Tiedämme, että meidän on vähennettävä tätä riippuvuutta tulevina vuosina. Meidän on kannustettava investointeihin virtuaalikokousten edistyneisiin viestintäjärjestelmiin sekä suurnopeusrautateihin.
<P>
Lopuksi myös suunnitelmat tarpeettoman matkustamisen vähentämiseksi ovat tervetulleita. Tämä on selvästikin yksi ala, jolla parlamentti voisi näyttää esimerkkiä.
<SPEAKER ID="039" NAME="Marian-Jean Marinescu" AFFILIATION="PPE">
(RO) Poikkeuksellisia luonnonilmiöitä, kuten Islannin tulivuorenpurkausta, ei valitettavasti vielä voida ennakoida. Tällaisissa tapauksissa riittämätön toiminta voi olla perusteltua, mutta vain kerran. Meidän on analysoitava tarkkaan, mitä tapahtui, ja valmisteltava tehokkaat toimet, jos tällainen ilmiö toistuu. Tiedottaminen tulivuorenpurkauksen seurauksista oli riittämätöntä. Nyt, kun kaaoksen alkamisesta on lähes viikko, emme vieläkään tiedä kuinka kauan se tulee kestämään ja mitkä ovat todelliset riskit.
<P>
On perustettava kustannuksista riippumatta keskus, joka toteuttaa asianmukaista seurantaa, jotta kaikki asianosaiset, lentoyhtiöt ja matkustajat saavat mahdollisuuden ryhtyä tarvittaviin toimenpiteisiin. Lentoyhtiöiden vastaus viivästyi ja oli hajanaista, mikä aiheutti matkustajille suuria ongelmia. Lentoyhtiöt eivät pyrkineet yhteistyöhön koordinoidakseen matkustajavirran hallintaa ja vielä käytettävissä olevien reittien mahdollisimman suurta käyttöä. Ainoa looginen vastaus tähän puutteeseen on yhtenäisen eurooppalaisen ilmatilan luominen ja keskitetyn liikenteenvalvontajärjestelmän käyttöönotto yhden elimen alaisuudessa.
<P>
Arvoisa neuvoston puheenjohtaja, olin viime vuonna yhtenäistä eurooppalaista ilmatilaa koskevan aloitteen esittelijä, ja totesin hyvin vaikeaksi saada aikaan aloitteen nykyinen muoto käytyäni hyvin rankkoja neuvotteluja neuvoston kanssa. Aivan samoin tapahtuu tänä vuonna eurooppalaisten tavaraliikennekäytävien osalta.
<P>
Minusta jäsenvaltioiden olisi ymmärrettävä näistä tapahtumista jotain. Jäsenvaltioiden vastaus ei ollut riittävä eikä se tarjonnut muita liikennemuotoja tilalle. Tällä hetkellä Euroopassa ei ole mahdollista ostaa junalippua sivistyneesti. Poikkeuksellisten luonnonkatastrofien yhteydessä toiminnasta ja koordinoinnista vastaavan eurooppalaisen keskuksen perustaminen on aivan välttämätöntä. Myös rautatieliikenteen nykyaikaistaminen on painopisteala, josta puhutaan valtavasti, mutta sen eteen ei tehdä tarpeeksi.
<P>
Toivon jäsenvaltioiden ymmärtäneen yhden äärimmäisen tärkeän viestin: ei riitä, että on valmistautunut tapahtumiin omalla alueellaan, samojen edellytysten on oltava voimassa kaikkialla Euroopan unionissa. Tarvitaan koordinointia, vastuullisuutta ja päätöksentekovalmiuksia, ja näitä kaikkia juuri Euroopan unionin tasolla.
<SPEAKER ID="040" NAME="Stavros Lambrinidis" AFFILIATION="S&amp;D">
(EL) Arvoisa puhemies, kapteenin taidot nähdään myrskyssä. Vulkaanisen myrskyn iskiessä Eurooppaan unioni ennakoi hitaasti, reagoi hitaasti ja toimi hitaasti ehkäistäkseen Euroopan kansalaisten ongelmien laajentumista. Aivan kuten reagoimme liian hitaasti myös talousmyrskyssä, mutta se on toinen juttu.
<P>
Tämän päivän keskusteluun liittyy kaksi näkökohtaa:
<P>
Ensinnäkin lentokiellot ja koordinointi. Ei tietenkään voi olla lentoyhtiöiden tehtävä punnita keskenään hengenvaaraa ja kustannuksia ja päättää koska ja missä lentävät. Tämä on toimivaltaisten kansallisten viranomaisten tehtävä. Ainoa myönteinen saavutus muutaman viime päivän aikana on se, ettei jouduttu suremaan uhreja, sillä emme ottaneet sitä riskiä. Tilanteessa, joka ylitti Euroopan rajat, kansallisten viranomaisten olisi kuitenkin pitänyt alusta alkaen koordinoida toimintaa Eurocontrolin ja meteorologien kanssa tarkastellakseen sitä, voidaanko avata ne käytävät, jotka tänään todettiin voitavan avata - minusta valitettavasti - lentoyhtiöiden taloudellisten paineiden vuoksi. Se kauhistuttaa minua.
<P>
Toiseksi näin kaoottisessa tilanteessa ei voida hyväksyä sitä, että matkustajien korvauksia koskevan yhteisön asetuksen soveltamisesta kiistellään, sillä tällaisissa olosuhteissa asetuksen olisi aktivoiduttava automaattisesti. Tiedättekö, että lentoyhtiöt ovat vakuuttaneet vain harvoille matkustajille korvaavansa majoituksen ja että näistä suurin osa sai korvauksen käytyään kovaa kiistaa lentoyhtiön kanssa, kun suurin osa ei ole saanut mitään korvausta? Minusta Euroopan parlamentin on tutkittava, kuinka lentoyhtiöt ovat toimineet suhteessa asetukseen, ja selvitettävä, onko matkustajien oikeuksia kunnioitettu.
<SPEAKER ID="041" NAME="Ivo Belet" AFFILIATION="PPE">
(DE) Hyvää huomenta arvoisa puhemies, arvoisa komission jäsen ja hyvät kollegat. Tarkastelemme nyt tietenkin poikkeuksellista tilannetta. Tämänhetkiset lentoliikenteen häiriöt ovat vakavampia kuin syyskuun 11. päivän tapahtumien jälkeen, mutta on selvää, ettemme olleet niin hyvin valmistautuneita kuin olisimme voineet olla tällaiseen hätätilanteeseen. Matkanjärjestäjien ja lentoyhtiöiden henkilöstön kaikista ponnistuksista huolimatta monet matkustajat on yksinkertaisesti jätetty oman onnensa nojaan, ja heidän on täytynyt selviytyä tilanteesta omin voimin. Meidän on selvästi otettava opiksemme tästä tilanteesta ja toteutettava asianmukaisia toimenpiteitä.
<P>
Arvoisa puhemies, arvoisa komission varapuheenjohtaja, ensinnäkään meillä ei ole muuta mahdollisuutta kuin laatia hätäsuunnitelma, EU:n koordinoima suunnitelma. Keskeistä tässä on, että suunnitelmalla on tarjottava matkustajille tietenkin turvallisuutta, mutta myös tietoja ja apua, jotta tilanteesta kärsivillä on vähintäänkin joku, jonka puoleen kääntyä, ja varma yösija. Meidän on hyödynnettävä näitä tapahtumia parantaaksemme merkittävästi pulaan joutuneiden matkustajien kohtaloa vastaisuudessa. Toinen muutaman viime päivän aikana selväksi tullut asia on, että meidän on Euroopassa investoitava valtavan paljon enemmän rajat ylittävän suurnopeusrautatieverkoston kehittämiseen, sillä se olisi ympäristöystävällinen vaihtoehto selvästi haavoittuvalle lentoliikenneverkostolle. Pyrkikäämme todella EU 2020 -strategian puitteissa toteuttamaan vakuuttavia investointeja rautatiehankkeisiin, joista on hyötyä kansalaisille, ympäristölle ja työllisyydelle.
<SPEAKER ID="042" NAME="Jo Leinen" AFFILIATION="S&amp;D">
(DE) Arvoisa puhemies, aivan kuin olisimme osanneet ennakoida tulevia tapahtumia, ympäristön, kansanterveyden ja elintarvikkeiden turvallisuuden valiokunta, joka vastaa myös pelastuspalvelusta, valmistelee valiokunta-aloitteista mietintöä yhteisön lähestymistavasta luonnonkatastrofien ehkäisemiseksi. Esittelijä on jäsen Ferreira. Äänestämme mietinnöstä seuraavassa istunnossa, ja keskustelemme tuolloin kokemuksistamme vulkaanisesta tuhkasta. Täysistunnossa voidaan hyvin pian laatia parlamentin kanta näihin asioihin.
<P>
Olen samaa mieltä niiden kollegojen kanssa, jotka sanovat meidän olevan heikosti valmistautuneita luonnonkatastrofeihin. Onneksi Euroopassa tapahtuu harvoin luonnonkatastrofeja. Meillä on kuitenkin vain vähän kokemusta tällä alalla ja onkin selvää, että kriisinhallintomme on heikkoa. Minusta kaikki vei liian paljon aikaa. Viisi päivää ennen ensimmäisen koelennon toteuttamista ja todellisten tietojen keräämistä on liian pitkä aika. Meidän on otettava tästä opiksemme. En tahdo esittää syytöksiä, mutta kokemus osoittaa, että meidän on toimittava seuraavalla kerralla paremmin.
<P>
Jos tuhkapilvi on tehnyt jotain selväksi, niin enemmän Euroopan tarpeen. Arvoisa komission varapuheenjohtaja Kallas, sanoitte, että kansallisilla viranomaisilla on vastuunsa. Tämä ei kuitenkaan auta niitä ihmisiä, jotka ovat kärsineet. Tarvitaan enemmän Eurooppaa pelastuspalvelun ja yhteisen liikennepolitiikan aloilla. Lissabonin sopimus avaa meille entistä enemmän mahdollisuuksia. Haluan jäsenen Hübnerin tavoin kysyä teiltä kuinka aiotte hyödyntää Lissabonin sopimuksen tarjoamia mahdollisuuksia kriisinhallinnassa ja pelastuspalvelussa. Tilanteen on parannuttava.
<SPEAKER ID="043" NAME="Anne Delvaux" AFFILIATION="PPE">
(FR) Arvoisa puhemies, sekamelska, kaaos, halvaantuminen, kakofonia, katastrofi: lehdistöltä ei puutu sanoja kuvailla Euroopan ilmatilan sulkemista ja sen seurauksia.
<P>
En puutu enää siihen, mitä on jo todettu, erityisesti tämän kriisin välittömiin tai välillisiin valtaviin - voidaan sanoa jopa käsittämättömiin - taloudellisiin vaikutuksiin. Vaikka olenkin tyytyväinen mahdollisuuteen myöntää lentoliikennealalle poikkeuksellista julkista tukea, sillä se kärsi jo valtavasti 11. syyskuuta 2001 tapahtumien vuoksi, olen silti hämmentynyt EU:n näiden tapahtumien hallinnasta.
<P>
Ensinnäkin, kun tiedämme, että tämä on vaikuttanut 750 000 eurooppalaiseen matkustajaan, joista iso osa on edelleen jumissa jossain maailmankolkassa, ja kun tiedämme, että taloudelliset tappiot kasvavat eksponentiaalisesti ajan myötä, kuinka voimme selittää, että eurooppalaisilta liikenneministereiltä ei kulunut yhtä, kahta, kolmea tai neljää päivää vaan viisi päivää pitää kokous, videokonferenssina, koordinoidakseen toimiaan ja päättääkseen eriytetyistä liikennealueista?
<P>
Toiseksi, kukaan ei kiistä tarvetta soveltaa ennalta varautumisen periaatetta ehdottomasti etusijaisena - ja korostan sanaa etusijaisena. Nyt kun liikenne kuitenkin asteittain taas sallitaan turvallisilla alueilla muuttumattomissa sääolosuhteissa ja tulivuori on edelleen aktiivinen, on perusteltua pohtia mitä turvallisuustakeita emme kyenneet tarjoamaan matkustajille aiemmin, nopeammin.
<P>
Kolmanneksi on kehitetty kehittyvien toimien malli - sääennusteiden mukaan tulivuoren purkautuminen ja toiminta voi muuttua tunnissa - mutta kuka jatkaa lentoliikennekäytävien turvallisuuden jatkuvaa arviointia? Onko siviili-ilmailun ja lentoyhtiöiden toteutettava koelennot? Lopuksi, jos tämä jatkuu, pahenee tai toistuu - mikä on todennäköistä - perustettavaan hallintamenetelmään on sisällyttävä jäsenvaltioiden parempi koordinointi ja erityiset operatiiviset menettelyt, jotka perustuvat todellisiin tietoihin, sekä parempi muiden liikennemuotojen koordinointi poikkeuksellisissa oloissa. Siinä on kuitenkin myös otettava huomioon tarve koordinoida apua, jotta saamme kymmenet tuhannet jumiutuneet matkustajat takaisin kotiin. Heilläkin on oikeus saada tietoa ja tukea. Tähän mennessä on kuitenkin toteutettu vain yksittäisiä kansallisia aloitteita.
<SPEAKER ID="044" NAME="Inés Ayala Sender" AFFILIATION="S&amp;D">
(ES) Arvoisa puhemies, olen iloinen mahdollisuudesta, jonka tämä keskustelu antaa kohdata vastuumme.
<P>
Nykyisiin kriiseihin vastataksemme kansallinen ulottuvuus ja hallitusten väliset päätökset eivät ole riittäviä, eivät myöskään yksinkertaiset ratkaisut, vaikka ne perustuisivatkin tilastollisiin malleihin.
<P>
On oikein antaa tunnustusta sille uutteruudelle, jolla puheenjohtajavaltio Espanja ilmatilan sulkemista seuraavana päivänä tarttui mahdollisuuteen löytää eurooppalainen lähestymistapa ratkaisun löytämiseksi kaaokseen, joka levisi jo kansallisten hallitusten ulottumattomiin ja joka erityisesti oli ajamassa tuhansia matkustajia rajojemme sisä- ja ulkopuolella epätoivoiseen tilanteeseen. Heidän kotiin saamisensa on oltava ensisijainen tavoitteemme.
<P>
Vaikka ensitoimenpiteet olivat asianmukaisia, ennalta varautumisen periaatteen ja kaikkien kansalaisten turvallisuuden takaamisen kannalta - sekä lentomatkustajien että lentoreittien alapuolella olevien - selkeän tulevaisuudennäkymän puute ja kasvava tyytymättömyyden tunne, jotka johtuivat hallitusten välisten päätösten monimutkaisuudesta, herätti jälleen kerran kysymyksen: mitä yhteisö tekee? Meidän on tunnustettava, että komission varapuheenjohtajan Kallasin ja puheenjohtajavaltio Espanjan yhteistyöllä onnistuttiin ennätysajassa - joka ei ole koskaan riittävän nopeasti, mutta rehellisesti sanoen ja ottaen huomioon vaikeudet, se tapahtui ennätysajassa - muuttamaan lähestymistapaa. Vaikka lähestymistapa on ennalta varautuva, kuten kuuluukin, se herättää merkittäviä kysymyksiä.
<P>
Valinnasta tehtävät johtopäätökset ovat seuraavat. Matkustajien oikeuksien soveltaminen ei kestä poikkeuksellisia tilanteita. Yhteisön tasolla ja kansallisella tasolla tehty työ ei ollut riittävää. Lyhyellä aikavälillä meidän on saatava matkustajat kotiin ja tarjottava nopeita ratkaisuja, mutta keskipitkällä aikavälillä meidän on parannettava toimintaamme.
<P>
Myös ulkosuhdehallinnon on kyettävä vastaamaan tällaisiin hätätilanteisiin. Joissain tapauksissa se ei vain voi olla suljettuna viikonloppuna.
<P>
Lentoliikenneala, matkatoimistot, matkailuala, logistiikka-ala jne., jotka olivat juuri havaitsemassa kriisin helpottavan, ovat saaneet todellisen löylytyksen, ja olen iloinen siitä, että komission jäsen Almunia on paikalla, sillä hän on vastuussa alan tarvitsemien ratkaisujen hallinnasta.
<P>
Epävarmuuden poistaminen mahdollisimman pian auttaa myös meitä pääsemään tästä kriisistä. Lopuksi, tarvitsemme selvästi korvaavan järjestelmän lentoliikenteelle, vaikka yhtenäinen eurooppalainen ilmatila toteutuisikin. Rautatiet, maantiet ja merenkulkuala eivät yhdessäkään ole onnistuneet korvaamaan sitä.
<SPEAKER ID="045" NAME="Artur Zasada" AFFILIATION="PPE">
(PL) Arvoisa puhemies, arvoisa komission varapuheenjohtaja Kallas, kyse on todellakin kriisitilanteesta. Lentoliikennettä on vähennetty Euroopassa 70 prosenttia, ja 80 prosenttia lentokentistä on suljettu. Toivon kuitenkin, että osaamme tehdä tästä useita rakentavia johtopäätöksiä. Ensinnäkin komission on tehtävä kaikkensa varmistaakseen, ettei tulivuorenpurkaus johda eurooppalaisten lentoliikenteen harjoittajien konkursseihin, sillä ne ovat jo valmiiksi katastrofaalisessa tilanteessa. Sanon tämän liittyen eiliseen keskusteluun lentoliikenteen turvallisuuden rahoittamisesta ja neuvoston haluttomuuteen rahoittaa tiukempia turvallisuustoimenpiteitä.
<P>
Toiseksi, uusien epävarmojen tekniikoiden, kuten henkilö- ja nesteskannereiden kokeilut eivät varmasti paranna turvallisuutta, mutta niillä on epäilemättä vaikutuksia eurooppalaisten lentoliikenteen harjoittajien taloudelliseen tilanteeseen.
<P>
Kolmanneksi on matkustajia koskeva kysymys. Minusta lentoliikenteen pysäyttämistä koskeva päätös matkustajien turvallisuuden vuoksi oli viisas päätös. Huolenpidon ei kuitenkaan pidä loppua tähän, vaan siihen on myös sisällyttävä apu niille, jotka ilman omaa syytään ovat jumissa lentokentillä. Näistä asioista on keskusteltu useamman kerran Euroopan parlamentin istunnoissa ja erityisesti liikenne- ja matkailuvaliokunnassa. Paradoksaalisesti kuitenkin vasta tulivuoren purkautuminen Islannissa on tehnyt meidän kaikki tietoisiksi siitä, kuinka keskeisessä asemassa ilmailuala on Euroopan unionin talouden asianmukaisen toiminnan kannalta, ja tämä koskee erityisesti niitä EU:n toimielinten edustajia, jotka tästä syystä eivät voineet osallistua hautajaisiin Krakovassa sunnuntaina.
<SPEAKER ID="046" NAME="Jörg Leichtfried" AFFILIATION="S&amp;D">
(DE) Arvoisa puhemies, arvoisa komission varapuheenjohtaja Kallas, arvoisa neuvoston puheenjohtaja López Garrido, hyvät kollegat, katson, että Euroopan unionin ja jäsenvaltioiden vastaus tähän kriisiin on ollut täysin tyydyttävä ja että kaikki mahdollinen on tehty. On toimittu sen periaatteen mukaisesti, että turvallisuus on kaikkein tärkeintä. Voidaan keskustella siitä, olisiko tuhkapilvi pitänyt tutkia nopeammin. Uskon, että se olisi ollut mahdollista, mutta periaatteessa on toimittu hyväksyttävällä tavalla.
<P>
Nyt meidän on keskusteltava siitä, mitä on tehtävä jumiin jääneiden ihmisten, Euroopan kansalaisten auttamiseksi, ja meidän on harkittava tätä huolellisesti. Minulle soitti eilen kolme ihmistä, jotka ovat tässä tilanteessa. Yhdessä tapauksessa on kyse perheenjäsenistä, jotka odottavat thaimaalaisella lentokentällä ja joille on kerrottu, että he pääsevät todennäköisesti lentämään 29. huhtikuuta. He ovat jo viettäneet kokonaisen viikon lentokentällä. Toisessa tapauksessa nuorille on sanottu New Yorkissa, ettei heidän pidä lähteä hotellistaan ainakaan viikkoon, koska heidät voidaan hakea koska tahansa. Kolmas tapaus koskee eläkeläisperhettä Norjan merellä sijaitsevalla saarella. Heillä ei ole enää varaa maksaa majoitustaan, mutta he eivät pääse lähtemään.
<P>
Meidän on Euroopan parlamentissa ajateltava näitä asioita ja keskusteltava niistä. Meidän on tarjottava näille ihmisille ratkaisuja, tuettava heitä ja esitettävä hyödyllisiä ehdotuksia. Emme voi jättää tässä tilanteessa olevia Euroopan kansalaisia oman onnensa nojaan, vaan meidän on autettava heitä.
<SPEAKER ID="047" NAME="Puhemies">
(ES) Paljon kiitoksia, hyvät parlamentin jäsenet. Olemme nyt erityislaatuisessa tilanteessa, sillä keskustelemme aiheesta, joka on kiireinen ja monille hyvin järkyttävä, erityisesti kansalaisille, joten meillä on enemmän kuin koskaan "catch-the-eye" -pyyntöjä.
<P>
Tämä on ennätys, sillä uskoakseni meillä on 13 tai 15 pyyntöä, ja vaikka jäsenet edelleen pyytävät puheenvuoroja, emme luonnollisesti voi antaa puheenvuoroa 20 henkilölle.
<P>
Pyrimme kuitenkin antamaan kaikille mahdollisuuden puhua, muun muassa siihen asti, kunnes puhemies palaa, sillä hän poistui hetkeksi ja minä toimin hänen sijaisenaan valmistelematta. Koska en tahdo aloittaa seuraavaa keskustelua, noudatamme "catch-the-eye" -menettelyä niin kauan kuin puhemiehen silmä välttää tai kaikki halukkaat ovat puhuneet.
<SPEAKER ID="048" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, hyvät kollegat, olen kiitollinen komission varapuheenjohtajalle ja puheenjohtajavaltio Espanjan ministerille heidän puheistaan ja heidän tekemästään työstä.
<P>
Minusta siinä, että tässä tilanteessa ensisijaiseksi katsotaan turvallisuuden takaaminen, ei ole mitään kiistanalaista, ja turvallisuus on taattu, sillä tämän katastrofin, tämän odottamattoman luonnontapahtuman seurauksena yhtään lentokonetta ei ole joutunut tuhkapilven aiheuttamaan onnettomuuteen.
<P>
Turvallisuustavoite on siis saavutettu, ja voimme olla siitä vain iloisia. Vielä on jäljellä kaksi ongelmaa: joista ensimmäinen on aikataulu. Olisiko toimia voitu toteuttaa nopeammin? Olisiko niitä voitu toteuttaa aikaisemmin? Olisiko voitu tehdä jotain asiaan puuttumiseksi nopeammin ja ilmaliikenteelle turvallisen alueen avaamiseksi aiemmin, ottaen huomioon valtavat taloudelliset vaikutukset, joita tällä katastrofilla on lentoliikenteeseen ja lentoyhtiöihin? Eikö toimia voitu toteuttaa aikaisemmin? Tähän tarvitaan vastauksia.
<P>
Toinen asia: tuhannet matkustajat ovat edelleen lentokentillä ja heidän on pysyttävä hotelleissa, vaihdettava...
<P>
(Puhemies keskeytti puhujan.)
<SPEAKER ID="049" NAME="Marc Tarabella" AFFILIATION="S&amp;D">
(FR) Arvoisa puhemies, liikenteen asiantuntijat ovat käyttäneet puheenvuoroja tässä keskustelussa. On totta, että olemme keskittyneet voimakkaasti tämän poikkeuksellisen ja ennakoimattoman tilanteen aiheuttamiin taloudellisiin ongelmiin.
<P>
Tähän liittyy myös inhimillisiä näkökohtia, ja minä tarkastelen tilannetta pikemminkin kansalaisten puolustajana kuluttajina, sillä useat tuhannet heistä ovat tällä hetkellä jumissa jossain päin maailmaa, eivätkä pääse kotiin. Minä ajattelen pikemminkin heitä ja erityisesti niitä, joilla ei ole enää varaa jäädä sinne missä ovat, jotka ovat jumissa ja joilla ei ole muuta mahdollisuutta.
<P>
Tyhjän ilmatilan ja ahdingossa olevien ihmisten osalta lentokentillä on harkittava liikennedirektiivien, erityisesti lentoliikennettä koskevien direktiivien uudelleenlaatimista. Matkapaketteja koskevaa direktiiviä tarkistetaan todennäköisesti. Emmekö voisi - tästä ei vielä ole puhuttu - harkita pakollista vakuutusta, joka kattaisi matkustajat tällaisessa force majeure -tilanteessa, jotta he eivät joutuisi hätään?
<SPEAKER ID="050" NAME="Jarosław Leszek Wałęsa" AFFILIATION="PPE">
(PL) Arvoisa puhemies, tämä tilanne koettelee meitä ja saa meidät ymmärtämään voimattomuutemme luonnonvoimia vastaan. Vakavasti otettavana organisaationa Euroopan unionin olisi kuitenkin oltava paremmin valmistautunut tällaisiin tilanteisiin ja erityisesti oltava valmis toimimaan tehokkaasti hätätapauksissa. On tietenkin vaikeaa valmistautua johonkin, joka saattaa tapahtua 150 vuoden välein, mutta tällä hetkellä havaitsemme, että Euroopan rautatieinfrastruktuuri ja yhteysverkosto ovat täysin riittämättömiä. Meidän on täällä vastattava kysymykseen siitä, kuinka tilannetta on parannettava.
<P>
Muita kysymyksiä, joista meidän on keskusteltava, ovat ensinnäkin se, minkälaista julkista tukea tarjotaan hädässä oleville yrityksille. Tiedämme, että tarvitaan valtavia rahasummia korjaamaan näiden yritysten taloudellista tilannetta. Toinen kysymys on se, kuinka meidän olisi kehitettävä strategiaa, jonka avulla olisimme pitkällä aikavälillä valmiita toimimaan ja parantamaan...
<P>
(Puhemies keskeytti puhujan.)
<SPEAKER ID="051" NAME="Antonio Masip Hidalgo" AFFILIATION="S&amp;D">
(ES) Arvoisa puhemies, komission varapuheenjohtaja sanoi menettelyjen olevan absurdeja ja vanhentuneita. Ollaan siis johdonmukaisempia.
<P>
Olemme hukanneet liian monta mahdollisuutta, liian monta perussopimusta, joihin olisimme voineet sisällyttää yhteisön toimivallan eurooppalaisessa ilmatilassa. Vaikka emme kyenneet toimimaan kuten olisi pitänyt ilmatilassa, voimme tehdä niin maassa. Voimme esimerkiksi seurata matkustajien oikeuksien toteutumista sekä toimia välittäjänä tai pyytää aselepoa maaliikenteen monissa työtaisteluissa. Vähimmäispalveluita ei tarvita, tarvitaan enimmäispalvelut kaikille.
<SPEAKER ID="052" NAME="Czesław Adam Siekierski" AFFILIATION="PPE">
(PL) Arvoisa puhemies, toivon, ettei Euroopan liikennealan nykyinen vaikea tilanne kestä kauaa ja muutu todelliseksi liikennekriisiksi. Saimme kalliin, mutta hyvin opettavaisen kokemuksen. Meidän on tehtävä oikeat johtopäätökset, ja tässä joitakin, jotka syntyivät välittömästi. Ensinnäkin liikenteen turvallisuus, niin laadun kuin kansalaisten matkustusmahdollisuuksien aloilla, on meille yhteinen ensisijainen velvoite. Toiseksi on kehitettävä tasapainoisesti kaikkia liikennemuotoja, mutta varsinkaan rautatieliikennettä ei pidä unohtaa. Kolmanneksi tehokas liikenne on koko talouden elinehto. Tavarakuljetukset ja työvoiman liikkuvuus ovat kehityksen kannalta ratkaisevia, ja meidän on erityisesti muistettava tämä talouskriisin aikana. Lopuksi, tarvitaan asianmukaisia menettelyjä, koordinointia, erillistä tukea lentoyhtiöille, keskinäistä avunantoa ja eurooppalaista solidaarisuutta kansalaisten eduksi.
<SPEAKER ID="053" NAME="Piotr Borys" AFFILIATION="PPE">
(PL) Arvoisa puhemies, arvoisa komission varapuheenjohtaja Kallas, katastrofi on osoittanut meille, ettei meillä ole Euroopan unionissa menettelyjä tällaisista tulivuorenpurkauksista seuraavien katastrofien käsittelyyn.
<P>
Ensinnäkin Euroopan unionin olisi koordinoitava turvallisuuteen liittyviä asioita ja päättää, voivatko lentokoneet lentää. Tämän ei pidä kuulua jäsenvaltioiden yksinomaiseen päätösvaltaan. Toiseksi meidän on tarkasteltava taloudellista vastuuta koskevaa kysymystä. Minusta tällaisia tilanteita koskeva eurooppalainen vakuutusjärjestelmä, tai kenties kansalliset vakuutusjärjestelmät, voisivat olla ratkaisu. Kolmanneksi, mitä tulee tiettyjen valtioiden väliseen kauttakulkujärjestelmään jumiutuneita matkustajia koskevaan logistiikkaan, havaittiin todellinen liikkuvuusongelma liikenne- ja TNT-verkoissa ja suurnopeusjunissa. Lopuksi, katson, että Euroopan unionin ulkopuolella jumiin jääneiden matkustajien tapauksessa Euroopan ulkosuhdehallinnon olisi oltava valmis ratkaiseviin menettelyihin heidän auttamisekseen. Toivon, että otetaan käyttöön tällaiset nopeat menettelyt.
<SPEAKER ID="054" NAME="Kriton Arsenis" AFFILIATION="S&amp;D">
(EL) Arvoisa puhemies, hyvät kollegat, olemme kokeneet odottamattoman mullistuksen muutaman viime päivän aikana. Lentokoneet, joista olemme riippuvaisia matkustaessamme alueiltamme Brysseliin ja Strasbourgiin, eivät ole enää käytettävissä. Mullistus on ollut valtava. Olemme joutuneet käyttämään junia, laivoja ja linja-autoja, kaikki on sujunut paljon hitaammin ja monet jäsenet ovat juuri ja juuri päässeet tänne.
<P>
Olemme kuitenkin muutaman viime päivän aikana havainneet, että olemme täysin riippuvaisia lentokoneista, olemme havainneet, että on vaihtoehtoisia välineitä, mutta Euroopan nykyinen rautatieinfrastruktuuri on riittämätön, se ei ole nykyaikainen. Voimmeko kenties kuvitella, että Euroopan unionissa olisi täydellinen suurnopeusjunaverkosto, että Euroopassa kaikki alle tuhannen kilometrin matkat tehtäisiin junalla ja lentokoneita käytettäisiin vain pitkiin matkoihin?
<P>
Lentoliikenteen vaikutus Euroopan unionin ilmastoon on valtava. Se on suurempi kuin jalostamoiden ja terästehtaiden...
<P>
(Puhemies keskeytti puhujan.)
<SPEAKER ID="055" NAME="Magdalena Alvarez" AFFILIATION="S&amp;D">
(ES) Arvoisa puhemies, uskon, että niillä vastauksilla, joita nyt voidaan antaa, voidaan vain lieventää nykytilannetta, mutta niillä ei voida ehkäistä tätä toistumasta.
<P>
Liikenteessä ei ole oikoteitä, ei ole lyhyen aikavälin ratkaisuja, ja tämän olisi oltava mahdollisuus - varsinkin nyt valkoista kirjaa laadittaessa - sisällyttää, ottaa käyttöön ja luoda tarvittavia toimenpiteitä liiallisen lentoliikenneyhteyksistä riippuvuutemme vähentämiseksi. Meidän on tasapainotettava näitä yhteyksiä helpottamalla ja vahvistamalla vaihtoehtoja, jotka tällä hetkellä kärsivät vertailussa, kuten rautateitä ja meriliikennettä.
<P>
Tämän vuoksi uskon, että sekä komission varapuheenjohtaja Kallas että mietinnön esittelijä Grosch ovat panneet merkille kaikkien jäsenten esittämän pyynnön, joka koskee tarvetta vahvistaa rautateitä ja tämän liikennemuodon Euroopan laajuista verkostoa.
<SPEAKER ID="056" NAME="Bendt Bendtsen" AFFILIATION="PPE">
(DA) Arvoisa puhemies, tämän aamun keskustelussa on sanottu paljon järkeviä asioita, mutta minusta meidän on tarkasteltava hieman enemmän tulevaisuutta. Olemme kokeneet jotain, joka tulee toistumaan. Islantilaiset asiantuntijat sanovat, ettei ole kyse siitä, tuleeko purkauksia lisää, vaan pikemminkin siitä, milloin niitä tulee. Tämän vuoksi meidän on katsottava hieman pidemmälle tulevaisuuteen ja selvitettävä, kuinka toimimme tilanteessa sitten kun se toistuu tulevaisuudessa. Osana tätä meidän on minusta aika tarkastella suurnopeusjunayhteyksien aikaansaamista eurooppalaisten pääkaupunkien välille sekä sitä, kuinka saamme toteutettua tarvittavan yhteentoimivuuden.
<SPEAKER ID="057" NAME="Tanja Fajon" AFFILIATION="S&amp;D">
(SL) Hyvät kuulijat, meille kaikille on tietenkin selvää, että matkustajien turvallisuuden on oltava aivan ensisijaista ja että käymme tänään tätä keskustelua pääasiassa koska luonto on muistuttanut meitä tästä. Lennot on peruttu suurimmassa osassa Eurooppaa, matkustajat joutuvat odottamaan loputtomasti, lentoyhtiöt ovat konkurssin partaalla, alan työntekijät pelkäävät työpaikkojensa puolesta, taloudelliset vahingot ovat valtavia. Lentoyhtiöillä on luonnollisesti oikeus ajatella, että jos maanviljelijät voivat vaatia korvauksia luonnonkatastrofeista, niin niilläkin on oikeus korvauksiin. Ympäristön kannalta olemme varmasti parin viime päivän aikana tehneet suuren palveluksen.
<P>
Yhteenliitännät - olkoon opetuksena se, että Euroopassa on yhdennettävä entistä paremmin lento-, rautatie- ja tieliikennettä, että meidän on tarjottava rahoitusta suurnopeusjunille ja että saastuttamista on vähennettävä. Meidän on kyettävä välittömiin ja vastuullisiin toimiin ja ennen kaikkea otettava huomioon matkustajien turvallisuus.
<SPEAKER ID="058" NAME="Judith A. Merkies" AFFILIATION="S&amp;D">
- (NL) Arvoisa puhemies, aluksi haluan ilmaista sympatiani kaikkia kriisistä kärsineitä kohtaan. Kriisi on nyt sana, jonka olemme kuulleet usein viime aikoina. On talouskriisi, rahoituskriisi, liikennekriisi ja kaikki muut mahdolliset kriisit. Jos jokin on tullut selväksi, niin se, että yhteiskuntamme on hyvin haavoittuvainen tällaisissa kriiseissä. Tarvitsemme turvaverkon. Meillä on tapana puhua paljon vihreästä yhteiskunnasta, mutta vihreään yhteiskuntaan on kuuluttava myös vihreä liikenne, emmekä selvästikään ole tehneet työtämme tämän osalta.
<P>
Monet ryhmäni jäsenet ja muutkin ovat jo todenneet sen: meidän on kiireesti investoitava vihreään liikenteeseen sekä parempiin ja nopeampiin yhteyksiin EU:ssa - ja tietysti parempiin ja nopeampiin yhteyksiin myös EU:n ulkopuolella, jos meillä on sananvaltaa siellä - rautateiden ja miksei myös vesiliikenteen avulla. Se olisi hyväksi taloudelle, hyväksi ilmastolle ja hyväksi myös yhteiskunnan vakaudelle, sillä sitä tarvitaan epätoivoisesti.
<SPEAKER ID="059" NAME="Gesine Meissner" AFFILIATION="ALDE">
(DE) Arvoisa puhemies, on tullut selväksi, että koko asian keskipisteessä ovat matkustajat. Me haluamme, että eurooppalaisia matkustajia kuljetetaan turvallisesti. Haluamme turvallisuutta, mutta haluamme myös liikennevaihtoehtoja. Katson, että me tarvitsemme kaikkia käytettävissä olevia liikennemuotoja. Tarvitsemme lentokoneita, koska lentämistä ei voida korvata toisella ratkaisulla. On puhuttu paljon suurnopeusjunista. Olisi tietenkin hyvä saada niitä lisää, mutta mitä hyötyä on suurnopeusjunasta, jos sen on pysähdyttävä rajalle?
<P>
Tämän vuoksi uskon, että meidän on edettävä askel kerrallaan. Ensinnäkin tarvitsemme jatkuvuutta eurooppalaiseen rautatiejärjestelmään, aivan kuten tarvitsemme yhtenäistä eurooppalaista ilmatilaa. Koska kaikki poliittiset ryhmät ovat puhuneet jäsenvaltioiden välisen paremman koordinoinnin puolesta, kehotan kaikkia ryhtymään toimiin, sillä puolueet jäsenvaltioissa ovat vastuussa edistymisen pysähtymisestä tällä alalla. Olkaa hyvät ja huolehtikaa siitä, että puolueet kotona jäsenvaltioissa kannattavat avoimesti Euroopan liikenteen avaamista Jos me kaikki saamme omat puolueemme vakuutettua, tilanne paranee tulevaisuudessa.
<SPEAKER ID="060" NAME="Corina Creţu" AFFILIATION="S&amp;D">
(RO) Viime päivinä on puhuttu paljon lentoyhtiöiden taloudellisista tappioista, jotka ovat tosiasia. On yhä selvempää, että on hyväksyttävä mekanismi avun tarjoamiseksi näille yhtiöille, varsinkin koska islantilaisen tulivuoren purkautumisen aiheuttama kriisi voi pitkittyä.
<P>
Katson kuitenkin, että matkustajien turvallisuuden ja kuluttajansuojan on oltava aivan ensisijaisia asioita. Matkustajat ovat hyvin tyytymättömiä, ja heidän kohtelunsa vaihtelee valtiosta ja lentoyhtiöstä toiseen. On selvää, että käytäntöjä tällä alalla on standardoitava, mikä olisi valtava askel eteenpäin niiden matkustajien kannalta, jotka tällä hetkellä ovat matkalla paikasta toiseen ilmatilan uudelleen avaamista koskevassa epävarmassa tilanteessa.
<SPEAKER ID="061" NAME="Gilles Pargneaux" AFFILIATION="S&amp;D">
(FR) Arvoisa puhemies, arvoisa komission varapuheenjohtaja, joidenkin päivien aikana kokemamme kriisi on myös osoittanut - ja tätä ei ole tarpeeksi korostettu - Euroopan unionin viime vuosikymmenellä toteuttaman Lissabonin strategian epäonnistumista.
<P>
Epäonnistuminen, joka johtui sääntelyn purkamisesta ja raivokkaasta kilpailusta, osoittaa nyt tämän kriisin myötä, että Euroopan unioni ei ole kyennyt koordinoimaan tarvittavaa lähestymistapaa, joka olisi mahdollistanut sekä lentokentille jumiutuneiden kansalaisten suojelun että etenemissuunnitelman esimerkiksi sallimalla lentoyhtiöiden toteuttaa koelentoja. Kehotan tämän vuoksi Euroopan unionia ryhdistäytymään.
<P>
Meille kerrotaan, että tarvitsemme lisää Eurooppaa. Tarvitaan todellakin Euroopan unionin tukemaa julkista palvelua niin merkittävällä alalla kuin lentoliikenne.
<SPEAKER ID="062" NAME="Elisa Ferreira" AFFILIATION="S&amp;D">
(PT) Arvoisa puhemies, kriisi oli tietenkin odottamaton ja ennalta varautumisen periaatteen on luonnollisesti oltava etusijalla. Tästä on kuitenkin myös otettava opiksi, ja ensimmäinen opetus on, ettei viiteen päivään ole kuultu riittävän voimakasta ja poliittisesti vastuullista eurooppalaista ääntä. Tällaista ääntä olisi kaivattu matkustajien etujen suojelemisessa, heidän oikeuksiensa selventämisessä, vaihtoehtoisten liikennemuotojen etsimisessä ja ratkaisujen koordinoinnissa.
<P>
Toinen johtopäätös on, ettei tavallisten kansalaisten pidä joutua keskelle voimien mittelyä toisaalta niiden välillä, jotka haluavat välttää taloudelliset tappiot, ja toisaalta niiden, jotka haluavat säilyttää ennalta varautumisen periaatteen. Tarvitaan selkeää avoimuutta ja selkeää objektiivisuutta niissä edellytyksissä, joilla pääsemme tästä tilanteesta, jossa koko Euroopan ilmatila on suljettu. Tämän vuoksi tieteellisten kokeiden parantaminen ja koordinointi tasolla...
<P>
(Puhemies keskeytti puhujan.)
<SPEAKER ID="063" NAME="Robert Goebbels" AFFILIATION="S&amp;D">
(FR) Arvoisa puhemies, ennalta varautumisen periaatteesta on tullut vastuuttomuuden periaate. Kohdattaessa pieninkin riski ennalta varautumisen periaate kehottaa luopumaan kaikesta vastuusta. Mikään niin kutsutuista vastuullisista osapuolista ei uskalla enää kantaa vastuutaan.
<P>
Mahdollinen influenssaepidemia? Heti kutsutaan tuhansia ihmisiä rokotettavaksi. Purkautuva tulivuori? Suljetaan heti koko Euroopan ilmatila, vaikka kokemus on osoittanut, ettei vulkaaninen tuhka ole todella vaarallista kuin koneille, jotka lentävät tiiviin pilven läpi.
<P>
Ennalta varautumisen periaatteen vuoksi yhtiömme ovat kuitenkin joutuneet vastuullisten osapuolten vastuusta kieltäytymisen uhreiksi, asiantuntijoiden heikkouden ja politiikan kyvyttömyyden uhreiksi, sillä nyt vain keskustellaan tarpeesta vähentää liiallista riippuvuuttamme lentoliikenteestä sekä investoida enemmän rautatieverkostoon, kenties laajentamalla niitä Aasiaan, Amerikkaan ja Oseaniaan saakka sekä kaikille saarille siinä välillä.
<SPEAKER ID="065" NAME="Diego López Garrido">
neuvoston puheenjohtaja. - (ES) Arvoisa puhemies, minusta täällä ollaan selvästi yhtä mieltä siitä, että meidän on ennen kaikkea keskityttävä luontoon. Jäsen Cramer totesi tämän varsin selvästi, ja olen hänen kanssaan samaa mieltä, sillä tämä on meille kaikille tärkeä viesti. Meidän on tietenkin myös keskityttävä Euroopan unioniin, yhteisön toimiin vastauksena kriisiin, jolla on merkitystä koko Euroopan kannalta ja jolla on hyvin vakavia vaikutuksia miljooniin Euroopan kansalaisiin ja Euroopan ulkopuolisten valtioiden kansalaisiin sekä merkittävien eurooppalaisten alojen talouteen.
<P>
Oli välittömästi selvää, että tapahtumat yllättivät jäsenvaltiot, joilla on päätöksentekovalta avata lentokenttiä, joten Euroopan unioni puuttui välittömästi asiaan. Arvoisa jäsen Speroni ja arvoisa jäsen Ferreira, toistan vielä, että toimimme välittömästi. Perjantaina kävi selväksi, että tilanne oli muodostumassa vakavaksi. Heti kun tämä kävi ilmeiseksi, Euroopan komissio sekä neuvoston puheenjohtajavaltio Espanja ja Eurocontrol ryhtyivät välittömästi töihin, ja sunnuntaina - kuten komission varapuheenjohtaja Kallas totesi aiemmin - komissio ja puheenjohtajavaltio tulivat julkisuuteen - varapuheenjohtaja Kallas ja minä - selittämään tilannetta ja selvittämään sitä, mitä tullaan tekemään. Toteutettavat toimet olivat Eurocontrolin eilinen kokous sekä puheenjohtajavaltio Espanjan koolle kutsuman ja Espanjan julkisten töiden ministerin johtaman ylimääräisen neuvoston päätös, joka tehtiin eilen.
<P>
Toimia siis toteutettiin. Toimia toteutettiin, jotta saataisiin aikaan päätös, toimintaa, lähestymistapa ja luonteeltaan eurooppalainen huomio. Tänään eilisen ylimääräisen neuvoston päätös pannaan täytäntöön. Tänään klo 8.00 Eurocontrol määritti neljä laajennetun turvallisuusulottuvuuden aluetta, joilla ei voida lentää, sekä muita alueita, joilla voidaan lentää, kunhan jäsenvaltioiden välillä päästään sopimukseen ja koordinoidaan toimintaa. Ilmatilaa avataan siis asteittain, mutta tämä on luonnollisesti riippuvaista olosuhteista ja luonnosta. Luonnollisesti näistä ollaan riippuvaisia, mutta eilen tehty päätös toteutuu jo tänään, ja tämä tehdään tietenkin aina ennalta varautumisen periaatteen mukaisesti ottaen huomioon tarve taata turvallisuus.
<P>
Minusta välittömästi oli havaittavissa, että tässä tapauksessa yhteisön lähestymistapa merkitsi sitä, että voitiin tehdä paljon tasapainoisempi päätös. Yhteisön lähestymistapa merkitsi sitä, että voitiin ottaa huomioon erilaisia tekijöitä, jotka on aina otettava huomioon, kun tapahtuu jotain näin poikkeuksellista. Ensinnäkin se merkitsee sitä, että riskinarviointimalli on paljon tarkempi, paljon täsmällisempi. Arvoisa jäsen Sterckx, vastauksena siihen, mitä tästä totesitte, haluan sanoa, että Eurocontrol ottaa huomioon Lontoon VAACin tekemät päätökset, mutta se aikoo ottaa huomioon myös koelennot, kansallisilta viranomaisilta saatavat tiedot, lentokoneiden valmistajilta saatavat tiedot sekä Euroopan lentoturvallisuusvirastolta Kölnissä saatavat tiedot, ja olen samaa mieltä siitä, että virastoa on vahvistettava. Kaikki tämä otetaan huomioon, jotta voidaan laatia entistä täsmällisempiä karttoja, kuten nyt tapahtuu juuri tällä hetkellä Eurocontrolin laatiman teknisen ehdotuksen kautta, joka perustuu tieteelliseen tietoon.
<P>
Eurooppalainen lähestymistapa merkitsee sitä, että turvallisuus, joka on olennainen, perustavaa laatua oleva periaate, ohi kaikkien muiden periaatteiden, voidaan ottaa huomioon samaan aikaan, ja olen siis samaa mieltä niiden kanssa, jotka totesivat tämän. Se merkitsee, että taloudelliset seuraukset voidaan ottaa huomioon, ja komissio on perustanut työryhmän - jonka olette myös ottaneet oikein hyvin vastaan - laatimaan raportin ensi viikoksi talouteen liittyvistä näkökohdista. Se merkitsee myös, että voidaan ottaa huomioon kansalaisten oikeudet ja heidän liikkuvuutensa. Tämän vuoksi kehotan jälleen kaikkia Euroopan unionin hallituksia auttamaan kansalaisia pääsemään kotiin, hyödyntämään kaikkia mahdollisia viestintäkeinoja ja toteuttamaan erityisiä ja poikkeuksellisia ponnisteluja tämän eteen, sillä se on kansalaisten pääasiallinen oikeus: päästä kotiin, päästä sinne, mihin haluavatkin. Vaadimme siis, että heidän oikeuttaan vapaaseen liikkuvuuteen kunnioitetaan.
<P>
Tulevaisuuden osalta uskon tämän tilanteen avaavan meille yleiskuvan hyvin perusteelliseen keskusteluun, ja Euroopan parlamentti on oikea paikka käydä tätä keskustelua. Keskustelussa on tarkasteltava matkustajien oikeuksiin liittyviä ongelmia näissä poikkeuksellisissa oloissa sekä hätäsuunnitelman tarvetta, joka edellyttää myös avoimuutta - kuten jäsen Bilbao totesi - Euroopan unionin toimissa, jotta voidaan toteuttaa rakenteellisia uudistuksia, mikä tarkoittaa Euroopan laajuisten rautatieverkkojen vahvistamista Euroopassa. Tästä on tulossa aivan strateginen tavoite, joka kaikki näkökohdat huomioon ottaen on yksinkertaisesti Euroopan rakentamista, sillä historiallisesti nykyaikaisen valtion rakentaminen on tapahtunut kehittämällä viestintää, tieverkostoa, rautateitä ja myös meriliikenneyhteyksiä. Tulevaisuudessa Euroopan rakentaminen, 2000-luvun Euroopan rakentaminen, ei toteudu, jos sitä ei tehdä viestintäinfrastruktuurien ja tässä tapauksessa erityisesti rautatieverkoston kehittämisen kautta.
<P>
Nämä kaksi asiaa liittyvät toisiinsa, ja näiden liikenneinfrastruktuurien kehittäminen on vahvasti poliittinen, symbolinen ja todellinen asia, josta on tulossa 2000-luvun Euroopan keskeinen tavoite. Tämän osalta katson, että tämä oli oikea aika ja paikka jäsen Swobodan, jäsen Schulzin ja jäsen Álvarezin sekä muiden puhujien mainita nämä uudistukset, sillä tämä on epäilemättä tulevaisuuden osatekijä, jota kohti Euroopan unionin on tähdättävä
<SPEAKER ID="066" NAME="Gay Mitchell" AFFILIATION="PPE">
(EN) Arvoisa puhemies, pyydän kunnioittavasti jatkamaan tätä keskustelua, sillä keskustelu on ollut aivan liian kohteliasta. Ihmisiä kohdellaan kuin saastaa rautatieasemilla, lentoyhtiöiden ja lentokenttäviranomaisten toimesta. Olemme aivan liian kohteliaita. Meidän on hyödynnettävä EU:n valtaa neuvostossa ja komissiossa ja pakotettava ihmisiä avaamaan tiedotuspisteitä. Brysselin keskusasemalla on kuusi tiedotuspistettä, joista neljä on suljettuna.
<P>
Keskustelun olisi oltava paljon pitempi ja useampien jäsenten olisi voitava osallistua siihen. En ole lainkaan tyytyväinen neuvoston ja komission toteuttamiin toimiin niiden matkustavien kansalaisten eduksi, jotka yöpyvät rautatieasemilla.
<SPEAKER ID="067" NAME="Puhemies">
(PL) Tämä on mainittu tänään useaan otteeseen. Kaikki Euroopan parlamentin jäsenet, jotka puhuivat ennen teitä, ottivat asian esiin.
<SPEAKER ID="068" NAME="Siim Kallas" LANGUAGE="EN">
Arvoisa puhemies, kiitän parlamentin jäseniä kaikista heidän huomioistaan. Haluan esittää neljä lisähuomiota.
<P>
Ensinnäkin nämä tapahtumat ovat antaneet meille paljon ajattelemisen aihetta strategisten suunnitelmiemme osalta. Yksi mielenkiintoisimmista ja tärkeimmistä asioista on eri liikennemuotojen välinen yhteentoimivuus ja joustavuus sekä rautateiden mahdollisuus toimia eräänlaisena vaihtoehtona. Tarkastelemme asiaa lähiaikoina, kun keskustelemme ensimmäisen rautatiepaketin uudelleenlaadinnasta sekä tulevaisuuden liikennettä koskevasta valkoisesta kirjasta.
<P>
Tämä on hyvin vakava asia. Keskustelimme siitä myös eilen ministerineuvoston kanssa. Voin luvata teille, että suhtaudumme asiaan hyvin vakavasti - myös etätyöskentelyyn ja muihin tekijöihin, joilla pyritään rajoittamaan tarpeetonta liikennettä ja matkustamista.
<P>
Mitä tulee taloudellisiin vaikutuksiin, otamme huomioon kaikki näkökohdat ja laadimme ehdotuksia. Meidän on kuitenkin oltava varovaisia. Rahaa ei tule mistään, ja asioiden on oltava oikeudenmukaisia kaikille muille talouden toimijoille. Lähestymistapamme on oltava hyvin tasapainoinen. Ihmeitä ei voi tapahtua.
<P>
Matkustajien oikeuksien osalta säännöt ovat hyvin selvät. Eräät parlamentin jäsenet esittivät kysymyksiä säännöistä ja siitä, onko niitä tarkistettava. Minusta meidän ei tarvitse tarkistaa eurooppalaisten päätöksentekijöiden, myös Euroopan parlamentin laatimia sääntöjä. Säännöt ovat hyvät. Kysymys on aivan muusta. On kyse täytäntöönpanosta ja sen valvonnasta, joka kuuluu jäsenvaltioille. Meillä on selkeä suunnitelma siitä, kuinka on edettävä sääntöjen täytäntöönpanon valvonnassa ja kuinka voimme vaikuttaa jäsenvaltioihin. On selvää, mitä matkustajien oikeuksien osalta on nyt tehtävä.
<P>
Vielä yksi asia, joka ei ole kovin suuri: monet kollegat ja lehdistö ovat väittäneet, että me toimimme myöhään emmekä olleet valmistautuneita. Minä ainakin olen ollut aktiivinen koko ajan. Olin Eurocontrolissa. Olin yhteydessä ministereihin. Ongelma on täällä parlamentissa tänään sama kuin kaikilla asiantuntijoilla ja päätöksentekijöillä, mutta tämä on asia, joka kuuluu asiantuntijoille ja turvallisuusviranomaisille, ei poliitikoille. Ongelma on sama: turvallisuus vastaan joustavuus.
<P>
Olimme valmistautuneet tulivuorenpurkaukseen, mutta meillä oli erilaista näyttöä purkauksesta. Tämäkin mainittiin täällä. Tulivuorenpurkauksella on ollut vaikutusta yhteen British Airwaysin lentoon ja yhteen KLM:n lentoon, joten säännöt on laadittu vakavan riskin perusteella. Viranomaiset toimivat sen oletuksen perusteella, että riski on vakava ja lennot on peruttava.
<P>
Nyt meillä on monipuolisempi lähestymistapa. Sunnuntaina suurin osa koelennoista toteutettiin ja tiedot tulivat Eurocontroliin, jossa keskustelimme asioista - koelennoista ja näiden lentojen lopullisista tuloksista. Nyt meillä on joustavuutta, ja asia on edelleen jäsenvaltioiden hallinnassa. Me edistämme yhtenäistä ilmatilaa koskevaa hanketta, joka on hyvin lupaava eurooppalainen hanke, ja ministerien kesken on vallalla yhteisymmärrys siitä, että tämä on etenemistie, johon kuuluu parempi koordinointi yhteisön tasolla.
<P>
Tämä on suuri mahdollisuus. Nämä huomiot halusin esittää. Mitä tiedottamiseen tulee, haluan todeta, että komissio antoi lehdistötiedotteet matkustajien oikeuksista torstaina ja perjantaina. Totesimme, että matkustajien oikeuksiin on suhtauduttava hyvin vakavasti. Tiedot matkustajien oikeuksista tulivat komissiolta välittömästi, ja sunnuntaista alkaen tietoja saatiin yhä kattavammin, eiliseen mennessä hyvin kattavasti.
<P>
Näin asia on. Asia ei ole loppuun käsitelty. Menee ainakin kolme tai neljä päivää, ennen kuin suurin osa lennoista taas lennetään. Talouden ja matkustajien kannalta ratkaisu on lentojen käynnistäminen uudelleen, se, että lentoyhtiöt kuljettavat matkustajat kotiin tai määränpäähänsä. Tilanne on edelleen vaikea, ja meidän on tarkasteltava sen seurauksia.
<P>
Kiitos kommenteistanne. Meillä on monta mahdollisuutta keskustella lisää tästä aiheesta.
<SPEAKER ID="069" NAME="Puhemies">
(PL) Keskustelu, jonka nyt päätämme, oli varmasti istuntomme merkittävin. Vaikka pelkästään tämän keskustelun vuoksi kannatti kokoontua täällä Strasbourgissa. Tämä keskustelu oli jotain, mitä kansalaiset meiltä odottavat - että me tarkastelemme näitä ongelmia, ja juuri tästä olemme puhuneet aamusta alkaen. Aihe on mitä merkittävin.
<P>
Haluan esittää kiitokseni myös siitä, että 14 Euroopan komission jäsentä osallistui loppukeskusteluumme. On hyvin tärkeää, että he kuulivat huomautuksenne.
<P>
Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="070" NAME="Kinga Göncz  " LANGUAGE="HU">
Vaikka lentoviranomaisten toimien ansiosta tuhkapilvi ei onneksi vaatinut ihmishenkiä, tiedottamisen ja koordinoinnin taso Euroopassa ei saa hyvää arvosanaa. Ilmatilan sulkeminen aiheutti vaikeuksia sadoille tuhansille eurooppalaisille estäessään näitä pääsemästä määränpäähänsä. Kaikki pyrkivät selviytymään odottamattomista ongelmista, mutta riittämätön tiedotus pahensi tilannetta. Matkustajille ei usein tarjottu asianmukaista tietoa puhelimitse tai internetissä. Lisää sekaannusta aiheutti se, että lentoviranomaiset ja lentoyhtiöt antoivat ristiriitaisia tietoja. Myös lentoliikenteen ja maaliikenteen välinen koordinointi puuttui. Koimme henkilökohtaisesti, kuinka tärkeää on nykyaikaistaa julkisen liikenteen yhteyksiä jäsenvaltioiden välillä ja kehittää Euroopan laajuisia liikenneverkkoja. Olen tyytyväinen komission määrätietoisiin kriisinhallintatoimiin. Tätä varten perustetun työryhmän on vahvistettava lentoliikenteen ja lennonjohtoviranomaisten välistä koordinointia, ja olisi syytä tutkia myös 1980-luvulla käyttöönotettujen turvallisuustoimenpiteiden jatkuvaa kelpoisuutta. Suosittelen, että vastaavissa kriisitilanteissa Euroopan parlamentti ei enää hankaloita valmiiksi kaoottista liikennejärjestelmää kulkemalla Brysselin ja Strasbourgin väliä. Sen sijaan täysistunnot olisi pidettävä Brysselissä.
<SPEAKER ID="071" NAME="Filip Kaczmarek  " LANGUAGE="PL">
Arvoisa puhemies, keskustelumme Euroopan lentoliikenteen tilanteesta ei pidä rajoittua aivan tyhjänpäiväiseen kysymykseen siitä, kuinka me pääsemme Euroopan parlamentin istuntoon Strasbourgiin. Liiallinen keskittyminen tähän näkökohtaan antaa Euroopan parlamentin jäsenistä perusteettoman itsekkään vaikutelman. Meidän on käytettävä mielikuvitustamme. Euroopan ilmatilan pitkäaikaisen sulkemisen sosiaaliset, taloudelliset ja jopa poliittiset vaikutukset voivat osoittautua valtavaksi haasteeksi koko Euroopalle. Puolassa eräät poliitikot ja toimittajat kyselevät, miksi jotkut eivät päässeet Krakovaan sunnuntaina, vaikka toiset pääsivät. He kysyvät myös, miksei ollut mahdollista päästä Krakovaan rautateitse tai maanteitse sunnuntaina, mutta oli mahdollista päästä näillä keinoin Strasbourgiin maanantaina. Islantilaisen tulivuoren purkauksen seurauksilla tulee olemaan hyvin voimakas maailmanlaajuinen ulottuvuus. Emme tavallisesti tule ajatelleeksi lentoliikenteen valtavaa merkitystä. Pelkästään Etiopian tappiot, jotka johtuvat siitä, ettei sieltä voida tuoda kukkia Eurooppaan, ovat kolme miljoonaa euroa päivässä. Meidän on toteutettava hyvin huolellinen analyysi siitä, kuinka ilmatilan sulkeminen vaikuttaa työmarkkinoihin, kilpailukykyymme ja koko talouteen ja kuinka se vaikuttaa tavallisten ihmisten elämään. Kuka tietää - saattaa olla, että tämä huomaamaton tapahtuma Islannissa määrittää Euroopan unionin tulevaisuuden. Kiitos.
<SPEAKER ID="072" NAME="Ádám Kósa  " AFFILIATION="PPE">
kirjallinen. - (HU) Islannin tulivuorenpurkauksen vuoksi peruutettujen ja rajoitettujen lentojen tuloksena tuhannet ihmiset ovat jumissa lentokentillä vaikeissa oloissa. Huolimatta lentojen huomattavasta viivästymisestä (alle 1500 kilometrin lentojen osalta yli kaksi tuntia) lentoyhtiöt ovat tarjonneet hyvin vähän jos ollenkaan apua eivätkä ne ole antaneet asianmukaista tietoa matkustusvaihtoehdoista ihmisten määränpäihin. Ne eivät ole järjestäneet matkustajille ilmaisia puheluita, faksia, sähköpostia tai internetpalveluita eivätkä ole tarjonneet myöskään kauttakulkua tai majoitusta, vaikka matkustajilla on EU:n asetusten mukaan oikeus tällaiseen tukeen. Vammaiset, ikääntyneet tai lapsiperheet ovat tällaisissa poikkeustilanteissa muita haavoittuvampia, ja niin on ollut nytkin. Tämä odottamaton tilanne on osoittanut, että aiemmin kunnioitetut matkustajien oikeudet voidaan pyyhkäistä olemattomiin minuuteissa ja että matkustajien oikeuksia koskevaa peruskirjaa, jota minäkin olen aiemmin vaatinut, tarvitaan erityisen paljon lentoyhtiöiden ja asiasta vastaavien elinten avuttomuuden toistumisen torjumiseksi. Suosittelen samalla, että poikkeuksellisen muutoksen tapauksessa olisi automaattisesti pakollista lähettää tietoja ja viesti vaihtoehtoisista ratkaisuista jokaisen matkustajan matkapuhelimeen.
<SPEAKER ID="999" NAME="Jacek Olgierd Kurski  " AFFILIATION="ECR">
kirjallinen. - (PL) Islantilaisen Eyjafjöll-tulivuoren purkauksen aiheuttama vulkaaninen tuhkapilvi on häirinnyt tehokkaasti lentoliikennettä Euroopassa viime päivinä. Tähän mennessä on peruttu kymmeniä tuhansia lentoja, joten matkustaminen on matkustajille mahdotonta. Tämä on koko Euroopalle sekä kansallisille ja EU:n viranomaisille opetus, josta meidän on tehtävä johtopäätöksiä tulevaisuuden varalle siten, etteivät vastaavanlaiset tapahtumat tulevaisuudessa halvaannuta Eurooppa-neuvoston tai parlamentin työskentelyä. Tilanteesta kärsineiden joukossa oli myös Euroopan parlamentin jäseniä, jotka minun laillani eivät päässeet Strasbourgin istuntoon tällä viikolla. Tämän viikon Strasbourgin-istunnostamme on käyty paljon väittelyä, sillä jotkut jäsenet eivät yksinkertaisesti päässeet sinne vaalipiireistään. Viime minuutteihin asti emme tienneet, pidetäänkö istuntoa lainkaan. Meidän kaikkien kannalta olisi hyvä, jos meillä olisi tulevaisuudessa käytössä menettelyt, jotta olisimme valmistautuneita vastaaviin poikkeuksellisiin tilanteisiin.
<SPEAKER ID="998" NAME="Tiziano Motti  " LANGUAGE="IT">
Arvoisa puhemies, uutiset ovat totuttaneet meidät vitsauksiin, luonnollisiin tai tahallisesti aiheutettuihin, jotka saavat kansakunnan ja yhteiskunnan polvilleen synnyttäen hätätiloja liikenteessä ja jakelussa. EU:n talousarviosta on myönnetty varoja ja pelastuspalveluelinten välillä koordinoidaan jo toimia, kiitos aiemmin hankittujen kokemusten. Islantilaisen tulivuoren aiheuttaman kaltaista hätätilaa ei kuitenkaan osattu odottaa. Kansalaiset eivät tule unohtamaan lentokenttien ilmoitustauluja, joilla ilmoitetaan jokaisen lennon peruuntumisesta, vankilaa, joka lentokenttien transit-alueesta muodostui päivästä toiseen, eivätkä loputtomia jonoja asemilla, autonvuokrausyrityksissä ja taksijonoissa. Suurimmat taloudelliset tappiot koituivat lentoyhtiöille. Kansalaisia uhkaa naurunalaiseksi tekeminen: epämukavuuden ja odottamattomien kustannusten lisäksi, joista on vaikea saada korvausta, lentojen hinnat saattavat nousta tappioiden kattamiseksi. Tämä mahdollisuus on torjuttava. Aivan kuten luonnonkatastrofeissa Euroopan unionin on vastattava korvaamalla kansalaisille, jotka ovat kohdanneet odottamattomia kuluja pyrkiessään minimoimaan heille aiheutunutta haittaa, yhdessä lentoyhtiöiden kanssa, mutta näin toimittaessa on vältettävä kuvaamasta tätä korvausta valtiotueksi, joka on laitonta tukea. Ennen kaikkea kansalaisten on saatava vakuutus siitä, että Euroopan unioni auttaa heitä, jotta he tuntevat itsensä sekä välittömästi että välillisesti turvatuiksi. Tähän mennessä monikaan ei ole kokenut oloaan turvatuksi. Me kehotamme täältä parlamentista, joka on huomattavasti supistunut, koska tietyt jäsenet eivät ole päässeet tänne, hyväksymään pikaisesti eurooppalainen toimintasuunnitelma kansallisten hallitusten ja elinten koordinoimiseksi ja kansalaisten turvan organisoimiseksi. Näin saisimme aikaan sen nopean vastauksen kansalaisten tarpeisiin, jota hallitukset oudosti eivät ole tällä hetkellä kyenneet takaamaan.
<SPEAKER ID="073" NAME="Sławomir Witold Nitras  " LANGUAGE="PL">
Hyvät kuulijat, olemme kaikki todistaneet viime päivinä lentokenttien sulkemisen lähes kaikkialla Euroopan mantereella. Tilanne on epätavallinen, sillä se ei ole seurausta lakoista vaan Islannissa sijaitsevan tulivuoren purkautumisen aiheuttamasta luonnonkatastrofista. Tämä halvaantuminen, joka jossain määrin koskettaa meitä kaikkia, on tuonut mukanaan lukuisia seurauksia, kuten lentoyhtiöiden taloudellisia vaikeuksia sekä maantie- ja meriliikenteen merkityksen korostumisen. Juuri tähän haluan kiinnittää huomionne. Lentoliikenne on viime vuosina selvästi ohittanut muut liikennemuodot. Se oli nopeampaa, turvallisempaa ja mukavampaa matkustajille. Tässä tilanteessa on kuitenkin tärkeää toteuttaa toimenpiteitä, jotta maantie- ja meriliikenteellä voidaan paremmin korvata lentoliikenteen halvaantumisen meille aiheuttamat haitat.
<SPEAKER ID="074" NAME="Cristian Dan Preda  " LANGUAGE="RO">
Lentoliikenteen turvallisuudelle ei tarvita perusteluja. Tulivuoren purkauduttua Islannissa lentoliikenne vaikuttaa sekä huonolta vaihtoehdolta että lähes mahdottomuudelta. Uskon vahvasti, että laajempi koordinointi yhteisön tasolla olisi auttanut lentokentillä ympäri maailmaa jumissa olevia EU:n kansalaisia tai niitä, joiden suunnitellut matkat eivät edes voineet alkaa. Toivon yhtenäisen eurooppalaisen ilmatilan toteutuvan jonain päivänä.
<P>
Kuten hyvin tiedätte, viime päivien täydellinen lentokielto on vaikuttanut myös parlamenttiin, tai pikemminkin sen täysistuntojen toimintaan. Minusta ei ole perusteltua siirtää äänestyksiä ja lyhentää istuntoa päivällä, vaikka vain noin 65 prosenttia parlamentin jäsenistä oli paikalla maanantai-iltana 19. huhtikuuta. Minusta istunto on pidettävä tavanomaiseen tapaan.
