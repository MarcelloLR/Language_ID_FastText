<CHAPTER ID="003">
Alennetut arvonlisäverokannat (keskustelu) 
<SPEAKER ID="007" NAME="Puhemies">
(IT) Esityslistalla on seuraavana Ieke van den Burgin talous- ja raha-asioiden valiokunnan puolesta laatima mietintö ehdotuksesta neuvoston direktiiviksi direktiivin 2006/112/EY muuttamisesta alennettujen arvonlisäverokantojen osalta - C6-0299/2008 -.
<SPEAKER ID="008" NAME="Ieke van den Burg">
esittelijä. - (NL) Tämän alennettuja arvonlisäverokantoja koskevan mietinnön käsittely on ollut melko erikoista. Tosiasiassa mitään mietintöä ei ole enää jäljellä, koska kaksi muuta suurta ryhmää, Euroopan kansanpuolueen (kristillisdemokraatit) ja Euroopan demokraattien ryhmä ja Euroopan liberaalidemokraattien liiton ryhmä eivät saapuneet paikalle, kun mietinnöstä äänestettiin talous- ja raha-asioiden valiokunnassa. Ne päättivät - ilman mitään varoitusta - etukäteen äänestää vastaan, koska ne eivät pitäneet tietyn tarkistuksen hylkäämisestä tai hyväksymisestä.
<P>
Siten ne ovat saattaneet vaaraan tämän komission tärkeän ehdotuksen. Olen tästä hyvin pahoillani, sillä näin on annettu täysin väärä kuva Euroopan parlamentin kannasta. Ne ovat nyt onneksi kääntäneet kelkkansa ja ilmoittaneet, että ne tukevat täysin komission ehdotusta. Sovimme, että emme enää kinastele näistä tarkistuksista täysistunnossa, vaan sen sijaan hyväksymme selkeästi komission jäsenen Kovácsin ehdotuksen.
<P>
Valitettavasti Astrid Lulling kuitenkin käsitti asian väärin. Hän katsoi, että hänen pitää esittää uudestaan hylätyt tarkistukset, vaikka ne eivät ole oikeastaan tämän lainsäädäntöpäätöslauselman sanamuodon tai seuraamamme menettelyn mukaisia. Euroopan parlamentissa vaikuttaa olevan käytössä oma versio latinalaisesta sanonnasta Quod licet Iovi, non licet bovi [mikä on sallittua Jupiterille ei ole sallittua härälle]: mikä on sallittua Astrid Lullingille ei ole sallittua tavalliselle Euroopan parlamentin jäsenelle. En halua riistää mitään hänen jumalaisesta asemastaan, mutta kehotan, että ette anna tämän asian häiritä ja että äänestätte painokkaasti lainsäädäntöpäätöslauselman puolesta lopuksi järjestettävässä nimenhuutoäänestyksessä. Asiassa on loppujen lopuksi kysymys juuri tästä. Totean yhdessä komission jäsenen kanssa, että luotamme tukeenne. Luulen Astrid Lullingin ymmärtävän, että jos hän ei anna tukeaan tälle päätöslauselmalle, koska asiat eivät sujuneet hänen haluamallaan tavalla, hän on paljon huonommassa asemassa. Hän luo lisäksi väärän vaikutelman siitä, että hän vastustaa alennettua arvonlisäverokantaa.
<P>
Olen erittäin ylpeä siitä, että Euroopan parlamentti on jo kauan tukenut ehdotuksia alennetun arvonlisäverokannan soveltamisesta työvoimavaltaisiin palveluihin. Parlamentti on myös tehnyt asiasta aloitteen edeltäjäni Wim van Velzenin ehdotuksesta Luxemburgin työllisyyshuippukokouksessa vuonna 1997. Ehdotuksen mukaan alennettua arvonlisäverokantaa käytetään työllisyyden kannustimena siten, että palveluista saadaan halvempia, lisätään määrää ja kavennetaan laittoman ja laillisen työnteon välistä kuilua. Tämä työllisyyttä koskeva tavoite on mielestäni erittäin tärkeä tällä hetkellä. Olen täysin vakuuttunut siitä, että kokeilu on osoittautunut hyödylliseksi.
<P>
Edellisen komission jäsen Bolkestein oli asiasta vähemmän vakuuttunut ja hän epäili asiaa monen jäsenvaltion tavoin. Hän ei halunnut käyttää työllisyyttä veropolitiikan tavoitteena. Bolkestein katsoi, että veropolitiikkaa ei ole suunniteltu tähän tarkoitukseen. Onneksi nykyisen komission jäsen ymmärtää, että asiaa on tarkasteltava laajemmassa yhteydessä. Olen myös iloinen, että hän antaa tälle kokeelle rakenteellisen ulottuvuuden.
<P>
Haluaisin lisätä lyhyen kommentin tämänhetkisestä tilanteesta. En voi rehellisesti sanoen uskoa, että neuvosto antaa nykyisessä tilanteessa yksimielisen tukensa tälle ehdotukselle. Se haluaa kuitenkin tehdä jotakin huonon työtilanteen ja Euroopan talouden elvyttämisen vuoksi. Verotustoimet, mukaan lukien arvonlisäveron alentaminen esimerkiksi rakennusteollisuuden ja kunnostamisen alalla - jolloin kodeistamme ja kulttuuriperinnöstämme tehdään energiatehokkaampia - ja muunlaiset toimet voisivat edistää tällä hetkellä umpikujassa olevia asuntomarkkinoita.
<P>
Silläkin uhalla, että asia on itsestään selvä, ei voida sanoa, että PPE-DE-ryhmän sisämarkkina- ja kuluttajansuojavaliokunnassa tekemässä tarkistuksessa korostetaan energiatehokkuutta. Energiatehokkuus sisältyi jo komission ehdotukseen. Se poistettiin tarkistuksen 6 perusteella ja sitä ehdotettiin uudelleen tarkistuksessa 7. Tämä aiheuttaa ainoastaan sekaannusta. On kuitenkin selvää, että parlamentti suhtautuu hyvin myönteisesti energiatehokkuuteen. Toivomme sen vuoksi, että neuvosto hyväksyy komission jäsenen Kovácsin ehdotuksen ja että tämänpäiväinen äänestys ei aiheuta sisäisiä kiistoja.
<SPEAKER ID="009" NAME="László Kovács">
komission jäsen. - (EN) Arvoisa puhemies, haluan kiittää Euroopan parlamenttia ehdotuksen nopeasta käsittelystä. On otettava huomioon, että viime joulukuun Eurooppa-neuvosto pyysi Euroopan talouden elvytyssuunnitelman yhteydessä, että tiettyihin aloihin sovellettavaa alennettua arvonlisäveroa koskeva kysymys ratkaistaan maaliskuuhun 2009 mennessä.
<P>
Olen tyytyväinen, että talous- ja raha-asioiden valiokunnan päätöslauselmaehdotuksen perusteella hyväksytään komission aloite, ja toivon, että täysistunnossa asiaa kannatetaan edelleen.
<P>
Haluaisin kiittää talous- ja raha-asioiden valiokuntaa sekä esittelijä Ieke van den Burgia ehdotuksen tukemisesta. Tämän ehdotuksen nopea hyväksyminen on tarpeen, jotta voidaan varmistaa, sovelletaanko alennettua arvonlisäverokantaa tiettyihin paikallisesti tarjottaviin työvoimavaltaisiin palveluihin. Muussa tapauksessa sen soveltaminen päättyy vuoden 2010 lopussa. Lisäksi on tärkeää varmistaa yhtäläiset mahdollisuudet kaikille jäsenvaltioille esimerkiksi ravintolapalveluiden alalla ja asuntosektorin palveluissa, koska jäsenvaltiot eivät ole näillä aloilla tällä hetkellä tasavertaisessa asemassa.
<P>
Meneillään olevan talous- ja rahoitusalan kriisin vuoksi tämän ehdotuksen hyväksyminen ja täytäntöönpano on vieläkin kiireisempää. Työpaikkoja ei saa nyt tuhota. Näin käy, jos tällä hetkellä työvoimavaltaisiin palveluihin 18 jäsenvaltiossa sovellettavasta alennetusta verokannasta ei saada pysyvää. Tämän lisäksi on tärkeää, että nämä alennetut verokannat ovat nopeasti jäsenvaltioiden sovellettavissa. Kun kulutusta kannustetaan asuntosektorin kaltaisella alalla, alennetulla verokannalla voi olla myönteisiä vaikutuksia työllisyyteen ja erityisesti niiden heikosti koulutettujen työntekijöiden tilanteeseen, jotka ovat vaarassa joutua ensiksi irtisanotuiksi meneillään olevassa kriisissä. Olen tässä yhteydessä jo suositellut, että neuvosto muuttaa direktiivin voimaantulopäivän, jotta se voidaan panna täytäntöön mahdollisimman nopeasti neuvoston tekemän myönteisen päätöksen jälkeen.
<P>
Puheenjohtajavaltio Tšekki pyrkii tällä hetkellä saamaan neuvostossa kaikin keinoin aikaan kompromissin, jossa keskitytään vain muutamiin - työvoimapainotteisiin ja paikallisesti tarjottavien palveluiden - aloihin, joihin voidaan soveltaa alennettua verokantaa. Eurooppa-neuvosto edellytti tätä.
<P>
Esitän kuitenkin kommentteja tarkistuksista, joita on tehty tähän erityiseen ja soveltamisalaltaan rajalliseen ehdotukseen.
<P>
Tarkistus 3 koski alkoholijuomien sulkemista ravintolapalvelujen ulkopuolelle. Komissio noudatti yhteisön toimintalinjojen johdonmukaisuutta ja erityisesti tarvetta yhtenäistää arvonlisäveroa ja valmisteveroja. Se otti kuitenkin huomioon myös EU:n yleisen terveyspolitiikan. Toisin kuin eräät henkilöt esittävät, elintarvikkeiden ja alkoholittomien juomien erottaminen alkoholijuomista ei aiheuta merkittävää hallinnollista taakkaa yrityksille. Tällä hetkellä seitsemän yhdestätoista jäsenvaltiosta soveltaa alennettua verokantaa ravintolapalveluihin, mutta ei alkoholijuomiin, ja tämä ei aiheuta mitään ongelmia.
<P>
Tarkistus 2 koskee ehdotusta alennetun arvonlisäverokannan soveltamisalan laajentamisesta maanviljelijöiden käyttämiin laitteisiin. Pidän tätä tarpeettomana. Syy on se, että maatalousalalla käytettävistä laitteista perittävä arvonlisävero ei aiheuta kustannuksia maanviljelijöille, koska heillä on oikeus vähentää arvonlisävero verotuksessa, kuten kenellä tahansa verovelvollisella.
<P>
Tarkistukset 1 ja 4 koskevat lasten vaatteiden ja jalkineiden sisällyttämistä soveltamisalaan. Haluaisin muistuttaa teitä siitä, että tarkasteltavana oleva ehdotus rajoittuu pääasiassa paikallisesti tarjottaviin ja työvoimavaltaisiin palveluihin. Tämän vuoksi tämän ehdotuksen soveltamisalan laajentamista ei pitäisi harkita tässä yhteydessä. Lisäksi, kun otetaan huomioon tiettyjen jäsenvaltioiden suhtautuminen ja niiden konkreettinen kanta asiasta, soveltamisalan laajentaminen todennäköisesti vaarantaisi yksimielisen tuen, jota tarvitaan neuvostossa.
<P>
Tarkistus 5, joka koskee muistomerkkien ja hautakivien sisällyttämistä, ei ole tarpeellinen, koska niihin sovellettava alennettu verokanta sallitaan jo nykyisissä hautaustoimistoja koskevissa säännöksissä. Lisäksi kulttuuriperinnön ja historiallisten muistomerkkien kunnostus-, korjaus- ja huoltotyöt kuuluvat nyt tarkasteltavana olevaan komission ehdotukseen.
<P>
Tarkistuksen 7 osalta voin vakuuttaa, että komissio on erittäin kiinnostunut keskittymään kysymykseen alennetun verokannan käyttämisestä energiatehokkuuden edistämiseksi. Se tarkastelee asiaa valmisteltavana olevan ympäristöveropaketin puitteissa. Tämä ehdotus toimitetaan neuvostolle ja parlamentille huhtikuussa.
<P>
Lopuksi haluaisin todeta, että ehdotuksella tuetaan asumispalveluja ja pieniä ja keskisuuria yrityksiä ja sillä suojellaan työpaikkoja. Tämä on täysin Euroopan talouden elvytyssuunnitelman mukaista. Kyseessä ei ole velvoite vaan vaihtoehto: jäsenvaltiot voivat päättää sen soveltamisesta, joten niiden riippumatonta veronkanto-oikeuttaan jopa laajennetaan.
<SPEAKER ID="010" NAME="Olle Schmidt">
sisämarkkina- ja kuluttajansuojavaliokunnan lausunnon valmistelija. - (SV) Tämä mietintö osoittaa, että verotus on herkkä aihe, ja kunnioitan tätä. Samalla katson kuitenkin, että asiaa olisi voitu käsitellä paremmin talous- ja raha-asioiden valiokunnassa, joka on vastuussa tästä mietinnöstä. Esitämme nyt päätöslauselmatekstin, mikä on hyvä asia.
<P>
On tietenkin erittäin tärkeää, että sisämarkkinoita ei häiritä kohtuuttomalla ja epäreilulla kilpailulla. On syytä toistaa tämä tällä hetkellä, koska valtiontukea näytetään käytettävän runsaasti.
<P>
EU:lla on kuitenkin oltava järkevämpi näköala siihen, miten alennettua arvonlisäverokantaa voidaan käyttää erityisesti paikallisten markkinoiden ja työvoimavaltaisten palvelujen työpaikkojen ja kasvun edistämiseksi. Juuri tästä on kyse komission ehdotuksessa. Kyse on toisin sanoen enemmän työpaikoista, mutta myös harmaan talouden torjumisesta. Sen vuoksi tarvitsemme alennettua arvonlisäverokantaa, jota sovelletaan ravintolapalveluihin, lasten, sairaiden, vammaisten ja vanhuksien hoitopalveluihin, kampaamopalveluihin ja uusiin tuotteisiin, kuten äänikirjoihin, jotka ovat erittäin tärkeitä omassa maassani, CD-levyihin, autojen lastenistuimiin ja vauvojen vaippoihin sekä kotitalouspalveluihin, kuten kunnostus- ja korjaustöihin ja siivoukseen.
<P>
Kannatimme sisämarkkina- ja kuluttajansuojavaliokunnassa täysin komission kantaa ja lisäsimme Malcolm Harbourin nimissä tarkistukset 6 ja 7. Sivuhuomautuksena haluaisin todeta, että ei ole helppoa ymmärtää, miten Euroopan parlamentti käsittelee tätä asiakirjaa ja äänestää siitä. Ensimmäisessä tarkistuksessa korostamme, että harmaata taloutta on vähennettävä. Toisella tarkistuksella pyrimme saamaan aikaan sen, että alennettua arvonlisäverokantaa sovelletaan kunnostus- ja korjaustöihin, jotta energiaa säästetään. Tässä vaikeassa taloudellisessa tilanteessa on käytettävä eri keinoja talouden edistämiseksi. Arvonlisävero voi olla tärkeä väline tämän tavoitteen saavuttamiseksi.
<P>
Lopuksi Astrid Lullingin ehdotus alkoholijuomien edistämisestä nousee jälleen esiin. Hylkään hänen pyyntönsä edelleen kohteliaasti, mutta päättäväisesti.
<SPEAKER ID="011" NAME="Astrid Lulling">
PPE-DE-ryhmän puolesta. - (FR) Arvoisa puhemies, tämänpäiväinen keskustelu - ja aikaisemmat puheenvuoron esittäjät ovat olleet tästä samaa mieltä - käydään hyvin erikoisissa olosuhteissa. Meillä ei ole mietintöä käsiteltävänä täysistunnossa, mikä olisi tavanomaista. Haluan, että asia on selvä: mietintöä vastaan äänesti talous- ja raha-asioiden valiokunnassa monenkirjava enemmistö.
<P>
Ryhmäni äänesti mietintöä vastaan, vaikka me tuimme täysin periaatetta alennetun arvonlisäverokannan soveltamisen ulottamisesta jopa komission ehdotusta pidemmälle. Toimimme niin, koska sosialistit ja liberaalit hylkäsivät kaikki tarkistuksemme.
<P>
Pyrimme kovasti tekemään sovitteluratkaisuja. Hyväksyimme kaikki sosialistiryhmän esittelijän ehdotukset. Hän ei kuitenkaan millään tavalla pyrkinyt hyväksymään meidän ehdotuksistamme. Hyvä Ieke van den Burg, äänestyksen valitettavan, mutta samalla väistämättömän, tuloksen ei pitäisi yllättää.
<P>
Haluaisin tarjota teille ystävällisiä neuvoja, jotta muutatte asennettanne tulevaisuudessa. Kuten roomalaisilla oli tapana sanoa, errare humanum est, perseverare diabolicum [erehtyminen on inhimillistä, jatkuva erehtyminen pirullista].
<P>
Palatakseni asiaan, ryhmäni päätti täysistuntoa varten esittää uudelleen joitain tarkistuksia, joista eräät olivat peräisin lausunnon antavan valiokunnan kollegoiltamme. Nämä tarkistukset ovat tärkeitä, ja kuten on sanottu hyvin selkeästi, hyvä Ieke van den Burg, kukaan ei voi estää parlamentin jäsentä esittämästä tarkistuksia asiakirjaan tai päätöslauselmaan.
<P>
Tärkein tarkistuksemme koskee alennetun arvonlisäverokannan soveltamista ravintoloissa alkoholijuomiin. Hyvä Olle Schmidt, tämä ei merkitse alkoholismin edistämistä. Tämä on naurettavaa. Jos komission ehdotus hyväksytään, ravintoloiden omistajien olisi sovellettava kahta eri arvonlisäverokantaa. Tämä on monimutkaista ja tämä ei ole perusteltua. Eläköön byrokratia. Uskokaa, että jos ette hyväksy tarkistusta 3, niin tiedän, miten asiasta tiedotetaan koko Euroopan hotelli-, ravintola- ja ateriapalveluiden alalle, ja kyseessä on suuri ala. He saavat tietää, että teidän kantanne vuoksi alennetun arvonlisäverokannan soveltaminen alan palveluihin estetään.
<P>
Ehdotin, että elintarvikkeisiin ja kaikkiin juomiin pitäisi soveltaa samaa alennettua verokantaa, jos sitä yleensä sovelletaan. Tämä on minusta vain terveen järjen mukaista, ja uskon, että voimme kaikki tukea tätä ehdotusta. Miksi mutkistaa asioita? Miksi etsiä kansanterveyteen liittyviä syitä, kun ei ole mitään syytä niiden olemassaololle?
<P>
Arvoisa puhemies, ryhmäni tukee alennetun arvonlisäverokannan laajentamista, ja kehotamme hallituksiamme edistämään tätä asiaa. Kansalaisemme ovat jo kovasti odottaneet tätä asiaa nykyisen talouskriisin aikana ja joka päivä saatavien huonojen uutisten vuoksi. Arvoisa puhemies, tämä elintarviketeollisuutta tukeva toimi on erittäin tarpeellinen. Haluamme, että EU merkitsee myös joustavuutta. Tämä olisi myönteinen viesti.
<SPEAKER ID="012" NAME="Pervenche Berès">
PSE-ryhmän puolesta. - (FR) Arvoisat puhemies ja komission jäsen, kuten tiedätte, Euroopan parlamentti tunnustaa, että työnne on hankalaa. Se ei ole tässä asiassa helppoa, mutta neuvostossa se on vielä hankalampaa, koska on toimittava yksimielisesti. Toivon sen vuoksi, että jokainen täällä oleva osapuoli käyttäytyy vastuullisesti ja äänestää johdonmukaisesti. Jos katsomme, että komission ehdotus on hyvä, meidän on tuettava sitä.
<P>
Talous- ja raha-asioiden valiokunnassa syntyneet kiistat johtivat siihen, että keskityttiin vain tiettyihin tarkistuksiin. Vastuullisesti toimineet sosialistit päättivät jälleen kerran, että täysistunnossa ei esitetä ollenkaan tarkistuksia. Jos haluamme edetä näissä asioissa, Euroopan parlamentin on tuettava mahdollisimman laajasti asianmukaisena pitämäänsä komission ehdotusta. Tästä oli kyse tässä asiassa.
<P>
Olemme monesti käsitelleet arvonlisäveroa, toissijaisuusperiaatetta ja verotuksen yhdenmukaistamisen tarvetta. Arvonlisävero on klassinen esimerkki siitä, että meillä on sama näkemys asiasta. Meidän on käytettävä tämä seikka hyödyksemme. Tämän alennettua arvonlisäverokantaa koskevan kokeilun jatkaminen väliaikaisesti - kun sillä pyritään edistämään ja edistetään työvoimavaltaisia palveluita eikä välttämättä alkoholijuomien tarjontaa ravintoloissa - on osoittanut, että tämä järjestelmä toimii, joten meidän olisi vakiinnutettava se. Oikeudellisen epävarmuuden on päätyttävä. Meidän on yhdenmukaistettava perustaa, jonka mukaan jäsenvaltiot voivat toimia. Sen jälkeen meillä on johdonmukaisia tavoitteita. Samalla verotusta yhdenmukaistetaan mahdollisuuksien mukaan ja työvoimavaltaisia palveluita kannustetaan. Kuka voisi tällä hetkellä vastata asiaan kielteisesti? Kuka voisi suhtautua kielteisesti veronalennuksien käyttämiseen kannustimena, jolla parannetaan johdonmukaisesti asuinympäristömme energiatehokkuutta?
<P>
Tällä hetkellä, kun otetaan huomioon talous- ja raha-asioiden valiokunnan tapahtumat sekä neuvostossa käynnissä oleva keskustelu, katson, että meidän on tuettava komission ehdotusta hyvin voimakkaasti ja toivottavasti mahdollisimman suurella ääntenenemmistöllä. Parempien pyrkimyksien toteuttaminen voi aiheuttaa tässä vaiheessa kielteisiä vaikutuksia. Luulen, että kansalaisemme eivät ymmärtäisi sitä, että jäämme edelleen oikeudellisesti epävarmaan asemaan.
<P>
Meidän on vahvistettava tätä järjestelmää, joka on osoittautunut toimivaksi. Näin ehdottaa esittelijämme Ieke van den Burg, ja toivon, että parlamentti äänestää tästä suurella ääntenenemmistöllä myöhemmin. Komission jäsen voi välittää tämän varteenotettavan viestin neuvostolle sekä saada aikaan lopullisen päätöksen, jonka perusteella on mahdollista lujittaa tätä järjestelmää.
<SPEAKER ID="013" NAME="Alain Lipietz">
Verts/ALE-ryhmän puolesta. - (FR) Arvoisat puhemies ja komission jäsen, hyvät parlamentin jäsenet, koska tämä on yksi viimeisistä mahdollisuuksista, haluaisin ensiksi kiittää komission jäsentä Kovácsia kaikista hänen ponnisteluistaan - joista monet eivät ole johtaneet tulokseen - näiden vuosien aikana. Tilanne on se, että verotuksesta päätetään yksimielisesti ja että jäsenvaltioilla on veto-oikeus. Hänen tehtävänsä on ollut erittäin hankala, ja hänestä voi tuntua, että aikaan ei ole saatu paljoa. Toivon koko sydämestäni, että hänen tärkein saavutuksensa, tämä direktiivi, hyväksytään parlamentin vankalla tuella.
<P>
Hänen työnsä erinomaisuutta osoittaa se, että kun halusimme toimia asiassa paremmin talous- ja raha-asioiden valiokunnassa, emme pystyneet siihen. Tietyt henkilöt vetivät yhteen suuntaan ja toiset toiseen suuntaan. Kumpikin puoli oli vakuuttunut, että voisimme saada aikaan enemmän. Onnistuimme esittämään joitakin hyviä tarkistuksia, tai ainakin luulimme niin. Kun äänestimme koko tekstistä, ymmärsimme, että se ei voisi toimia.
<P>
Lopulta ryhmien koordinaattorit pääsivät yksimielisyyteen siitä, että komission jäsen Kovács oli todennäköisesti löytänyt oikean tasapainon. Sen vuoksi Vihreät/Euroopan vapaa allianssi -ryhmä, juuri puheenvuoron esittäneen kahden muun ryhmän tapaan, ei esitä mitään tarkistuksia. Olette löytäneet oikean tasapainon, joka on myös järkevä.
<P>
Jotkut kriisiin joutuneet valtiot alentavat kaikkia arvonlisäverokantojaan. Olen vakuuttunut, että tämä on virhe. Jäsenvaltiot tarvitsevat taloudellisia resursseja. Nyt ei ole oikea ajankohta lisätä alijäämää tällä tavalla, vaikka näillä toimilla pyritään elvyttämään taloutta kulutusta edistämällä. Toinen syy on se, että hintojen alentaminen arvonlisäveroa ohjaamalla johtaa reaaliarvon huomattavaan vahvistumiseen, kun keskuspankki pyrkii alentamaan sitä.
<P>
Ehdotatte toista strategiaa ja olette oikeassa. Arvonlisäveroa on käytettävä suhteellisten hintojen alentamiseen tai muuttamiseen kohdennetusti. Nämä ovat oikeat valinnat kahden näkökohdan mukaisesti.
<P>
Ensimmäinen koskee toissijaisuusperiaatetta. Toisin sanoen, pyritte vaikuttamaan kiinteisiin tuotteisiin, paikallisiin palveluihin ja rakentamiseen. Toinen näkökohtanne on työvoimavaltaiset palvelut. Olisimme ympäristönsuojelijoina halunneet, että olisitte erityisesti keskittyneet vihreään vallankumoukseen, eli aloihin, jotka ovat tarpeen, jos haluamme löytää ulospääsytien nykyisestä kriisistä. Kriisi on aiheutunut teollisuuspainotteisesta, liberaalista ja produktivistisesta mallista, joka on hallinnut maailmaa jo yli 30 vuotta.
<P>
Olisimme toivoneet teidän ulottavan alennetun arvonlisäverokannan kaikkiin Kioton pöytäkirjan mukaisiin tuotteisiin. Konkreettisesti, jos yhdistämme paikallisesti tarjottavat ja työvoimavaltaiset palvelut, tämä merkitsee, että koko rakennustoiminnan, eristämisen ja energiatehokkaiden rakennusten kehittämisen ala voi kuulua direktiivin soveltamisalaan, ja olemme tähän tarpeeksi tyytyväisiä.
<P>
Haluaisin suoraan todeta, että emme luonnollisesti äänestä Astrid Lullingin näkökulman puolesta. On tietenkin pirullista erehtyä jatkuvasti, mutta uskon, että tätä sanontaa voidaan soveltaa myös Astrid Lullingiin. Voisimme tietenkin puhua Mandevillestä ja yksityisistä paheista yhteisen edun vuoksi. Emme rohkaise yksityisiä paheita yhteisen edun kustannuksella. Puolustamme valtioita, jotka yrittävät rajoittaa alkoholin kulutusta.
<SPEAKER ID="014" NAME="Helmuth Markov">
GUE/NGL-ryhmän puolesta. - (DE) Arvoisat puhemies ja komission jäsen Kovács, hyvät parlamentin jäsenet ja erityisesti Ieke van den Burg, on valitettavaa, että pääsemme täällä Euroopan parlamentissa sopuun vain komission ehdotuksesta emmekä Ieke van den Burgin laatimasta varsinaisesta mietinnöstä. Olisimme mielellämme tukeneet tämän mietinnön alkuperäistä versiota. Kiitämme esittelijää. Mietintö kuitenkin hylättiin talous- ja raha-asioiden valiokunnan enemmistön päätöksellä. Ratkaiseva tekijä oli Euroopan kansanpuolueen (kristillisdemokraatit) ja Euroopan demokraattien ryhmän ja Euroopan liberaalidemokraattien liiton ryhmän kielteinen ääni. Erillisessä äänestyksessä kärsityn tappion jälkeen valiokunta ei ollut valmis hyväksymään mitään mietintöä. Olemme tästä hyvin pahoillamme.
<P>
Voimme periaatteessa hyötyä paljon komission direktiiviehdotuksesta. Olemme erittäin tyytyväisiä, että komissio suhtautuu myönteisesti Kööpenhaminan tutkimuksen tuloksiin. Tutkimus oli komission oma toimeksianto. Siinä ehdotetaan alennetun arvonlisäverokannan pitämistä ennallaan tai jopa laajentamista palveluihin ja muuhun toimintaan. Tällä turvataan työpaikat erityisesti pienissä ja keskisuurissa yrityksissä, saadaan monet alat pois harmaan talouden piiristä ja saatetaan niiden toiminta säännellyksi taloudelliseksi toiminnaksi. Vakauttaminen on hyvin tärkeää tässä kriisissä. Sillä turvataan ja toivottavasti luodaan työpaikkoja.
<P>
Me vasemmistolaiset suhtaudumme periaatteessa myönteisesti arvonlisäverokantojen alentamiseen. Olemme tietoisia, että arvonlisävero kohdistuu erityisen voimakkaasti palkansaajiin ja vähätuloisiin, koska kyseessä on välillinen vero. Suurituloisten ja erittäin suurituloisten verorasituksen on oltava suurempi. Viime vuosina suurituloisten verotaakkaa on vähennetty vastuuttomasti Euroopan kaikissa valtioissa.
<P>
Komission ehdotuksen perusteella sääntelyn pitäisi olla voimassa rajoittamattoman ajan. Tämäkin on myönteistä. Tällä vältetään se epäsuotuisa tilanne, että meidän pitää laajentaa alennettua verokantaa muutaman vuoden välein. Ehdotuksella luodaan oikeusvarmuutta palveluntarjoajille. Olen saksalaisena jäsenenä erityisen tyytyväinen, että Saksan liittohallitus on viimein päättänyt olla torjumatta jatkuvasti voimassa olevaa lainsäädäntöä. Tämä on vaihteeksi jotain myönteistä Saksan liittotasavallan suurelta koalitiohallitukselta.
<P>
Esitetyistä tarkistuksista tuemme niitä, joilla pyritään laajentamaan alennettua arvonlisäverokantaa. Alkoholijuomien tarjonnan olisi kuitenkin pysyttävä nykyisten säännöksien mukaisena. Kuten tiedämme, korkeammilla arvonlisäverokannoilla tällä alalla pyritään ensisijaisesti suojelemaan kansanterveyttä. Jäsenvaltioiden pitäisi siksi antaa vapaat kädet myös tässä asiassa. Paljon kiitoksia.
<SPEAKER ID="015" NAME="John Whittaker">
IND/DEM-ryhmän puolesta. - (EN) Arvoisa puhemies, on vaikea uskoa, että keskustelemme täällä tänään pienistä muutoksista arvonlisäveroa koskeviin sääntöihin, kun EU:n jäsenvaltiot ovat pahimmassa rahoitus- ja talouskriisissä sitten 1930-luvun suuren lamakauden. Teeskentelemme edelleen, että EU:n talouksia ei ole turmeltu niin pahasti luottotappioilla ja taantuman vaikutuksilla kuin muualla. Silti jopa Saksan tuotanto laskee ällistyttävällä 8 prosentin vuosivauhdilla ja julkinen talous joutuu venymään äärirajoilleen, kun verotulot vähenevät ja sosiaalimenot kasvavat ja kun valtiot ottavat vastuulleen yksityisiä velkoja ja yrittävät turhaan edistää kasvua.
<P>
Pahin tapaus on luultavasti Kreikka, jonka valtionvelka on edelleen 94 prosenttia bruttokansantuotteesta - minkä vuoksi maan luottoluokitusta on heikennetty - ja jonka korkojen päälle tuleva riskilisä kiipeää kolmeen prosenttiin. Kreikkaa on autettava, mutta kuka sitä auttaa? Ei ainakaan Saksa. Jopa kiihkeimpien EU:n kannattajien on nyt hyväksyttävä, että jos Kreikan veloista ei oteta taloudellista vastuuta, Kreikka voi joutua euroalueen ulkopuolelle. Todennäköisesti vieläkin vakavampi huolenaihe on, että moni euroalueen valtio joutuu vastaamaan Itä-Euroopan velkojen laiminlyönneistä.
<P>
Komissiota käy melkein sääliksi. Se on vuosikausia yrittänyt toimia niin kuin sitä on käsketty, se on yrittänyt ylläpitää valtiontukea, kilpailua ja julkisia hankintoja koskevia sääntöjä. Nämä säännöt ovat olennainen osa EU:n toimintaa, mutta nyt niitä ei oteta ollenkaan huomioon. Surullisinta oli komission jäsenen Almunian tällä viikolla esittämä toteamus, että hän aikoi turvautua liiallisia alijäämiä koskevaan menettelyyn Espanjaa, Ranskaa ja Irlantia vastaan, koska ne ovat rikkoneet vakaussopimuksen budjettisääntöjä. Hyvä Joaquín Almunia, vakaussopimus on särkynyt. Sillä ei ollut koskaan mitään painoarvoa. On unohdettu, että euron selviytymiselle on välttämätöntä viisas valtiontalouden hoito. Nämä valtiot eivät voi tehdä mitään muuta talousarvionsa suhteen.
<P>
Epäilemättä Euroopan unioniin kohdistuvat pyynnöt jatkuvat, mutta demokraattisesti valittujen hallitusten on ensisijaisesti huolehdittava kansalaisistaan, jotka ovat ne valinneet. Ranskan ja Saksan on ilmoitettava selkeästi, että niiden talouskannustimia käytetään oman teollisuuden ja omien työntekijöiden auttamiseksi. On selvää, että koordinointia pitää harjoittaa vain hyvinä aikoina.
<P>
Talous on surkeassa kunnossa kaikkialla maailmassa. Jotkut tulevat selviytymään. Jos jotkut Euroopan unionin taloudet palaavat hyvinvoinnin tielle, se ei ole Euroopan unionin tai sen arvonlisäverosäännöksien ansiota.
<SPEAKER ID="016" NAME="Jim Allister" AFFILIATION="NI">
- (EN) Arvoisa puhemies, en pidä käsityksestä, että taloutemme pelastetaan pienillä arvonlisäveron leikkauksilla, joita meillä on toteutettu Yhdistyneessä kuningaskunnassa ja joilla on suoraan sanottuna ollut vain vähäinen myönteinen vaikutus. Hyväksyn kuitenkin sen, että taloutta elvytetään verorasitusta keventämällä. Siten tämä hyvin vaatimaton ehdotus, jonka mukaan arvonlisäveroa voidaan alentaa tietyillä aloilla, on myönteinen siltä osin, mihin se ulottuu.
<P>
Minusta olisi ollut parempi edetä vieläkin pidemmälle, symbolisia eleitä pidemmälle. Sen ulottaminen talojen remontointi- ja korjaustöihin olisi ollut paras valtti, koska kovan paineen alla olevan rakennusalan edistäminen on tarpeen. Parhaan mahdollisen vaikutuksen aikaansaamiseksi kyseistä alennusta ei olisi pitänyt rajoittaa ainoastaan energiatehokkuustoimiin. Rakennusala tarvitsee apua yleisesti, ei vain valikoivasti.
<P>
On vain puoli voittoa, jos jäsenvaltiot voivat tehdä näitä vähäpätöisiä leikkauksia arvonlisäveroihin. Monissa tapauksissa, oma valtioni mukaan lukien, kovan paineen alla olevat valtionvarainministerit, joiden tulolähteet ovat ehtymässä, ehkä epäröivät, ja heitä on kannustettava toimimaan. Jopa minun on myönnettävä, että tässä mietinnössä käsiteltyjen arvonlisäveroa koskevien kysymysten osalta niillä ei olisi ainakaan tekosyytä syyttää Brysselin toimielimiä, jos ne eivät seuraa niitä toimia, jotka ovat näiden ehdotusten mukaisesti mahdollisia.
<SPEAKER ID="017" NAME="John Purvis" AFFILIATION="PPE-DE">
- (EN) Arvoisa puhemies, haluaisin valiokuntamme puheenjohtajan tavoin suhtautua ymmärtäväisesti komission jäsenen Kovácsin toimiin tässä erittäin vaikeassa tilanteessa, kun hän pyrkii viemään veroasiat yhteisön järjestelmän läpi. Hänen on käytettävä mahdollisimman laajaa poliittista tahdikkuutta, jotta yksimielisyys saavutetaan.
<P>
Tuen täysin toissijaisuusperiaatetta ja jäsenvaltioiden riippumatonta oikeutta vahvistaa oma verokantansa. Haluaisin ehdottaa jäsenvaltioille, jotka eivät ole vielä hyödyntäneet mahdollisuutta soveltaa alempaa verokantaa työvoimavaltaisiin paikallisiin teollisuudenaloihin, että ne vakavasti harkitsisivat sitä.
<P>
Valtiossa, jonka tunnen parhaiten, olemme laskeneet arvonlisäveroa yleisesti 2,5 prosenttia ja - kuten Jim Allister totesi - tällä on ollut vain vähän tai ei ollenkaan taloudellisia vaikutuksia. Minusta olisi ollut paljon tehokkaampaa, jos olisimme keskittäneet toimet tietyille aloille, kuten työvoimavaltaiseen paikalliseen teollisuuteen ja jos olisimme alentaneet verokantaa huomattavasti 17,5 prosentista alimpaan viiden prosentin arvoon tai jopa sitäkin alemmas. Tällä olisi paljon tehokkaammin edistetty ihmisten saamista työelämään ja toiminnan elvyttämistä.
<P>
Talojen korjaus ja laajentaminen, energiansäästön parantaminen ja ehkä puutarhan ja maiseman hoito sekä - kuten Olle Schmidt totesi - vanhusten- ja lastenhoito, ovat juuri niitä aloja, joilla saadaan ihmisiä työhön ja joilla lisätään verotuloja, koska kansalaiset maksaisivat veroja myös ansioistaan.
<P>
Näille aloille keskittyminen hyödyttää kaikkia osapuolia, ja kehotan jäsenvaltioita, jotka eivät ole vielä hyödyntäneet näitä toimia - kotimaani mukaan lukien - käyttämään niitä hyväkseen.
<SPEAKER ID="018" NAME="Joel Hasse Ferreira" AFFILIATION="PSE">
(PT) Tämän direktiiviluonnoksen hyväksyminen on tärkeää erityisesti siksi, että sen perusteella voidaan elvyttää taloutta paikallisesti ja tukea sosiaalialan toimintaa. Alennetun arvonlisäverokannan soveltaminen on erityisen tärkeää asuntosektorilla sekä rakennus- että kunnostustöissä, koska se sitä soveltavat jäsenvaltiot voivat vähentää loppukäyttäjille aiheutuvia kustannuksia.
<P>
Paikallisesti tarjottavat ja erityisesti pienten ja keskisuurten yritysten tarjoamat palvelut voivat hyötyä arvonlisäverokannan alentamisesta. Siten tuotteiden ja palveluiden kulutusta kannustamalla turvataan ja luodaan enemmän ja parempia työpaikkoja sekä elvytetään taloutta yleisesti.
<P>
Paikallisen tason talouden sujuvalle toiminnalle keskeiset ravintolapalvelut sekä matkailun lisääminen voivat tällä tavoin hyötyä huomattavasti arvonlisäverokannan alentamisesta paikallisesti. Hyvät parlamentin jäsenet, näiden palveluiden ei pitäisi siirtyä Euroopan sisämarkkinoilla. Tämä auttaa vähentämään tiettyjen jäsenvaltioiden neuvostossa ilmaisemia varauksia. Tämän vuoksi en voi olla samaa mieltä alennetun verokannan ulottamisesta laitteistoihin, oli syy mikä tahansa.
<P>
Ehdotusta on käsiteltävä harkitusti Euroopan parlamentissa. Siten niille hallituksille, jotka suhtautuvat varauksellisesti komission ehdotukseen, ei anneta mitään tekosyytä käyttää niille yhteisön lainsäädännön nojalla myönnettyä veto-oikeutta verotusasioissa. Tämän vuoksi parlamentin on harkiten hylättävä kaikki tarkistukset, joilla ei ole todellista tarkoitusta ja jotka ainoastaan vaikeuttavat asiakirjan hyväksymistä. Parlamentissa jo mainittiin, että paras on hyvän vihollinen, mutta myös se, että henkilö, joka haluaa kaiken, voi menettää kaiken.
<P>
Tämä direktiiviehdotus on tärkeä paikallisen talouden vahvistamisen kannalta ja sillä vastataan eri jäsenvaltioiden toistuvasti esittämiin pyrkimyksiin. Tämän vuoksi komission ehdotusta on tuettava sellaisena kuin se on esitetty. Tämä oli itse asiassa sisämarkkina- ja kuluttajansuojavaliokunnan äänestyksen tulos, ja olin asiasta samaa mieltä.
<P>
Pidän myönteisenä esittelijän ja valmistelijan työtä ja kehotan, että tämä ehdotus hyväksytään täsmälleen samassa muodossa kuin se saatiin komissiolta ja kuin se hyväksyttiin sisämarkkina- ja kuluttajansuojavaliokunnassa.
<SPEAKER ID="019" NAME="DanutBudreikait" AFFILIATION="ALDE">
- (LT) Arvonlisäveron alentamista koskevat säännökset ovat olleet pitkään ala, johon on sovellettava koko järjestelmää koskevaa lähestymistapaa. Jos arvonlisäveron alentaminen sallitaan, kaikilla valtioilla on oikeus hyötyä siitä, eikä ainoastaan niillä valtioilla, jotka saivat tämän oikeuden. Tämä on kuitenkin tulevaisuuden kysymys. Nyt on tehtävä kiireellisiä ratkaisuja talouskriisin voittamiseksi. Komission ehdotus kattaa työvoimavaltaiset palvelut ja paikallisesti tarjottavat palvelut yksityisille loppukäyttäjille. Siihen sisältyvät ravintolapalvelut, jotka eivät estä sisämarkkinoiden moitteetonta toimintaa. On kuitenkin olemassa epäilyjä siitä, ovatko mainitut ravintolapalvelut tärkeitä vain paikallisella tasolla, kannustetaanko niillä erilaisia kilpailuedellytyksiä raja-alueilla tai onko niillä vaikutusta matkailuun. Kotimaani Liettua kamppailee talouskriisin kanssa. Se poisti arvonlisäverokannan alennukset. Hallitus perusti tämän päätöksen kansallisen tilintarkastusviraston arvioon siitä, että valmistajat hyötyvät eniten arvonlisäveron alentamisesta. Kuka hyötyy arvonlisäveron korottamisesta? Hintojen nousu, joka on suhteettoman suuri arvonlisäveron korottamiseen verrattuna, osoittaa selkeästi, kuka asiasta hyötyy. Sama ajatus esitettiin Euroopan parlamentissa, kun keskusteltiin polttoaineen valmisteveron alentamisesta. Komission edustajat väittivät, että tämä ei johda öljyn hinnan alenemiseen. Olen iloinen, että käsiteltävänä oleva komission ehdotus perustuu erilaiseen arviointiin kuin konsulttiyhtiö Copenhagen economicsin selvitys. Ehkä komissio voisi selventää arvonlisäveroa koskevaa käsitettä kaikille ja erityisesti sen vaikutusta talouteen ja kuluttajille sekä ilmoittaa, mitä toimia on käytössä kuluttajien suojelemiseksi tuottajilta - ja onko niitä olemassa - koska tällaiset tapaukset ovat monessa valtiossa tavanomaisia. Olen samaa mieltä siitä, että arvonlisäverokannan alennusta on sovellettava niiden talous- ja sosiaalinäkökohtien perusteella, että jokaisen kansalaisen on voitava hankkia eniten tarvitsemiaan tavaroita ja palveluita. Tavoite on myös vahvistaa paikallisesti tarjottavia palveluita.
<SPEAKER ID="020" NAME="Dariusz Maciej Grabowski" AFFILIATION="UEN">
(PL) Arvoisa puhemies, EU on historiansa vakavimman talouskriisin edessä. Ensinnäkin kriisi edellyttää, että tehdään perusteellinen arviointi tähän mennessä sovellettuun taloudelliseen strategiaan liittyvistä virheistä. Toinen näkökohta on, että tarvitsemme suosituksia tehokkaista ratkaisuista tulevaisuutta varten. Verotus- ja arvonlisäverojärjestelmän tehokkuutta olisi tältä osin arvioitava. Ei ole kuitenkaan mitään epäilystä siitä, että verotusjärjestelmä ja arvonlisäverokanta olisi laadittava jäsenvaltioiden vapautta, riippumattomuutta ja suvereniteettia koskevien periaatteiden mukaisesti. Vastauksemme yhtenäiselle verojärjestelmälle on selkeästi kielteinen.
<P>
Äskettäin liittyneet jäsenvaltiot, jotka ovat usein vähemmän kehittyneitä ja joilla on erityinen väestörakenne, eli paljon nuoria, tarvitsevat erilaisen veropolitiikan kuin EU:n vanhat jäsenvaltiot. Vasta liittyneiden jäsenvaltioiden arvonlisäverokannan olisi oltava aina mahdollisimman alhainen. Samalla, kuten olen itse esittänyt, meidän on jatkettava arvonlisäveron alentamista kaikkialla EU:ssa, kun kyseessä ovat kulttuurituotteet, kuten CD-levyt. Meidän on toisaalta myös ehdotettava rahoitustoimia ja keinottelua koskevia veroja. Pääomaa siirretään tällä hetkellä muualle vasta liittyneistä jäsenvaltioista. Tätä on mahdotonta valvoa, ja tämä on ristiriidassa EU:n perustavanlaatuisen ideologisen luonteen kanssa.
<SPEAKER ID="021" NAME="Luca Romagnoli" AFFILIATION="NI">
(IT) Arvoisa puhemies, hyvät parlamentin jäsenet, annan tukeni esittelijälle Ieke van den Burgille sekä koko parlamentille, jos se hyväksyy tämän ehdotuksen, jolla pyritään tarkistamaan arvonlisäveroa koskevan direktiivin säännöksiä.
<P>
Vihdoinkin meillä on ehdotus, jolla taataan yhtäläiset mahdollisuudet kaikille jäsenvaltioille ja parannetaan sisämarkkinoiden toimintaa alemman arvonlisäverokannan suhteen. Ehdotuksessa kunnioitetaan myös järkevästi toissijaisuusperiaatetta. Sen perusteella jäsenvaltiot voivat soveltaa alennettua arvonlisäverokantaa työvoimavaltaisiin ja paikallisesti tarjottaviin palveluihin sekä sosiaalisesti merkittäviin palveluihin, kuten asuntorakentamiseen, henkilökohtaiseen apuun ja niin edelleen, sekä yleisesti pieniin ja keskisuuriin yrityksiin.
<P>
Olen siten samaa mieltä esittelijän kanssa siitä toiveesta, että tällä välineellä luodaan verotusjärjestelmä, jolla edistetään työllisyyttä, lisätään tuottavuutta ja vähennetään harmaata taloutta.
<SPEAKER ID="022" NAME="Paolo Bartolozzi" AFFILIATION="PPE-DE">
(IT) Arvoisa puhemies, hyvät parlamentin jäsenet, Euroopan parlamentti on aina seurannut tiiviisti arvonlisäveron muutoksia. Päämääränä on ollut verokantojen yhdenmukaistaminen jäsenvaltioiden välillä, arvonlisäveron mukauttaminen taloudelliseen tilanteeseen tai Euroopan unionin uusille jäsenvaltioille myönnettyjen väliaikaisten poikkeusten huomioon ottaminen. Vaikka näkökulmamme on yleinen, lähestymistapamme on tähän saakka ollut se, että alennettua verokantaa sovelletaan joustavasti. Huomioon otetaan joko alan erityispiirteet tai taloudelliset ja sosiaaliset näkökohdat.
<P>
Käsiteltävänä olevassa ehdotuksessa pyritään kuitenkin laajentamaan alennetun arvonlisäverokannan soveltamisalaa moniin eri palveluihin, kuten työvoimavaltaisiin palveluihin, ravintoloihin, paikallisesti tarjottaviin palveluihin, asuntojen rakentamiseen ja kiinteän omaisuuden luovutukseen sekä epäsuotuisimmassa asemassa oleville yhteiskuntaluokille tarjottaviin palveluihin.
<P>
Tavoite on kaukana kaikkien jäsenvaltioiden arvonlisäveron yhdenmukaistamisesta. Direktiivissä pyritään toissijaisuusperiaatetta kunnioittaen varmistamaan kaikkien jäsenvaltioiden yhtäläiset mahdollisuudet, mutta niille annetaan vapaus päättää omasta alennetusta verokannastaan. Tästä seuraa se, että kuluttajia kannustetaan siirtämään tiettyjä paikallisen tai harmaan talouden alalla suorittamia toimiaan virallisen talouden piiriin, mikä kannustaa talouskasvua, mutta ei vääristä sisämarkkinoiden toimintaa. On kuitenkin muistettava, että suurimpaan osaan kyseisistä palveluista voidaan jo soveltaa alennettua verokantaa, vaikka ainoastaan joissain jäsenvaltioissa ja rajoitetun ajan.
<P>
Keskustelu alennetun verokannan soveltamisesta ympäristönsuojeluun ja energiansäästöön pysyy kuitenkin avoimena. Komission on annettava niistä erityisiä arvioita, kun otetaan huomioon näiden alojen merkitys EU:n taloudelle.
<SPEAKER ID="023" NAME="Dariusz Rosati" AFFILIATION="PSE">
(PL) Arvoisa puhemies, yhdyn keskusteluun komission alennettua arvonlisäverokantaa koskevasta ehdotuksesta ja haluaisin kiinnittää huomion siihen, mikä tämän ehdotuksen vaikutus on, kun nykyisen kriisin seurauksia torjutaan. Jäsenvaltiot tarvitsevat tällä hetkellä tehokkaita välineitä työpaikkojen turvaamiseksi ja laman estämiseksi. Työvoimavaltaisten palvelujen arvonlisäverokannan alentaminen on tämän tavoitteen mukainen. Sillä vähennetään pienten ja keskisuurten yritysten taakkaa, helpotetaan peruspalvelujen käyttämistä sekä turvataan työpaikkoja. Sillä ei kuitenkaan vääristetä kilpailua sisämarkkinoilla, koska sillä tuetaan yrityksiä, jotka tarjoavat palveluita paikallisesti. Sillä ei myöskään uhata valtion tuloja, koska alennetun verokannan käyttöönotto on vapaaehtoista. Parlamentin olisi tuettava komission ehdotusta. Toivotan komission jäsenelle Kovácsille menestystä, että hän saa koko neuvoston vakuuttuneeksi asiasta ja että se hyväksyy ehdotuksen.
<SPEAKER ID="024" NAME="Mariela Velichkova Baeva" AFFILIATION="ALDE">
- (BG) Komission ehdotus, jolla vähennetään pysyvästi paikallisesti tarjottavien palveluiden mukaan lukien työvoimavaltaisten palveluiden arvonlisäverokantoja, on ajankohtainen. Sen tavoitteena on järkeistää ja yksinkertaistaa toimia tarpeellisilla muutoksilla ja hienosäätötoimilla sekä luoda työllisyysmahdollisuuksia aloilla, joilla on vähän koulutettuja työntekijöitä. Samalla rajoitetaan harmaan talouden toimintoja, säilytetään työpaikkoja sekä varmistetaan jäsenvaltioiden sekä niiden taloudellisten toimijoiden yhdenvertainen kohtelu.
<P>
Yksi tärkeimmistä perusteista arvonlisäveron alentamiseksi on se, että se edistää parempaa tulonjakoa kulutuksen jälkeen siten, että pienituloisten kotitalouksien elintarvikekorin kustannuksia vähennetään ja suurituloisten lisätään. Kuluttajarakenteen muutoksiin liittyvät myös bruttokansantuotteen ja tuotannon muutokset virallisella sektorilla. Niihin liittyvät myös harmaan talouden toimien vähentäminen asuntosektorin palveluiden ja muiden paikallisesti tarjottavien palveluiden alalla, jotka kuuluvat käsiteltävänä olevan komission ehdotuksen soveltamisalaan. Arvonlisäverokannan alentamisen mahdollinen taloudellinen nettohyöty ei perustu ainoastaan kyseisen alan erityispiirteisiin vaan myös asianomaisten jäsenvaltioiden erityiseen taloudelliseen toimintaympäristöön. Esimerkiksi alennetun arvolisäverokannan soveltamisalan laajentaminen vähän koulutettua työvoimaa käyttäville aloille edellyttää joustamattomia työmarkkinoita, kun taas elintarvikealalla se edellyttää, että korkean ja matalan tulotason kotitalouksien kulutuksessa on huomattavia eroja.
<P>
Meidän olisi myös pidettävä mielessä, että arvonlisäveron alennusten soveltaminen vähentää valtion tuloja. Tämä merkitsee 1-1,5 prosentin määrän menettämistä jäsenvaltioiden bruttokansantuotteesta. Eri hallitukset voivat puuttua tämänhetkisessä vaikeassa taloudellisessa tilanteessa vakaan julkisen talouden ansiosta rakenteelliseen alijämään kuluvalla kaudella. Myös jäsenvaltiot, joilla ei ole liikkumavaraa, voivat käyttää vaihtoehtona arvonlisäverokantojen leikkauksia työvoimavaltaisten palvelujen avulla saavuttaakseen muut talouspoliittiset tavoitteensa. Kun edellä esitetyt tosiseikat ja perustelut otetaan huomioon, Euroopan liberaalidemokraattien liiton ryhmä tukee komission ehdotusta, jotta varmistetaan, että Euroopan parlamentti tukee vakaasti tätä päätöksenteon tärkeää vaihetta.
<SPEAKER ID="025" NAME="Roberta Angelilli" AFFILIATION="UEN">
(IT) Arvoisa puhemies, hyvät parlamentin jäsenet, ehdotus alennetun arvonlisäverokannan soveltamisen laajentamisesta tiettyihin työvoimavaltaisiin palveluihin, ravintolapalveluihin ja rakennusten korjaukseen ja ylläpitoon tarjoaa suuren mahdollisuuden vaikuttaa myönteisesti markkinoihin ja työllisyyteen meneillään olevassa talouskriisissä. Kilpailuun ei vaikuteta, vaan annetaan tilaisuus tuotannon lisäämiselle, kulutuksen edistämiselle, uusien työpaikkojen luomiselle, ja samalla tuetaan yrityksiä ja perheitä.
<P>
Mielestäni olisi hyödyllistä laajentaa alennetun arvonlisäverokannan soveltamisalaa yhä pidemmälle, jotta siihen sisällytetään esimerkiksi "vihreät palvelut" ympäristöpolitiikan edistämiseksi. Olen myöhemmin äänestettävän asiakirjan osalta erityisen tyytyväinen, että ehdotukseen sisältyy lasten vaippojen ja lapsia koskevien palveluiden arvonlisäveron alentaminen. Euroopan parlamentti on pyytänyt monta kertaa komissiota ja jäsenvaltioita parantamaan makrotalouden ja sosiaalipolitiikan koordinointia, jotta köyhyyden uusiin muotoihin puututaan. Emme saa unohtaa, että noin 17 prosenttia eurooppalaisista perheistä elää köyhyysrajan alapuolella ja että yksi lapsi viidestä on köyhä.
<P>
Odotamme siis komission vastausta asiaan. Toivon, että se voi hyväksyä tämän ehdotuksen mahdollisimman nopeasti ja avata laajemman ja kunnianhimoisemman keskustelun perheitä ja liikeyrityksiä koskevan veropolitiikan edistämisestä sekä ehkä laajentaa alennettua arvonlisäverokantaa kaikkiin lastentavaroihin.
<SPEAKER ID="026" NAME="Valdis Dombrovskis" AFFILIATION="PPE-DE">
(LV) Arvoisat puhemies ja komission jäsen, hyvät parlamentin jäsenet, Euroopan talouden elvytyssuunnitelmassa suositellaan, että jäsenvaltiot alentavat väliaikaisesti arvonlisäveroa kulutuksen edistämiseksi. Lisäksi komissio on laatinut ehdotuksen, jolla laajennetaan jäsenvaltioiden mahdollisuuksia soveltaa alennettua arvonlisäverokantaa. Alennetun arvonlisäverokannan laajempi soveltaminen edistää talouden elpymistä ja sen ansiosta luodaan uusia työpaikkoja sekä vähennetään harmaata taloutta. Direktiiviin tehtyjen tarkistusten perusteella laajennetaan huomattavasti alennetun arvonlisäverokannan soveltamisen mahdollisuuksia. Ne koskevat ateriapalveluita, asuntojen ja uskonnonharjoituspaikkojen kunnostus- ja korjaustöitä, työvoimavaltaisia ja paikallisesti tarjottavia palveluita, autojen lastenistuimia, lasten vaippoja, ja niin edelleen. Talous- ja ympäristöpolitiikan näkökulmasta on myös tärkeää soveltaa alennettua arvonlisäverokantaa energiaa säästäviin materiaaleihin ja energiasäästöä ja energiatehokkuutta koskeviin palveluihin. Kehotan komissiota vauhdittamaan tämän asian tarkastelua sekä laatimaan ehdotuksia näistä kohdista mahdollisimman nopeasti. Nämä ovat myönteisiä muutoksia, ja niillä osoitetaan, että Euroopan unioni mahdollisuuksiensa rajoissa voi vastata nopeasti talouskriisiin. Toivon, että neuvosto tukee näitä muutoksia. Jäsenvaltioita on vielä kehotettava käyttämään uusia mahdollisuuksia alennetun arvonlisäverokannan soveltamiseksi. Kiitoksia tarkkaavaisuudestanne.
<SPEAKER ID="027" NAME="Antolín Sánchez Presedo" AFFILIATION="PSE">
(ES) Arvoisa puhemies, kannatan sitä, että jäsenvaltiot voivat soveltaa yhdenmukaisesti alennettua arvonlisäverokantaa pysyvästi tiettyihin sosiaalisen alan palveluihin ja työvoimavaltaisiin paikallisesti tarjottaviin palveluihin.
<P>
Tällaisilla toimilla kansalaisten ostovoimaa parannetaan, pienten ja keskisuurten yritysten toimintaympäristöä edistetään ja niiden tuottavuutta lisätään sekä virallista taloutta vahvistetaan. Tämänhetkisen lamakauden aikana näillä toimilla voidaan edistää talouden elpymistä, kasvua ja työpaikkoja.
<P>
On hyödyllistä laajentaa alennettua arvonlisäverokantaa lasten vaippoihin ja vammaisille tarkoitettuihin laitteisiin, äänikirjoihin, ympäristön kannalta edullisiin viemäröinti- ja kierrätystöihin, asuntosektoriin, uskonnonharjoituspaikkoihin, kulttuuri- ja taideperintöön, ravintoloihin, puutarhanhoitoon ja henkilökohtaiseen hygieniaan liittyviin palveluihin. Tästä syystä, uutta energiatehokkuuspakettia odoteltaessa, kannatan Ieke van den Burgin mietintöä ja luotan siihen, että ensi kuussa päästään poliittiseen sopimukseen, jonka perusteella täytäntöönpanoon voidaan ryhtyä mahdollisimman pian.
<SPEAKER ID="028" NAME="Margaritis Schinas" AFFILIATION="PPE-DE">
(EL) Arvoisa puhemies, haluaisin ennen keskustelun aiheen käsittelemistä kommentoida täällä istuvien euroskeptikoiden sanoin kuvaamatonta ja paheksuttavaa hyökkäystä euroaluetta ja Kreikan taloutta vastaan. Viittaan siihen, että Joaquín Almunia ja Jean-Claude Trichet ovat antaneet takeet parlamentille, että euroalueen yhtenäisyyttä tai yhteisiä puolustusmekanismeja koskevia riskejä ei ole olemassa. Kreikan osalta haluaisin ilmoittaa John Whittakerille, että hänen täytyy tottua ajatukseen, että olemme edelleen yksi niistä harvoista valtioista, joiden talous kasvaa ja joissa työttömyys pysyy kurissa jopa näinä vaikeina aikoina. Euroskeptikot vastustavat Brysselin ja Frankfurtin toimielimiä ja nyt ne rupeavat vastustamaan kaikkea.
<P>
Palaan nyt tänään käsiteltävään mietintöön. Haluaisin sanoa, että tarkastelemme tätä asiaa kahdesta näkökulmasta. Ensimmäinen koskee sitä, mistä tämä tilanne sai alkunsa, kun emme olleet vielä kriisitilanteessa. Toinen koskee tämänhetkistä tilannetta, kun merkittävä talouskriisi iskee syvälle Euroopan reaalitalouteen.
<P>
Ensimmäisen vaiheen aikana, ennen kriisiä, oli loogista keskittyä joillekin työvoimavaltaisille aloille, kuten ateriapalveluihin, koska meillä oli mahdollisuus vaikuttaa asiaan pääasiallisesti korkeiden hintojen ja elinkustannusten osalta. Tällä hetkellä, kun kriisi vaikuttaa moniin - ellei kaikkiin - valtioihin, on syntynyt ajatus, että parlamentti voisi yhteiskunnan poliittisten näkökantojen edustajan asemassaan pyrkiä tarkastelemaan kysymyksiä, joita ei aikaisemmin tarkasteltu. Kyseessä on muun muassa maatalouskoneita koskeva kysymys, josta ryhmäni on esittänyt tarkistuksen 2.
<P>
Parlamentin vasemmisto katsoo ristiriitaisesti, että tietyt asiat, kuten rakennuksien energiansäästöä koskevat näkökohdat, ovat myönteisiä, mutta jotkut muut, kuten maatalous ja alkoholi, ovat epäasianmukaisia. Minusta poliitikkojen sijaan kansalaiset ovat parhaat tuomarit tässä asiassa.
<SPEAKER ID="029" NAME="Proinsias De Rossa" AFFILIATION="PSE">
- (EN) Arvoisa puhemies, Euroopan parlamentin painopiste tänään on mahdollisimman suuren enemmistön saaminen komission ehdotuksen taakse, jotta vaihtoehto työvoimavaltaisiin palveluihin sovellettavasta alennetusta arvonlisäverokannasta olisi pysyvästi voimassa. Kyseessä ei ole poliittinen kosiskelu tai suosikkihankkeiden edistäminen. Tuhansia vähän ammattitaitoa vaativia työpaikkoja menetetään joka päivä jokaisessa jäsenvaltiossa. On todettu, että alempi arvonlisäverokanta edistää työllisyyttä palvelualalla, auttaa pk-yrityksiä sekä tekee epävirallisesta taloudesta vähemmän houkuttelevan.
<P>
Velvollisuutemme on tänään antaa vahva viesti jäsenvaltioidemme hallituksille, että ne toteuttavat toimenpiteitä. Rakennusala tarvitsee kipeästi tukea. Kunnostus-, korjaus- ja asennustyö edistää energiatehokkuutta ja työllisyyttä. Ravintolat ja lasten- ja vanhustenhoito hyötyisivät myös asiasta.
<P>
Kannatan esittelijän lähestymistapaa ja toivon, että oma hallitukseni, Irlannin hallitus, liittyy mukaan tähän ehdotukseen, mitä se ei ole vielä valitettavasti tehnyt.
<SPEAKER ID="030" NAME="Silvia-Adriana Ţicău" AFFILIATION="PSE">
(RO) Komissio ehdotti viime vuonna talouden elvytyssuunnitelmaa, joka on osoittautunut erittäin hankalaksi toteuttaa. Jäsenvaltioiden ja niiden hallitusten on toimittava ennakoivasti erityisesti tässä kriisissä.
<P>
Jäsenvaltiot voivat soveltaa alennettua arvonlisäverokantaa maakaasun ja sähkön tarjontaan, lämmitys- ja jäähdytysjärjestelmiin, lasten vaatteisiin ja jalkineisiin, kirjoihin, sanomalehtiin ja aikakausilehtiin, farmaseuttisiin tuotteisiin ja vammaisille tarkoitettuihin laitteisiin sekä ravintolapalveluihin. Tämä edellyttää ainoastaan tulevaisuudenkuvan muodostamista ja poliittista tahtoa.
<P>
Rakennusalalla on eniten työpaikkoja. Kannatan voimakkaasti sitä, että jäsenvaltioiden on saatava soveltaa alennettua arvonlisäverokantaa kunnostus- ja korjaustöihin, joiden tavoitteena on säästää energiaa ja lisätä energiatehokkuutta.
<P>
Rakennusten energiatehokkuutta koskevan direktiivin esittelijänä ehdotin jopa alennetun arvonlisäverokannan soveltamista energiatehokkuuden ja uusiutuvan energian alan tuotteisiin. Kannatan esittelijän ehdotusta ja uskon, että tämä toimenpide on erityisen tärkeä etenkin nykyisen kriisin aikana.
<SPEAKER ID="031" NAME="David Martin" AFFILIATION="PSE">
(EN) Arvoisa puhemies, pidän komission ehdotusta myönteisenä ja uskon, että sillä vastataan älykkäästi edessämme olevaan kriisiin. Muiden puheenvuoron esittäjien tapaan olen vahvasti sitä mieltä, että tätä ehdotusta on sovellettava energiansäästötoimiin. Energiansäästötoimien on oltava jäsenvaltioiden keskeinen painopiste.
<P>
Kodinparannustöiden alhaisemmilla kustannuksilla saavutetaan kolme arvostamaamme tavoitetta. Ympäristövahinkoja vähennetään, koska hiilidioksidipäästöjä vähennetään. Työpaikkojen luomista edistetään, koska energiansäästötoimien toteuttamiseen tarvitaan paljon työvoimaa. Pitkällä aikavälillä etua saadaan siten, että vanhukset ja muut yhteiskunnassa heikossa asemassa olevat maksavat energiasta vähemmän.
<P>
Toivon, että komissio jatkaa tämän ehdotuksen edistämistä. Toivon lisäksi. että se vakuuttaa tällä hetkellä epäröivät jäsenvaltiot asiasta ja että se korostaa, että energiansäästötoimet voidaan tulkita sisältyvän ehdotukseen.
<SPEAKER ID="032" NAME="Czesław Adam Siekierski" AFFILIATION="PPE-DE">
(PL) Arvoisa puhemies, harmaaksi taloudeksi nimitetty ongelma on hyvin vakava. Se vaikuttaa haitallisesti kaikkiin talouksiin suuremmassa tai pienemmässä määrin. Harmaa talous aiheutuu ensisijaisesti valtion asettamasta liiallisesta verorasitteesta, jolla yrittäjiä rohkaistaan harjoittamaan pimeää liiketoimintaa verotusta kiertämällä. Tämä aiheuttaa taloudelle valtavan menetyksen ja lisää sääntöjenvastaista työntekoa.
<P>
Tässä yhteydessä aloite siitä, että pitkällä aikavälillä sovelletaan alennettua arvonlisäverokantaa työvoimavaltaisiin palveluihin sekä paikallisesti tarjottaviin palveluihin, ansaitsee erityisen tuen. Yrityksiä kannustetaan sen perusteella toimimaan virallisen talouden puitteissa. Lisäksi sillä edistetään tuotannon ja työllisyyden kasvua. Samalla kuitenkin mahdolliset haittavaikutukset, kuten alempien verokantojen käyttöönotto vapaan kilpailun edistämiseksi sisämarkkinoilla tai budjettitulojen vähentyminen, olisi otettava huomioon. Tasapainoiset ja avoimet toimet ovat siten välttämättömiä, koska yrittäjiemme luottamuksen saavuttaminen on edellytys hankkeen onnistumiselle.
<SPEAKER ID="033" NAME="Margarita Starkevičiūt" AFFILIATION="ALDE">
- (LT) Haluaisin käsitellä arvonlisäveroa kahdesta näkökulmasta, jotka ovat sosiaalinen oikeudenmukaisuus ja kilpailukyky. Sosiaalisen oikeudenmukaisuuden näkökulmasta arvonlisävero on regressiivinen tekijä, koska vähätuloisilla on suurempi taakka, ja sen vuoksi meidän on lisättävä sosiaalista tukea. Meidän olisi ehkä toimittava päinvastaisesti. Kilpailukyvyn näkökulmasta Eurooppa on palvelutalous. Voimme kilpailla maailmanlaajuisesti käyttämällä palveluitamme matkailijoiden houkuttelemiseksi. On epäilemättä tärkeää, että kyseiset palvelut ovat edullisia. Yhdysvaltoihin verrattuna liikevaihtoveromme tai arvonlisäveromme on huomattavasti suurempi. Meidän olisi ehkä tarkasteltava tätä näkökulmaa, kun keskustelemme koordinoidummasta veropolitiikasta, vaikka tämä asia kuuluu selkeästi jäsenvaltioiden päätösvaltaan.
<SPEAKER ID="034" NAME="Ewa Tomaszewska" AFFILIATION="UEN">
(PL) Arvoisa puhemies, kriisin vaikutukset ovat jo selvästi näkyvissä Puolan rakennusalalla huolimatta maan erittäin kiireellisestä asuntojen tarpeesta. Puola ei ole vielä saanut palautettua täydellisesti asuntokantaa, joka tuhottiin toisen maailmansodan aikana. Kannatan arvonlisäverokantojen huomattavaa alentamista erityisesti asuntorakentamisen sekä lämpöeristys- ja kunnostushankkeiden osalta. Tavoite on ensisijaisesti, mutta ei ainoastaan, turvata työpaikat ja varmistaa sosiaalinen yhteenkuuluvuus. Euroopan ikääntyvä väestö merkitsee, että meidän on kiinnitettävä erityistä huomiota hoitopalveluihin, ja haluaisin kiinnittää huomionne tarpeeseen alentaa arvonlisäverokantaa myös kyseisellä alalla.
<SPEAKER ID="035" NAME="László Kovács">
komission jäsen. - (EN) Arvoisa puhemies, olen täysin tietoinen komission ehdotuksen puutteista. Tiedän, että ehdotukset ovat vaatimattomia ja rajallisia. Olen kuitenkin myös tietoinen tiettyjen jäsenvaltioiden haluttomuudesta alentaa arvonlisäverokantoja yleisesti sekä erityisesti laajentaa alennettuja arvonlisäverokantoja. Tämä haluttomuus asettaa varmasti rajoituksia tavoitteillemme, sillä tarvitsemme neuvoston yksimielisen päätöksen.
<P>
Komissiolla oli kaksi vaihtoehtoa. Ensimmäinen oli esittää kunnianhimoinen ja täysin perusteltu ehdotus ja ottaa se riski, että neuvosto ei ehkä hyväksy sitä. Tässä tapauksessa 18 jäsenvaltion, jotka tällä hetkellä soveltavat alennettua arvonlisäverokantaa paikallisesti tarjottaviin työvoimavaltaisiin palveluihin, olisi palattava yleiseen verokantaan. Arvonlisäverokannan nostaminen 5-6 prosentista 20-25 prosenttiin johtaisi varmasti tuhansien pienten ja keskisuurten yritysten konkurssiin sekä kymmenien tuhansien työpaikkojen menettämiseen vakavan talouskriisin aikana.
<P>
Komissio on sen vuoksi valinnut toisen vaihtoehdon, joka saa toivottavasti neuvoston yksimielisen kannatuksen. Työpaikat on pelastettava, pk-yrityksiä on tuettava ja rakennusalaa on edistettävä.
<P>
Monet puheenvuoron esittäjät mainitsivat energiatehokkuutta koskevan kysymyksen. Haluaisin siten toistaa sen, mitä sanoin jo avauspuheenvuorossani. Huhtikuussa teemme ehdotuksen, jossa keskitytään ilmastonmuutosta ja energiatehokkuutta koskeviin kysymyksiin, energiaverotusdirektiivin uudelleentarkasteluun ja ympäristöveropakettiin, jossa ehdotetaan alennetun arvonlisäverokannan soveltamista ekopalveluihin, joilla on tarkoitus lisätä energiatehokkuutta.
<P>
Minua on rohkaissut tässä täysistuntokeskustelussa esitetty ymmärrys ja tuki. Kiitän parlamenttia sen tuesta ja ymmärryksestä ja erityisesti talous- ja raha-asioiden valiokuntaa ja Ieke van den Burgia työstään.
<SPEAKER ID="036" NAME="Ieke van den Burg">
esittelijä. - (EN) Arvoisa puhemies, olen tyytyväinen tähän keskusteluun. Tuemme lähes yksimielisesti komission ehdotusta, joten toivon, että tämä rohkaisee komission jäsentä, kun hän jatkaa keskusteluja neuvoston kanssa tästä aiheesta.
<P>
Panin myös merkille usean kollegani huomautuksen, että he haluaisivat hallituksiensa soveltavan tätä välinettä kansallisista lähtökohdista nykyisessä kriisissä. Haluaisin jälleen kerran korostaa, että tämä on erittäin asianmukainen väline erityisesti energiatehokkuuden ja rakennuksien kunnostamisen kannalta. Toivon, että jopa neuvosto pyrkii koordinoimaan tätä kysymystä koskevia toimia ja että se päättää toteuttaa nämä toimet yhteisesti. Tällä annettaisiin lisää vauhtia ja ylimääräinen sysäys taloudelle.
<P>
Meidän on kansallisella tasolla vakuutettava parlamenttiemme kollegat ja kansalliset hallitukset, että niiden olisi käytettävä paremmin kohdistettuja ja tehokkaita välineitä tässä tilanteessa. Näin luodaan lisää työpaikkoja, ei ainoastaan pelasteta vanhoja vaan luodaan uusia työpaikkoja, laillistetaan harmaa talous ja saadaan nämä paikalliset palvelut monien kuluttajien ja kansalaisten käytettäväksi, sillä he tuntevat pian kriisin vaikutuksen.
<P>
Minusta tämä on erinomainen väline ja toivon erittäin paljon, että neuvosto hyväksyy tämän päätöksen ja että se ehkä vielä koordinoi ja päättää soveltaa tätä välinettä.
<SPEAKER ID="037" NAME="Puhemies">
(IT) Keskustelu on päättynyt.
<P>
Äänestys toimitetaan torstaina 19. helmikuuta 2009.
<P>
(Istunto keskeytettiin klo 10.10 äänestysten alkamista odotettaessa ja sitä jatkettiin klo 10.35.)
<P>
Kirjalliset kannanotot (työjärjestyksen 142 artikla)
<SPEAKER ID="038" NAME="Christine De Veyrac  " AFFILIATION="PPE-DE">
kirjallinen. - (FR) Hyvät parlamentin jäsenet, olen iloinen, että käsittelemme viimeinkin Euroopan parlamentissa kysymystä jäsenvaltioiden alennettujen arvonlisäverokantojen soveltamisalan laajentamisesta eri tavaroihin ja palveluihin.
<P>
Komission 28. tammikuuta esittämässä asiakirjassa ehdotettiin alennetun arvonlisäverokannan soveltamista useaan alaan, erityisesti ateriapalveluihin.
<P>
Kyseessä on toimi, jota olen odottanut ja vaatinut jo useiden vuosien ajan. Toimia ei ole toteutettu vuosiin, joten toivon, että jäsenvaltiot voivat viimeinkin päättää tästä asiasta.
<P>
Komission ehdotus on Saksan 20. tammikuuta antaman kannanoton mukainen, eli Saksa ei enää vastusta alennetun verokannan käyttöönottamista tällä alalla. Tämä yhteensattuma antaa meille toivoa, että merkittäviä muutoksia toteutetaan.
<P>
Luulen, että jos tällainen toimi tulee voimaan tänä kriisiaikana, tämän alan työntekijöiden palkkoja olisi mahdollista lisätä ja ravintolanomistajilla olisi mahdollisuus palkata lisää henkilökuntaa.
<P>
Asiakirjan, josta tänään äänestämme, pitää välittää tästä asiasta vahva viesti.
<P>
Kiitoksia tarkkaavaisuudestanne.
<SPEAKER ID="039" NAME="Nathalie Griesbeck  " AFFILIATION="ALDE">
kirjallinen. - (FR) Verotuksen yhdenmukaistaminen on kansalaisillemme perustavanlaatuinen turva, kun Euroopassa torjutaan taloudellista epätasa-arvoa ja sosiaalista polkumyyntiä. Kehotan neuvostoa pyrkimään tähän.
<P>
Lisäksi vaikuttaa selvältä, että normaalia arvonlisäverokantaa koskeviin poikkeuksiin liittyvät toimet voivat joissain tapauksissa - kun otetaan huomioon jokaisen jäsenvaltion erityiset taloudelliset ja sosiaaliset olosuhteet - edistää paikallisesti tarjottavia palveluita mukaan lukien työvoimavaltaiset palvelut. Olen myös erittäin tyytyväinen, että tässä direktiiviehdotuksessa sallitaan alennetun arvonlisäverokannan soveltaminen tiettyihin rakennusalan palveluihin ja ateriapalveluihin.
<P>
Haluaisin myös kiittää komissiota korostamalla teknisiä mukautuksia, joita me ja perheasioita ja lasten suojelua käsittelevän Euroopan parlamentin laajennetun työryhmän jäsenet olemme aina halunneet. Ne koskevat alennetun arvonlisäverokannan soveltamista lapsille tarkoitettuihin välttämättömiin tuotteisiin ja erityisesti vauvojen vaippoihin, joka muodostaa nuorten perheiden taloudelle erittäin suuren menoerän. Sama koskee joitain vammaisille tarkoitettuja laitteita. Näillä säännöksillä pyritään oikeaan suuntaan.
<SPEAKER ID="040" NAME="Mieczysław Edmund Janowski  " AFFILIATION="UEN">
kirjallinen. - (PL) Verotusasiat kuuluvat jäsenvaltioiden vastuualaan. Yhteisiä toimia olisi kuitenkin sovellettava. Niillä varmistetaan, että lainsäädäntö on avoin ja selkeä ja että markkinat toimivat yhtenäisesti ja tehokkaasti. Kotimaani asukkaat eivät ymmärrä, miksi Irlannissa ja Yhdistyneessä kuningaskunnassa lapsille tarkoitettuihin tuotteisiin sovellettava arvonlisäverokanta on nolla prosenttia ja Luxemburgissa 3 prosenttia, kun Puola aikoo lisätä arvonlisäverokantansa seitsemästä 22 prosenttiin.
<P>
Meneillään on vaikea talouskriisi, joten on tärkeää löytää ratkaisuja, joilla edistetään tuottavuutta ja työllisyyden kasvua. Arvonlisäveroa koskevien poikkeuksien yhdenmukaistaminen on siten erittäin suositeltavaa, jotta vältetään syrjintä, joka voi aiheutua tämän veron soveltamisesta. Työvoimavaltaisten palveluiden, mukaan lukien ateriapalvelut, arvonlisäverokannan alentamista voidaan pitää myönteisenä toimena erityisesti pk-yrityksille ja käsityöläisille. Alhaisemmat kustannukset hyödyttävät luonnollisesti kuluttajia. Aloitteella pitäisi myös rajoittaa harmaata taloutta ja pimeää työtä. Tämän vuoksi kannatan, että direktiivin 2006/112/EY, arvonlisäverodirektiivin, säännöksiä yksinkertaistetaan ja selkeytetään, sillä niiden tavoite on varmistaa jäsenvaltioiden tasavertaiset edellytykset. Nykyinen tilanne osoittaa, että olisi syytä käydä objektiivista keskustelua tähän asti käytetyistä perusteista, jotka koskevat verojen soveltamista tavaroihin ja palveluihin. On valtioita, kuten esimerkiksi Yhdysvallat, jossa sovelletaan muunlaisia välillisiä veroja, jotka yleisesti ottaen johtavat dynaamisempaa, joustavampaan ja tehokkaampaan talouteen. Puhuin tästä hiljattain.
<SPEAKER ID="041" NAME="Véronique Mathieu  " AFFILIATION="PPE-DE">
kirjallinen. - (FR) Euroopalla on tällä hetkellä edessään suuri talouskriisi. Jos tämä mietintö hyväksytään, palvelualaa on mahdollista elvyttää pyytämällä jäsenvaltioita hyväksymään, että työvoimavaltaisiin palveluihin ja paikallisesti tarjottaviin palveluihin sovelletaan viiden prosentin alennettua arvonlisäverokantaa. Tämä vaikuttaisi ateriapalveluiden, kodinhoitopalveluiden ja kampaamojen tarjontaan.
<P>
Arvonlisäveroa koskevat poikkeukset on yhdenmukaistettava, koska tällä hetkellä on 11 jäsenvaltioita, joilla on oikeus poikkeukseen ja jotka voivat soveltaa alennettua verokantaa esimerkiksi ateriapalveluihin.
<P>
Alennettu arvonlisäverokanta edistää työllisyysastetta, se edesauttaa harmaan talouden torjumista sekä edistää paikallista kysyntää.
<P>
Meidän pitäisi mielestäni pyrkiä vielä pidemmälle ja harkita alennetun verokannan soveltamista kulttuurituotteisiin, kuten CD-levyihin tai videoihin ja ympäristön kannalta suotuisiin tuotteisiin, kuten vähän saasteita aiheuttaviin ajoneuvoihin tai energiatehokkaisiin rakennuksiin. Tiettyjen alojen alennettu arvonlisäverokanta edistää pk-yritysten toimintaa sekä kannustaa luomaan talouden, jossa ympäristö otetaan huomioon.
<SPEAKER ID="042" NAME="Rovana Plumb  " LANGUAGE="RO">
Komissio hyväksyi heinäkuussa 2008 ehdotuksen alennetun arvonlisäverokannan soveltamisesta vuoden 2010 jälkeen.
<P>
Tällä toimella pyritään erityisesti vaikuttamaan työvoimavaltaisiin palveluihin ja paikallisille asiakkaille paikallisesti tarjottaviin palveluihin, kuten asuntosektorin palveluihin, asuntojen lämmitysjärjestelmän kunnostamista ja henkilökohtaista hygieniaa koskeviin palveluihin sekä ateriapalveluihin.
<P>
Ehdotus on osa pk-yrityksiä tukevaa aloitetta (Small Business Act), jolla pyritään edistämään yli 23 miljoonan pk-yrityksen toimintaa EU:ssa ja jonka tarkoitus on kehittää taloutta ja luoda uusia työpaikkoja.
<P>
Kannatan tätä mietintöä, koska tarkkaan kohdennetuilla arvonlisäverokannan alennuksilla tarjotaan erityistä etua, kuten keinoja luoda verojärjestelmä, jolla edistetään työpaikkoja. Samalla lisätään tuottavuutta ja vähennetään harmaata taloutta varsinkin meneillään olevassa talouskriisissä.
<P>
Kehotan komissiota seuraamaan tarkasti näiden alennettujen arvonlisäverokantojen soveltamista jäsenvaltioissa, jotta sisämarkkinoiden sujuva toiminta varmistetaan. Kiitän esittelijää.
<SPEAKER ID="043" NAME="José Ribeiro e Castro  " LANGUAGE="PT">
Tämänpäiväinen keskustelu ja äänestys alennetusta arvonlisäverokannasta välittävät selkeän viestin neuvostolle perheasioita ja lasten suojelua käsittelevän Euroopan parlamentin laajennetun työryhmän vuosien ajan korostamien näkökantojen mukaisesti. Tuen monia tarkistuksia ja haluaisin korostaa niitä, jotka vaikuttavat suoraan lastentavaroihin. Tämä on tärkeä toimi, jolla tuetaan lapsiperheitä. Lapsiperheillä on sen perusteella mahdollisuus lieventää epäreilua verorasitusta. Pidän myönteisenä komission ehdotusta ratkaista lopullisesti järjetön vauvojen vaippoja ja autojen lastenistuimia koskeva kysymys. On kuitenkin tärkeää, kuten Euroopan kansanpuolueen (kristillisdemokraatit) ja Euroopan demokraattien ryhmä on perustellut, että alennettua arvonlisäverokantaa sovelletaan lasten jalkineisiin ja vaatteisiin kaikkialla EU:ssa eikä ainoastaan jäsenvaltioissa, joissa tämä järjestelmä oli käytössä vuonna 1991. Pyydämme, että neuvosto ei jää jälkeen parlamentin ehdotuksista ja että se pyrkii mahdollisimman hyvin ymmärtämään perheiden perusteltuja tarpeita ja toiveita. Toivon, että saamme onnistuneesti päätökseen tämän pitkän kamppailun ja kansalaisyhteiskunnan pyynnön. Toivon myös, että parlamentin jäsenet puolustavat perheiden vero-oikeuksia. Heitä ei pitäisi rangaista lapsista, joita he kasvattavat, tukevat ja opettavat.
<SPEAKER ID="044" NAME="Bogusław Rogalski  " AFFILIATION="UEN">
kirjallinen. - (PL) Tasapuolisten toimintaedellytysten tarjoaminen kaikille jäsenvaltioille ja avoimuuden ja yhtenäisyyden lisääminen EU:n rajojen sisällä ovat ratkaisevan tärkeitä kysymyksiä, sillä alennettujen arvonlisäverokantojen perusteella sisämarkkinat voivat toimia sujuvasti.
<P>
Jäsenvaltioiden pitäisi voida soveltaa alennettua arvonlisäverokantaa esimerkiksi paikallisesti tarjottaviin palveluihin. Alennetun verokannan soveltaminen olisi jätettävä jäsenvaltioille, ja verojärjestelmällä olisi edistettävä työllisyyttä, lisättävä tuottavuutta sekä hillittävä harmaata taloutta. Yhtä tärkeää on yhdenmukaistaa arvonlisäveroa koskevat poikkeukset, sillä näin varmistetaan jäsenvaltioiden tasapainoinen ja yhtenäinen lähestymistapa sekä vältetään kyseisten arvonlisäverokantojen soveltamisesta aiheutuvat kielteiset vaikutukset.
<P>
Paikallisesti tarjottavien ja työvoimavaltaisten palvelujen arvonlisäverokantojen alentamisella pitäisi olla myönteinen vaikutus, koska sillä vähennetään pimeää työtä, pimeän työn houkutusta ja lisätään kysyntää virallisessa taloudessa. Alennettua arvonlisäverokantaa olisi sovellettava varovaisesti jotta vältetään, että sillä häiritään sisämarkkinoiden sujuvaa toimintaa.
<P>
Arvonlisäverokannan alentamista koskeva poliittinen tavoite on vähentää pimeää työtä ja mahdollisia hallinnollisia rasitteita.
<SPEAKER ID="045" NAME="Eoin Ryan  " AFFILIATION="UEN">
kirjallinen. - (EN) Olemme maailmanlaajuisessa kriisissä, joka vaikuttaa paikallisesti. Myllerrys alkoi toisella puolella Atlanttia, mutta se on vaikuttanut kaupunkeihimme ja kyliimme. Kriisin torjumista ja vahinkoja kärsineiden talouksiemme elvyttämistä koskevien toimien ei pidä keskittyä ainoastaan kansalliseen ja kansainväliseen vaan myös alueelliseen ja paikalliseen tasoon.
<P>
Alennetun arvonlisäverokannan laajentaminen paikallisesti tarjottaviin ja työvoimavaltaisiin palveluihin on myönteinen askel tähän suuntaan. Kyseessä on pragmaattinen päätös, jolla on mahdollista edistää paikallista taloutta sekä kannustaa paikallisia yrityksiä ja teollisuutta ilman, että puututaan sisämarkkinoiden moitteettomaan toimintaan.
<P>
Toivon, että tämä toimi voi kuulua EU:n ja jäsenvaltioiden viranomaisten hyväksymään laajempaan lähestymistapaan, jotta olisi kiinnostavampaa ostaa paikallisia tuotteita, kehittää paikallista taloutta sekä kuluttajien luottamusta.
<P>
Tällaisella lähestymistavalla olisi myönteinen vaikutus pieniin ja keskisuuriin yrityksiin. Tämä on erityisen tärkeää, koska pk-yritysten osuus on 99 prosenttia kaikista Euroopan yrityksistä, mutta ala kärsii nykyisestä ilmapiiristä. Uskon, että pk-yritysten alan vahvistaminen ja tukeminen on avain talouksiemme saamiseksi jaloilleen ja kestävän taloudellisen ja sosiaalisen tulevaisuuden luomiseksi.
<SPEAKER ID="046" NAME="Marianne Thyssen  " AFFILIATION="PPE-DE">
kirjallinen. - (NL) Arvoisa puhemies, hyvät kollegat, Euroopan parlamentti on vaatinut jo vuosia, että olisi laajennettava luetteloa tavaroista ja palveluista, joihin voidaan vapaaehtoisesti soveltaa alennettua arvonlisäverokantaa. Yhä voimakkaammin on korostunut pyyntö alennetun arvonlisäverokannan soveltamisesta ateriapalveluihin, rakennusten kunnostustöihin ja pieniin korjaustöihin, kuten kenkien korjaukseen.
<P>
Tähän on kolme syytä. Arvonlisäverokantoja koskevien sääntöjen yhdenmukaistaminen Euroopan tasolla edistää avoimuutta ja sisämarkkinoiden moitteetonta toimintaa ja toimii kannustimena ilman laillista työlupaa tehdyn työn torjumiseksi. Voimme vihdoin myös lopettaa peräkkäiset koekaudet ja saamme hyvin pitkään jatkuneeseen ongelmaan oikeusvarmuutta. Nämä toimet voivat olla kriisiaikana tärkeä kannustin usealle teollisuudenalalle.
<P>
Tästä syystä tuen Ieke van den Burghin mietintöä ja odotan mielenkiinnolla poliittista sopimusta 10. maaliskuussa järjestettävässä Ecofin-neuvostossa.
