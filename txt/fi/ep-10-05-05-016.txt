<CHAPTER ID="016">
Puhemiehen julkilausumat
<SPEAKER ID="359" NAME="Puhemies">
(PL) Olemme suruksemme saaneet kuulla uutisen suomalaisen kansainvälisen ihmisoikeustarkkailijan Jyri Antero Jaakkolan murhasta Meksikossa. Jaakkola ja hänen seurassaan ollut meksikolainen aktivisti Betty Cariño Trujillo murhattiin heidän ollessaan valvomassa ihmisoikeuksien noudattamista Meksikossa. Esitän surunvalittelut ja ilmaisen osanottoni uhrien perheille Euroopan parlamentin puolesta. Kuten näemme, maailma, jossa elämme, vaatii yhä tällaisia uhrauksia.
<P>
Kuten varmasti tiedätte, tein viime viikolla virallisen vierailun Yhdysvaltoihin. Avasin virallisesti parlamentin uuden yhteystoimiston Yhdysvaltojen kongressissa Washingtonissa. Kävin myös monia tärkeitä keskusteluja, joilla oli tarkoitus edistää yhteistyön ja varsinkin taloudellisen yhteistyön tiivistämistä Euroopan unionin ja Yhdysvaltojen välillä. Keskustelimme myös strategisesta kumppanuudesta ja niistä muutoksista, joita Euroopan unionissa on tapahtunut Lissabonin sopimuksen tultua voimaan. Me edellytämme, että Yhdysvaltojen kanssa tehtävä yhteistyö tapahtuu yhdenvertaisin ehdoin.
<P>
Tänä sunnuntaina, 9. toukokuuta, vietetään Schumanin julistuksen 60-vuotispäivää. Tämän tapahtuman kunniaksi Euroopan parlamentti avaa ovensa kaikille kiinnostuneille lauantaina 8. toukokuuta Brysselissä ja sunnuntaina Strasbourgissa. Luxemburgissa järjestetään myös juhlatilaisuuksia julistuksen kunniaksi. Strasbourgissa vierailijoina ovat muun muassa yksi komission varapuheenjohtajista sekä Ranskan ja Saksan Eurooppa-asioista vastaavat ministerit. Myös minä olen paikalla, ja kehotan teitä kaikkia tulemaan Strasbourgiin sunnuntaina, neljän päivän päästä.
