<CHAPTER ID="020">
Lelujen turvallisuus (keskustelu) 
<SPEAKER ID="696" NAME="Puhemies">
(EN) Esityslistalla on seuraavana keskustelu Andreas Schwabin, Anja Weisgerberin, Marianne Thyssenin ja Anna Maria Corazza Bildtin Euroopan kansanpuolueen (kristillisdemokraattien) puolesta, Evelyne Gebhardtin, Christel Schaldemosen, Anna Hedhin ja Barbara Weilerin Euroopan parlamentin sosialistien ja demokraattien ryhmän puolesta, Cristian Silviu Buşoin, Jürgen Creutzmannin, Antonyia Parvanovan ja Nadja Hirschin Euroopan liberaalidemokraattien liiton ryhmän puolesta, Heide Rühlen Vihreät / Euroopan vapaa allianssi -ryhmän puolesta sekä Malcolm Harbourin Euroopan konservatiivien ja reformistien ryhmän puolesta komissiolle esittämästä suullisesta kysymyksestä lelujen turvallisuudesta - B7-0658/2010).
<SPEAKER ID="697" NAME="Anja Weisgerber" LANGUAGE="DE">
Arvoisa puhemies, haluaisin huomauttaa leludirektiivin antamisen osalta, että kun me annoimme direktiivin, tavoitteenamme oli tehdä lasten leluista turvallisempia, koska erityisesti kasvavat ja kehittyvät lapset reagoivat erityisen herkästi vaarallisiin aineisiin ja kemikaaleihin. Tuolloisen uusimman tieteellisen tiedon perusteella me asetimme leluille EU:n lainsäädännöllä tiukimmat vaatimukset koko maailmassa.
<P>
Joka vuosi tämä asia nousee esille ennen joulua. Tulevana äitinä tämä kysymys on lähellä myös minun sydäntäni, ja uskon, että on erittäin tärkeää, että normimme ovat tiukimmat. Siksi autoin tämän keskustelun käynnistämisessä.
<P>
Tein sen, koska uusimmissa asiantuntijoiden lausunnoissa on päätelty, että raskasmetallien tiukimmatkaan raja-arvot eivät ole tarpeeksi tiukkoja, kun otetaan huomioon uusimmat tieteelliset tiedot. Me sisällytimme direktiiviin lausekkeen juuri tällaisia tilanteita varten, ja sen ansiosta voimme tarkistaa ja kiristää raja-arvoja myöhemmin. Nyt meidän on hyödynnettävä kyseistä lauseketta. Arvoisa komission jäsen Antonio Tajani, pyysimme samaa edeltäjältänne jo vuosi sitten.
<P>
Olen tyytyväinen siihen, että käsittääkseni komissio aikoo tänään ilmoittaa, että ainakin tiettyjen raskasmetallien raja-arvoja tiukennetaan. On kuitenkin kulunut jo aikaa siitä, kun me pyysimme komissiota niin tekemään. Tämänpäiväinen keskustelukin on komissiota ehkä rohkaissut. Yleisesti meidän on kuitenkin arvioitava kaikkia vaarallisia aineita, emmekä saa siksi keskittyä pelkästään raskasmetalleihin. Sen sijaan meidän on tarkasteltava viimeisimpiä tietoja polysyklisinä aromaattisina hiilivetyinä eli PAH-yhdisteinä tunnetuista vaarallisista aineista. Mikäli käy ilmi, että raja-arvoja on muutettava lastemme suojelemiseksi, kehotan tarkistamaan lainsäädäntöä myös tämän osalta. Loppujen lopuksi tässä asiassa on kyse lastemme turvallisuudesta.
<SPEAKER ID="698" NAME="Evelyne Gebhardt" LANGUAGE="DE">
Arvoisa puhemies, käymme vuosi vuoden jälkeen tämän keskustelun lelujen turvallisuudesta. Vuosi vuoden jälkeen joudumme toteamaan, että monia asioita on vielä kehitettävä. Puhumme muun muassa niin sanotuista syöpää aiheuttavista, perimää vaurioittavista ja lisääntymiselle myrkyllisistä aineista - aineista, jotka aiheuttavat syöpää ja jotka voivat vaikuttaa erittäin haitallisesti lasten terveyteen ja jopa vaarantaa lasten hengen.
<P>
Uudet tiedot todella osoittavat tarpeen varmistaa, että raja-arvoja muutetaan, ja me kehotamme komissiota lopultakin tekemään niin. Arvoisa komission jäsen, minä todella toivon, että näin oikeasti tehdään.
<P>
Tämä ei kuitenkaan ole ainoa ongelma. Toisena ongelmana on markkinoiden valvonta, ja siitä ovat vastuussa myös jäsenvaltiot. Niiden velvollisuutena on varmistaa, että ainoastaan sellaiset lelut pääsevät markkinoille, jotka vastaavat hyväksymiämme turvallisuusstandardeja. Valitettavasti näin ei aina käy. Siksi meidän on varmistettava, että turvallisuusstandardeja kehitetään.
<P>
Kolmas ja viimeinen huomautukseni liittyy lelujen merkintöihin. Useat ajattelevat virheellisesti, että CE-merkintä on osoituksena turvallisuudesta. Sitä se ei kuitenkaan ole, kuten komissio itsekin huomauttaa. Siksi on aika, arvoisa komission jäsen, että komissio tarkastelee, miten me voisimme ottaa käyttöön EU:n turvallisuusmerkin, joka todella on luotettava ja jota kolmannet osapuolet, riippumattomat viranomaiset tai elimet valvovat niin, että vaarallisia leluja ei kerta kaikkiaan pääse markkinoille tai kauppoihin, jos ne vaarantavat lastemme terveyden. Uskon, että emme ole vielä hoitaneet omaa osaamme tässä asiassa. Vielä on paljon tehtävänä, ja vieläpä kiireellisesti.
<SPEAKER ID="699" NAME="Cristian Silviu Buşoi">
laatija. - (EN) Arvoisa puhemies, lelujen turvallisuus on erittäin tärkeä kysymys, eikä vain siksi, että tähän aikaan vuodesta lelujen myynti kasvaa merkittävästi. Koska edustamme EU:n kansalaisia, meidän velvollisuutenamme on varmistaa, että toimimme kuluttajien parhaiden etujen mukaisesti ja suojelemme lapsia.
<P>
Tarkistetulla direktiivillä 2009/48/EY on tarkoitus vakuuttaa kuluttajat siitä, että EU:ssa myytävät lelut vastaavat maailman tiukimpia turvallisuusvaatimuksia, erityisesti vaatimuksia kemikaalien käytöstä. Markkinoiden valvontatoimia on vahvistettu. Asiakirjoissa, jotka lelujen valmistajien ja maahantuojien on pidettävä saatavilla tarkastusta varten, on esitettävä yksityiskohtainen kuvaus lelun rakenteesta ja valmistustavasta, tarkat tiedot lelussa käytetyistä osista ja materiaaleista sekä analyysi lelun mahdollisesti aiheuttamista vaaroista.
<P>
Leluissa olevien kemiallisten elementtien migraation raja-arvojen arvioinnista annetussa terveys- ja ympäristöriskejä käsittelevän tiedekomitean tieteellisessä lausunnossa on kuitenkin esitetty huolestuttavia huomautuksia siitä, että kemiallisten elementtien migraation mittaamisessa käytettävä menetelmä ei ole luotettava. Siksi vaadimme, että syöpää aiheuttavien, perimää vaurioittavien ja lisääntymiselle myrkyllisten aineiden - leluissa käytettävien kemikaalien - sääntelyyn valittua laskentamentelmää on selvennettävä. On myös syytä huolestua leluista, jotka on tarkoitettu alle kolmevuotiaille lapsille. Koska kyseinen ikäryhmä on erityisen altis vahingoille, kyseisen ikäluokan lapsille suunnitellut lelut pitäisi testata riippumattomasti.
<P>
Viimeisimmissä RAPEX-kertomuksissa korostetaan ongelmia, jotka liittyvät lelujen markkinavalvontaan. EU:n markkinoille päästetään edelleen useita leluja, jotka asettavat herkimmät kuluttajat suureen vaaraan.
<P>
On selviä merkkejä siitä, että lelujen turvallisuutta koskevaa tarkistettua direktiiviä on vahvistettava, jotta varmistetaan korkein mahdollinen suoja lapsillemme. Katsomme, että näitä kysymyksiä on käsiteltävä mahdollisimman pian ja on varmistettava, että tarkistetun direktiivin täytäntöönpanon jälkeen alalla ei ole porsaanreikiä. Meidän on edelleen keskityttävä lelujen turvallisuuteen, markkinavalvontaan ja vaarallisten aineiden käytön estämiseen erityisesti lapsille tarkoitetuissa tuotteissa.
<SPEAKER ID="700" NAME="Malcolm Harbour">
laatija. - (EN) Arvoisa puhemies, mielestäni tämäniltaisen keskustelunaiheen tärkeimpänä näkökohtana on se, että tämä valiokunta toimii edelleen erittäin valppaasti kysymyksissä, jotka liittyvät lelujen turvallisuuteen - aivan kuten koko kulutustuotteiden kirjon osalta. Ponnistelimme kovasti antaaksemme tarkistetun leludirektiivin vuonna 2009.
<P>
Tehtävät eivät kuitenkaan lopu tähän. Siksi katson, että teillä, komissiolla, on hyvä mahdollisuus vakuuttaa meille, että te seuraatte tarkkaan kehitystä ja testituloksia ja varmistatte, että voimassa olevan lainsäädännön ja tulevan lainsäädännön säännöksiä saatetaan edelleen ajan tasalle niin, että ne vastaavat yhä kattavampia tieteellisiä todisteita mahdollisesti vaarallisista aineista. Tämä tietenkin tarkoittaa myös tarvetta yhdenmukaisiin testimenetelmiin. Kuten usein saamme selville, yhtenä ongelmana on se, että lelujen valmistajilla on vaikeuksia saada johdonmukaisia standardeja, joiden perusteella leluja voitaisiin testata. Tiedän, että tämä on asia, johon te puututte.
<P>
Haluan kuitenkin ottaa esille laajemman kysymyksen, koska uskon - kuten muutamat kollegani ovat todenneet - että tässä ei ole kyse vain pelkästä sääntelystä. Tässä on kyse lelujen koko toimitusketjusta, ja suurin osa leluista tulee Euroopan unionin ulkopuolelta.
<P>
Kolleganne, komission jäsen Dalli, kutsui minut äskettäin edustamaan sisämarkkina- ja kuluttajansuojavaliokuntaa Kiinassa järjestettävään tärkeään kolmenväliseen huippukokoukseen yhdysvaltalaisten ja eurooppalaisten välillä. Hän halusi minut sinne puhumaan lelujen turvallisuudesta. Yhtenä tärkeimpänä asiana, jonka siellä teimme ja jonka Euroopan komissio teki - annan kaiken kunnian komissiolle - oli keskustella kiinalaisten valmistajien kanssa siitä, miten tuotteen turvallisuus voidaan suunnitella alusta lähtien: miten kyseisten direktiivien tietämys otetaan huomioon. Tällä ei ole mitään tekemistä merkintöjen kanssa, eikä tällä ole mitään tekemistä kolmansien osapuolten toteuttaman testauksen kanssa. Tässä on itse asiassa kyse tiedon ja tietämyksen siirtämistä koskevasta perusperiaatteesta, jonka avulla turvallisuus huomioidaan tuotteen suunnittelun alkumetreistä lähtien. Tämän jälkeen turvalliset tuotteet pidetään tuotannossa asianmukaisilla laatujärjestelmillä, joita sovelletaan paitsi leluihin, myös kaikkiin lelujen toimittajiin.
<P>
Juuri tällä tavalla voimme varmistaa turvallisuuden. Siinä ei ole kyse merkinnöistä. Siinä on kyse oikeista sääntelypuitteista, millä tarkoitetaan sitä, että kaikki toimitusketjussa ymmärtävät velvollisuutensa.
<SPEAKER ID="701" NAME="Heide Rühle" LANGUAGE="DE">
Arvoisa puhemies, haluan esittää yhden huomautuksen Malcom Harbourille. Kuulostaa hyvältä, Malcom Harbour, mutta uskon silti, että myös meillä on vielä tehtävää. Ei ole sattumaa, että keskustelemme parlamentissa lelujen turvallisuutta koskevasta kysymyksestä aina ennen joulua, myös tänä vuonna. Vasta viime vuonna keskustelimme syöpää aiheuttavista lelujen aineista, jotka tunnetaan pehmennysaineina. Komission jäsen Verheugen erityisesti lupasi meille viime vuonna, että asiasta tehtäisiin uusia tutkimuksia ja että hän toteuttaisi tarvittaessa toimenpiteitä. Nämä tutkimukset ovat olleet käsiteltävänä tämän vuoden puolesta välistä lähtien. Terveys- ja ympäristöriskejä käsittelevän tiedekomitean eli SCHERin tutkimuksen mukaan PAH-yhdisteiden - syöpää aiheuttavien aineiden - raja-arvot ovat liian korkeita. Testausmenetelmätkään eivät ole riittävän luotettavia. Tähän on kiinnitettävä huomiota. Haluan kysyä komission jäseneltä seuraavaa: miten hän käsittelee tätä asiaa, joka hänen vastuulleen on siirretty, ja mitä toimenpiteitä hän toteuttaa alalla tämän arvostelun perusteella?
<P>
Kuten toisessa SCHER:n tutkimuksessa todetaan, raskasmetallien, erityisesti lyijyn, raja-arvot eivät enää ole asianmukaisia. Mitä tämä tarkoittaa? Jos teemme muutoksia raskasmetallien osalta, asetammeko erilaiset raja-arvot komitologiamenettelyllä? Kehotan komissiota toteuttamaan toimia myös tällä alalla.
<P>
Odotamme edelleen myös luvattuja raja-arvoja leluista aiheutuvalle, terveydelle haitalliselle melulle. Nämä arvot luvattiin meille, kun ensimmäinen käsittely saatiin päätökseen. Ne pitäisi esitellä meille pian. Toivon, että saamme arvot pian.
<P>
Lopuksi haluan vielä kerran palata markkinavalvontaa koskevaan kysymykseen, sillä parhaimmatkin direktiivit ovat vain yhtä tehokkaita kuin niissä säädetty markkinavalvonta, koska pohjimmiltaan juuri sillä varmistetaan direktiivien noudattamisen valvonta. Lisäksi haluan ottaa esille kysymyksen tariffeista. Antonio Tajani totta kai tietää, että teemme hänen kanssaan mielellään yhteistyötä tällä alalla. Christel Schaldemose on esittelijämme, joka haluaa saada aikaan uutta kehitystä tällä alalla. Me teemme tiivistä yhteistyötä tämän eteen. Tämä on seuraava tärkeä askel, samoin kuin kysymys raskasmetallien ja syöpää aiheuttavien aineiden raja-arvosta.
<SPEAKER ID="702" NAME="Antonio Tajani" LANGUAGE="IT">
Arvoisa puhemies, hyvät parlamentin jäsenet, täysistunnossa käytävä keskustelu lelujen turvallisuudesta Euroopan unionissa ei voisi tänä vuonna sattua otollisempaan aikaan, erityisesti kun otetaan huomioon viimeaikaiset tapahtumat. Belgian kaltaiset valtiot ovat vetäneet markkinoilta erilaisia palapelimattoja, koska formamidin eli syöpää aiheuttavaksi, perimää vaurioittavaksi ja lisääntymiselle myrkylliseksi luokitellun kemikaalin pitoisuus oli niin suuri, että sen katsottiin vaarantavan lasten terveyden. Muissa valtioissa, kuten Ranskassa, näiden samojen tuotteiden markkinavalvontaa tiukennettiin tämän mukaisesti.
<P>
Odotamme tällä hetkellä ilmoitusta kansallisten viranomaisten toteuttamista toimenpiteistä ja sen jälkeen varmistamme, että tiedekomiteamme analysoivat annetut tiedot välittömästi. Jos näiden testien ja tieteellisten tietojen perusteella vahvistetaan, että formamidin kyseiset pitoisuudet todella vaarantavat lasten terveyden, käynnistämme komitologiamenettelyn ja toteutamme kaikki tarvittavat toimenpiteet direktiivin säännösten muuttamiseksi tietojen mukaisesti. Direktiivissä - ja haluan vakuuttaa tämän Malcolm Harbourille - todella säädetään tästä mekanismista, mikä tarkoittaa, että sitä voidaan jatkuvasti saattaa ajan tasalle kuvastamaan viimeisimpiä saatavilla olevia tieteellisiä tietoja.
<P>
Kuten Anja Weisgerber totesi, komissio on jo tehnyt näitä tarkistuksia esimerkiksi tiettyjen lyijyn ja kadmiumin kaltaisten kemikaalien osalta, jotta niiden arvot vastaisivat viimeisimpiä tieteellisiä tietoja. Näitä tarkistuksia arvioidaan sääntelymenettelyn mukaisesti. Näin ollen parlamentti osallistuu työhön täysimääräisesti. Komitologiamenettelyllä säädettyjen mekanismien lisäksi - ja osoitan tämän Heide Rühlelle - lupaan henkilökohtaisesti tiedottaa teille säännöllisesti näitä kahta ainetta koskevan työn edistymisestä.
<P>
Esitetyssä kysymyksessä esille nostettujen muiden erityisten näkökohtien osalta haluan aluksi käsitellä terveys- ja ympäristöriskejä käsittelevää tiedekomiteaa ja näin ollen yhteisen tutkimuskeskuksen tekemää tutkimusta, jolla analysoidaan menetelmiä, joilla laboratoriot määrittävät lyijyn kaltaisten raskasmetallien jäämät leluissa. Analyysit on tehty standardin EN 71-3 mukaisesti.
<P>
Tutkimuksen mukaan analyysiin osallistui 40 laboratoriota, joista 15 on elimiä, joilla on jäsenvaltioiden ilmoituksen mukaan oikeus arvioida lelujen vaatimustenmukaisuutta direktiivin tarkoituksessa. Vain kolme laboratoriota neljästäkymmenestä tulkitsi analyysin tulokset väärin. Komissio on lähettänyt tutkimusten tulokset laboratorioiden nimet ilmoittaneille jäsenvaltioille ja itse laboratorioille ja pyytänyt niitä toteuttamaan tarvittavat toimenpiteet.
<P>
Kyseinen tutkimus on myös toimitettu Euroopan standardointikomitealle, jotta se voidaan ottaa huomioon meneillään olevassa standardin EN 71-3 tarkistamisessa. Tarkistuksella pyritään laatimaan asetettuun määräaikaan eli vuoteen 2013 mennessä uusi standardi kemikaaleja koskevien uusien säännösten soveltamisesta.
<P>
Toukokuussa 2009 annettu uusi leludirektiivi perustuu uusiin, tuotteiden pitämistä kaupan koskeviin oikeudellisiin puitteisiin, ja sillä säädetään tiukemmasta markkinavalvonnasta. Jäsenvaltioiden on luotava tarvittavat välineet sen varmistamiseksi, että eurooppalaisten kuluttajien saatavilla on ainoastaan turvallisia tuotteita. Niiden velvollisuutena on paitsi vahvistaa rajavalvontaa, myös varmistaa, että niiden tarkastusviranomaiset valvovat tehokkaasti tuotteita, jotka on jo saatettu EU:n markkinoille. Jos jäsenvaltiot havaitsevat leluissa puutteita, niiden on välittömästi ilmoitettava tästä muille valtioille RAPEX-järjestelmän eli vaarallisia kuluttajatuotteita koskevien tietojen nopeaan vaihtoon tarkoitetun EU:n järjestelmän avulla.
<P>
Hyvä Malcom Harbour, komissio tekee erittäin tiivistä yhteistyötä Kiinan viranomaisten kanssa erityisesti lelujen turvallisuuden osalta. Alan eurooppalaiset ja kiinalaiset asiantuntijat tapaavat säännöllisesti ja vaihtavat tietoja sovellettavasta lainsäädännöstä ja standardeista sekä hallintomenettelyistä. Kiinan viranomaisten tarkastajat saavat koulutusta, jolla tuotteiden laadunvalvontaa pyritään tehostamaan.
<P>
Kemikaalien raja-arvojen osalta, hyvä Cristian Silviu Buşoi, on totta, että migraatioon perustuva menetelmä on parempi tieteellisestä näkökulmasta tarkasteltuna, koska se perustuu todelliseen riskiin, jolle lapset altistuvat. Migraation raja-arvojen asettaminen kuitenkin tarkoittaa, että riski ja riskille altistuminen sekä sallitut päiväannokset on määritettävä, jotta rajat voidaan laskea. Kun otetaan huomioon kemikaalien suuri määrä - yli tuhat - ja kaikkia niitä koskevien riittävien tietojen puute, emme voi ottaa tätä menetelmää käyttöön sillä tieteellisellä tietämyksellä, joka meillä tällä hetkellä on.
<P>
Tästä huolimatta direktiivissä asetetaan jo migraation raja-arvoja tietyille kemikaaleille, joiden osalta tieteellistä tietoa on saatavilla. Sillä myös sallitaan migraation tulevien raja-arvojen asettaminen komitologiamenettelyllä, jos muista uusista aineista saadaan enemmän tieteellistä tietoa.
<P>
Hyvä Heide Rühle, yhdisteiden ja polysyklisten hiilivetyjen osalta totean, että näitä aineita käytetään useissa kuluttajatuotteissa, ei vain leluissa. Mahdollisuutta tieteellisten toimenpiteiden säätämiseen on testattu REACH-asetuksella, koska sen soveltamisala on laajempi. Vaikuttaa siltä, että tämä on johdonmukaisin ja vaikuttavin menetelmä.
<P>
Alle kolmevuotiaille lapsille tarkoitettuihin leluihin sovelletaan erityisen tiukkoja sääntöjä. Sitä nuoremmat lapset ovat alttiimmassa asemassa, ja heitä on suojattava huolellisemmin. Jos ei ole selvää, mille ikäryhmälle lelu on tarkoitettu, valmistajan on noudatettava tiukimpia standardeja. Ei kuitenkaan ole perusteltua soveltaa kaikkiin leluihin samoja rajoituksia kuin pienille lapsille tarkoitettuihin leluihin. Itse asiassa riskille altistutaan ja leluja käytetään eri tavalla. Tietyt vanhemmille lapsille tarkoitettujen lelujen luokat, joiden osalta ei ole rekisteröity riskejä tai onnettomuuksia, yksinkertaisesti kiellettäisiin. Menetelmä ei olisi oikeasuhtainen, eikä se vastaisi tavoitetta sääntelyn parantamisesta.
<P>
Uudella direktiivillä myös kielletään syöpää aiheuttaviksi, perimää vaurioittaviksi tai lisääntymiselle myrkyllisiksi luokiteltujen kemikaalien käyttäminen. Parlamentti on kuitenkin itse päättänyt, että täysimääräinen kielto ilman poikkeuksia ei olisi perusteltu eikä realistinen. Jos aine ei vaaranna terveyttä, koska se ei esimerkiksi ole saatavilla, sitä ei voida kieltää.
<P>
Arvioita on tehtävä tapauskohtaisesti käyttämällä kustakin aineesta saatavilla olevia tieteellisiä tietoja. Komitologiamenettelyssä voidaan hyväksyä tiukempia raja-arvoja riittävän turvallisuustason takaamiseksi. Komissio ehdottaa tätä, kun se on tarpeellista todellisen vaaran ja erityistietojen perusteella.
<P>
Kuten tiedätte, uutta direktiiviä sovelletaan taloudellisiin toimijoihin heinäkuusta 2011 lähtien. Kemikaaleja koskevia velvollisuuksia sovelletaan heinäkuusta 2013 lähtien. Komission ensisijaisena tavoitteena on varmistaa, että kaikki asianosaiset - jäsenvaltiot ja taloudelliset toimijat - soveltavat uusia sääntöjä ja tekevät tieteellisiin menettelyihin tarvittavat mukautukset.
<P>
Jäsenvaltiot ovat tavanneet jo kahdesti - lokakuussa 2009 ja tämän vuoden syyskuussa - keskustellakseen muutoksista tiettyihin, kemikaaleihin liittyviin velvollisuuksiin. Uutta kokousta suunnitellaan huhtikuuksi 2011, jotta työt voidaan saattaa päätökseen.
<P>
On myös perustettu kemikaaleja käsittelevä asiantuntijaryhmä, joka neuvoo komissiota. Ryhmä piti kokouksen jo marraskuussa, ja kokouksesta saatiin hyviä tuloksia käsiteltävien asioiden määrittämisen ja vaihtoehtojen ehdottamisen osalta. Uusi kokous pidettäneen tammikuussa 2011.
<P>
Hyvä Malcom Harbour, vastaan markkinavalvontaa koskeviin kysymyksiinne myöhemmin.
<SPEAKER ID="703" NAME="Lara Comi">
PPE-ryhmän puolesta. - (IT) Arvoisa puhemies, hyvät kollegat, lelujen turvallisuutta koskeva direktiivi oli tärkeä askel alle 14-vuotiaiden lasten suojelemisessa. Siinä asetetaan olennaiset vaatimukset, joita lelujen on vastattava valmistuksen aikana ja ennen kuin ne saatetaan markkinoille.
<P>
Harmonisoinnista vastaavat eurooppalaiset elimet laativat yhdenmukaistettuja eurooppalaisia standardeja olennaisten vaatimusten perusteella. Lelujen vaatimustenmukaisuus arvioidaan ja taataan CE-merkinnällä, jolla taataan korkea turvallisuustaso kansainvälisten standardien mukaisesti. Tietenkin toivon, että CE-merkintä voidaan ajan myötä korvata mikrosiruilla. Lisäksi uskon, että Euroopan unioni pyrkii jatkuvasti saattamaan turvallisuustestit ajan tasalle ja mukauttaa niitä entistä paremmin uusiin teknologioihin.
<P>
Myönnän, että olen ymmälläni siitä, että meidän on juuri ennen joulua keskusteltava tutkimuksesta, jossa todetaan, että kemikaalien migraation raja-arvoja koskeva testi ei vastaa vaatimuksia. Ei ole järkevää säikäyttää ihmisiä turhaan tai salata tätä tosiasiaa vetoamalla oikeutettuun tarpeeseen saattaa valvontajärjestelmiämme jatkuvasti ajan tasalle. Salailu voisi vahingoittaa myös useita lelualalla toimivia eurooppalaisia yrityksiä, jotka noudattavat kaikkia voimassa olevia sääntöjä, ja vahinko voisi tapahtua tuotannon kriittisimpään aikaan.
<P>
Lisäksi on syytä mainita, että lainsäädäntöä ei voida parantaa ilman sen soveltamisen parantamista. Vaikka pyrimme täällä Euroopan parlamentissa edelleen parantamaan lelujen turvallisuutta, toivon, että tulevana vuonna muut kuin EU:n jäsenvaltiot käyttävät standardejamme mallina, jonka avulla ne parantavat omien tuotteidensa laatua kansainvälisellä tasolla.
<SPEAKER ID="704" NAME="María Irigoyen Pérez" LANGUAGE="ES">
Arvoisa puhemies, arvoisa komission jäsen, vuonna 2009 annettu direktiivi oli menestystarina, koska lelujen turvallisuutta sääntelevät oikeudelliset puitteet saatettiin sillä ajan tasalle. Se on tärkeä askel oikeaan suuntaan, koska se osoittaa, mihin suuntaan meidän on mentävä. Se ei kuitenkaan riitä.
<P>
Meidän on oltava jatkuvasti tarkkoina ja valppaina, jotta varmistamme, että myytävät lelut eivät vaaranna lasten terveyttä ja turvallisuutta. Kaikkien markkinoilla olevien lelujen on vastattava voimassa olevaa lainsäädäntöä.
<P>
Meidän on tarkistettava ja kehitettävä vaarallisten lelujen havaitsemiseen käytettäviä valvontamekanismeja syöpää aiheuttavaksi, perimää vaurioittavaksi ja lisääntymiselle myrkylliseksi katsottujen aineiden, hajusteiden tai muiden, heteropolyanioni-yhdisteiden eli HPA-yhdisteiden kaltaisten aineiden takia.
<P>
Tulevassa lainsäädännössä on käsiteltävä selvemmin vähimmäisikää koskevia varoituksia ja epäasianmukaisesta käytöstä aiheutuvaa vaaraa. Meidän on varmistettava, että lelujen suositellut käyttöiät perustuvat lasten käyttäytymistutkimuksiin.
<P>
Meidän on voitava mukauttaa lainsäädäntöämme tieteellisen kehityksen mukaisesti ja luotettavien tutkimusten perusteella, ja meidän on valvottava markkinoita ja lelujen maahantuontia entistä tarkemmin.
<P>
Meidän on työskenneltävä yhdessä, lisättävä yhteistyötä jäsenvaltioiden välillä ja luotettava tulliyksiköihin, jotka tekevät yhteistyötä maahantuotujen lelujen reitin valvomiseksi.
<P>
Euroopan kansalaiset ovat valmiita tekemään jouluostoksensa, ja meidän on taattava, että tuotteet, jotka he ostavat, vastaavat kaikkia turvallisuusvaatimuksia.
<SPEAKER ID="705" NAME="Zuzana Roithová" AFFILIATION="PPE">
(CS) Arvoisa puhemies, komission tiedekomitean suositus kuuden kemikaalin vapautumisen raja-arvoista ei ole kiistaton. Tämä kysymys on esitetty juuri siksi. Olen samaa mieltä arvioinnin suorittaneen kuuden asiantuntijan kanssa siitä, että näiden aineiden lapsille aiheuttamaa vaaraa ei voida osoittaa selvästi, koska altistussimulaatiossa käytetään laktoosia sisältävän lasten syljen sijaan vettä. Emme kuitenkaan voi jättää pikkulasten vanhempia murehtimaan synteettisistä materiaaleista valmistettujen lelujen mahdollisia terveysriskejä. Siksi haluaisin kysyä, aikooko komissio jatkaa tutkimustaan ja aloittaa uudet kokeet esimerkiksi hiirillä, kuten tehtiin esimerkiksi bisfenolin vaikutuksia koskevissa tutkimuksissa. Bisfenolia vapautuu synteettisistä materiaaleista valmistetuista vauvojen tuttipulloista, ja se kielletään koko EU:n alueella maaliskuusta alkaen.
<P>
Haluaisin esittää kaksi tarkempaa kysymystä. Onko komissio samaa mieltä tiedekomitean ehdotuksesta, jonka mukaan lasten altistumistasoksi olisi oletettava 50 prosenttia aikuisten altistumistasosta? Kun otetaan huomioon, että tiedekomitea suosittelee kadmiumin raja-arvon laskemista 0,5 mikrogrammasta 0,36 mikrogrammaan päivässä lapsen painon yhtä kilogrammaa kohti, haluaisin kysyä, miten komissio ottaa tämän päätelmän ja myös muut komitean havainnot huomioon erityisissä toimenpiteissä, jotka koskevat lelujen ja muiden kuluttajatuotteiden raja-arvoja. Arvoisa komission jäsen, me todella haluamme tietää, millä aikataululla näitä toimenpiteitä toteutetaan, jotta pikkulasten vanhemmat tietävät, mitä heidän olisi tehtävä.
<SPEAKER ID="706" NAME="Sylvana Rapti" AFFILIATION="S&amp;D">
(EL) Arvoisa puhemies, kun kuuntelin komission jäsentä, joka puhui niin tietäväisesti polysyklisistä hiilivedyistä, syöpää aiheuttavista aineista ja toksisista aineista, ajattelin hetken, että hän on kemisti, ei komission jäsen. Sitten muistin, että hän on asiasta vastaava komission jäsen. Siksi hänen olisi ensimmäiseksi pitänyt vastata meille yksityiskohtaisesti CE-merkinnästä, kysymyksestä, jonka kollegani Evelyne Gebhardt esitti, sillä merkinnän pitäisi olla turvallisuustakeena leluille, joilla lapsemme leikkivät. Sitten tajusin, että hän ei ollut vastannut eräästä tietystä syystä: tänä perjantaina on kulunut tasan kaksi vuotta siitä, kun entinen komission jäsen allekirjoitti turvallisuussopimuksen lelujen jälleenmyyjien ja maahantuojien kanssa Brysselin ulkopuolella sijaitsevassa lelukaupassa. Nyt on kulunut kahdeksantoista kuukautta siitä, kun saimme viimeksi uuden direktiivin. Olemme kuitenkin täällä jälleen kerran - niin kuin viimekin vuonna, kuten puheenjohtaja oikeutetusti huomautti - keskustelemassa samasta aiheesta, lelujen turvallisuudesta. Tänä vuonna tilanne on entistä vakavampi, koska olemme lamassa ja laman aikana vanhemmat, jotka haluavat ostaa leluja ja joilla ei ole paljoa rahaa, menevät kaupan sille osastolle, jossa myydään laadultaan ala-arvoisia leluja. Laadultaan ala-arvoiset lelut kuitenkin aiheuttavat kolme ongelmaa: ensinnäkin kaupan sillä osastolla ei tiedetä, mitä siellä ollaan tekemässä. Toiseksi siellä ei ole henkilökuntaa ja kolmanneksi siellä ei ole valvontakeinoja, eli meillä ei vieläkään ole suojaa. Kuten me kaikki hyvin tiedämme ja hyväksymme, lapset ovat arvokkain asiamme, ja kuten arvoisa komission jäsen oikeutetusti totesi, lapset ovat yhteiskunnassamme herkimmässä asemassa. Olkaa hyvä ja vastatkaa kysymykseen CE-merkinnästä, joka takaa turvallisuuden. Pyydän teitä, arvoisa komission jäsen, löytämään käytännöllisen ratkaisun, jotta ensi vuonna teidän tai meidän ei tarvitse käsitellä täällä samaa asiaa.
<SPEAKER ID="707" NAME="Catherine Stihler" AFFILIATION="S&amp;D">
(EN) Arvoisa puhemies, lelujen turvallisuutta koskeva kysymys on tärkeä kaikille perheille ympäri Euroopan unionia. Vaikka vanhempien velvollisuutena on varmistaa vastuullaan olevien lasten turvallisuus, heidän on voitava luottaa siihen, että lelut, joilla heidän lapsensa leikkivät, ovat turvallisia. Itse asiassa olen ottanut tänä iltana mukaani muutamia leluja muistuttaakseni, miltä jotkut lelut näyttävät.
<P>
Siksi tämä hälläväliä-asenne lelujen turvallisuuteen, ja se tosiasia, että me olemme täällä kello 23.30 jälleen esittämässä kysymyksiä lelujen turvallisuudesta, ei mielestäni ole oikein. Mitä siis pitäisi tehdä?
<P>
Haluaisin kysyä komissiolta, mitkä leluja suoraan myyvät tai jakelevat yritykset on onnistuneesti tuomittu CE-merkinnän väärinkäytöstä? Markkinavalvonnan osalta totean, että useisiin jäsenvaltioihin vaikuttavien säästötoimien takia juuri kuluttajien suojelusta vastaavat järjestöt katoavat, sulautuvat muihin rahapulasta kärsiviin järjestöihin, jolloin niiden rahoitus lakkautetaan ja niiden valtuudet heikkenevät. Paikallisella tasolla - tasolla, joka on usein eturintamassa torjuttaessa vaarallisia leluja - talousarvion leikkaukset vaikuttavat kauppanormien vaikuttavuuteen.
<P>
Voisivatko komissio ja neuvosto tutkia, rikotaanko näillä leikkauksilla yleisestä tuoteturvallisuudesta annetun direktiivin sitoumuksia varojen tehokkaasta jakamisesta ja millä valvontakeinoilla varmistetaan, että jäsenvaltiot suojelevat lapsia vaarallisilta leluilta? Ehdottaako komissio tässä yhteydessä lainsäädäntöä markkinavalvonnan yhteisistä eurooppalaisista puitteista?
<P>
Kuten myös tämäniltaisessa kysymyksessä, RAPEX-järjestelmän toiminnalle on annettu tunnustusta. Se on kuitenkin riippuvainen varoista. Tietojen vaihtamiseksi ja vaarallisten tuotteiden poistamiseksi markkinoilta mahdollisimman nopeasti voidaan tehdä muutakin. Mitä tukea annetaan parhaiden käytäntöjen vaihtamiselle valvontaviranomaisten välillä Euroopan unionissa? Aikooko komissio ottaa käyttöön kattavan EU:n laajuisen tietokannan onnettomuuksista ja vammoista ensisijaisesti lasten ja leluihin liittyvien vahinkojen osalta, jotta vaaralliset tuotteet voidaan poistaa markkinoilta niin nopeasti kuin se on fyysisesti mahdollista?
<P>
Toivon, että vuonna 2011 saamme seurata suurempaa sitoutumista EU:n markkinoilla olevia vaarallisia leluja koskevan ongelman lopulliseen ratkaisemiseen.
<SPEAKER ID="708" NAME="Csanád Szegedi" AFFILIATION="NI">
(HU) Arvoisa puhemies, hyvät kollegat, on ikiaikainen totuus, että lapsissa on tulevaisuus. Siksi on erittäin tärkeää suojella heitä ensivuosista lähtien ja varmistaa, että he käyttävät laadukkaita leluja, jotka eivät ole vaarallisia terveydelle. Testimenetelmien määrittäminen on kuitenkin vain yksi osa lelujen turvallisuuden varmistamista. Tärkeintä on lainsäädännön noudattaminen. Kattava testaus sekä pelotteena toimivien rangaistusten antaminen puutteiden esiintyessä ovat erityisen tärkeitä keinoja maahantuotujen tuotteiden osalta. Kuulemme usein terveysvaaroista, jotka liittyvät halpoihin ja heikkolaatuisiin, pääasiassa Kaukoidästä lähtöisin oleviin leluihin. Lapsiani hoitavana isänä olen usein havainnut, että entistä tiukempien tarkastusten pelotteesta huolimatta tällaisia heikkolaatuisia tuotteita päätyy lastemme käyttöön yhä enemmän ja mitä erilaisimmissa muodoissa. Meidän on estettävä tällaisten lelujen jatkuva tulviminen markkinoille ja tuettava luonnonmateriaaleista valmistettujen lelujen laajamittaista käyttöä.
<SPEAKER ID="709" NAME="Seán Kelly" AFFILIATION="PPE">
(GA) Arvoisa puhemies, käytin tästä asiasta puheenvuoron viime vuonna, ja muiden puhujien tavoin olen jälleen täällä tänä iltana. Jälleen yksi vuosi on kulunut hukkaan, eikä se ole hyvä asia.
<P>
(EN) Tästä huolimatta totean, että mikään ei ole yhtä järkyttävää kuin nähdä oman lapsensa loukkaantuvan tai saavan surmansa lelulla leikkimisen takia. Ajattelemme, että tällä tarkoitetaan jonkun esineen nielaisemista ja kuristumista, mutta yksi kuolemanaiheuttaja on selvempi, ja se on syöpä. On todisteita siitä, että syöpää esiintyy entistä yleisemmin erityisesti pikkulapsilla. Monet ovat sitä mieltä, että tämä johtuu altistumisesta lastenleluissa oleville kemikaaleille. Erityisesti PAH-yhdisteet mainitaan usein, ja siksi on tärkeää, että me vähennämme syöpää aiheuttavien, perimää vaurioittavien ja lisääntymiselle myrkyllisten aineiden määrää lastenleluissa mahdollisimman vähäiseksi.
<P>
Tämän takia meidän on ryhdyttävä toimiin.
<P>
(GA) On aika varmistaa, että lastemme käyttämät lelut ovat heille turvallisia.
<SPEAKER ID="712" NAME="Antonio Tajani">
komission varapuheenjohtaja. - (IT) Arvoisa puhemies, hyvät parlamentin jäsenet, vastauksena useisiin keskustelun aikana esitettyihin kysymyksiin haluan jälleen kerran huomauttaa, että direktiiviä sovelletaan taloudellisiin toimijoihin heinäkuusta 2011 lähtien ja että kemikaaleihin liittyviä velvollisuuksia sovelletaan heinäkuusta 2013 lähtien. Puheenvuoroni aikana totesin, että komission ensisijaisena tavoitteena on varmistaa, että kaikki osapuolet soveltavat uusia sääntöjä.
<P>
Valvonnan osalta on selvää, että tiukka lainsäädäntö ei ole pelkästään tarpeen, vaan sitä on myös sovellettava asianmukaisesti tai sillä ei ole mitään vaikutusta. Tämän takia olen vakuuttunut siitä, että jäsenvaltiot ovat ratkaisevassa asemassa. Leluhan voi tänään saapua sisämarkkinoille Rotterdamissa tai Constanţassa, Romaniassa, ja se voi päätyä huomenna Bolognaan, Lissaboniin tai Helsinkiin ilman mitään rajavalvontaa.
<P>
Kuluttajille ei anna mielenrauhaa niinkään direktiivien tarkistaminen jokaisessa käänteessä, vaan se, että he voivat luottaa valppaaseen markkinavalvontaan ja sen asianmukaiseen toimintaan, toisin sanoen siihen, että jos joku yrittää myydä vaarallisia leluja, häntä rangaistaan ja vaaralliset tuotteet vedetään pois markkinoilta.
<P>
Sama pätee tietenkin myös yrityksiin - ne, jotka noudattavat sääntöjä, joutuvat vastaamaan seuraamuksista. Yritykset arvostavat sitä, että niitä ei pakoteta epäoikeudenmukaiseen kilpailuun sellaisten yritysten kanssa, jotka enemmän tai vähemmän tietoisesti myyvät sääntöjenvastaisia tuotteita ja leluja. Toisin sanoen todellisena haasteena on antaa kuluttajille mielenrauhaa, yrityksille oikeusvarmuutta ja yhtäläisiä toimintamahdollisuuksia ja markkinoiden valvontaviranomaisille resursseja ja yhteistyömekanismeja.
<P>
Näin ollen komissio tarkastelee vuonna 2011 mahdollisuutta kehittää monivuotinen markkinoiden valvontaohjelma, jolla voidaan määrittää pitkällä aikavälillä toteutettavat toimenpiteet ja antaa saataville tarvittavat varat, joilla varmistetaan yhdenmukaiset ja huolelliset tarkastukset ja jäsenvaltioiden johdonmukaiset toimet.
<P>
Haluan myös kertoa teille, että aion järjestää Rotterdamin satamassa vuonna 2011 tapahtuman Alankomaiden viranomaisten kanssa, mahdollisesti samaan aikaan kun direktiivi tulee voimaan. Ajatuksena on seurata, miten Euroopan suurin satama selviää uudella direktiivillä annettujen uusien sääntöjen noudattamisesta.
<P>
CE-merkinnän osalta - ja sehän oli yksi tärkeimmistä kysymyksistä, joita käsiteltiin ennen nimittämistäni parlamentissa pidetyssä kuulemisessa, ja siitä on myös keskusteltu sisämarkkinavaliokunnan minulle järjestämissä kuulemisissa - haluan muistuttaa, että se ei ole osoituksena laadusta. Sillä osoitetaan ainoastaan tiettyjen standardien noudattaminen. Näin ollen se on todisteena standardienmukaisuudesta, ei laadusta. Kuten olen usein todennut, voimme suunnitella laatumerkin käyttöönottoa vasta myöhemmin.
<P>
CE-merkinnän toimeenpano ja sen väärinkäytön estäminen - mitä valitettavasti tapahtuu useiden tuotteiden, myös muiden kuin EU:ssa valmistettujen tuotteiden osalta - on jo sinällään iso urakka. Siksi uskon, että voimme jatkaa tähän asiaan liittyviä töitä ja kehittää CE-merkintää - enkä henkilökohtaisesti vastusta myöhempää keskustelua laatumerkin mahdollisesta käyttöönotosta, mutta luulen, että sen aika ei ole vielä koittanut.
<P>
Tietokantojen osalta totean, että ne ovat osa tuoteturvallisuusdirektiivin tarkistusta. Bisfenolissa, jota vauvojen tuttipullot sisältävät, ei kuitenkaan ole kyse lelusta. Se ei kuulu direktiivin soveltamisalaan. Kuten arvoisa parlamentin jäsen huomautti, se on joka tapauksessa vedetty pois markkinoilta.
<P>
Uskoakseni olen vastannut useimpiin minulle esitettyihin kysymyksiin. Olen kiitollinen puhemiehelle ja niille parlamentin jäsenille, jotka esittävät kysymyksiä komissiolle.
<SPEAKER ID="713" NAME="Puhemies">
(EN) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="714" NAME="Liam Aylward" LANGUAGE="GA">
EU:n markkinoille tulee vuosittain tuhansia uusia leluja, ja joulun aikaan lelujen kysyntä kaupoissa on huipussaan. Siksi asia on ajankohtainen.
<P>
Tietyissä leluissa havaitut haitalliset kemikaalit herättävät suurta huolestuneisuutta. Komission on puututtava asiaan välittömästi. Turvallisuusstandardien on perustuttava luotettaviin testimenetelmiin, ja on tehtävä huolellista tutkimusta sen varmistamiseksi, että lasten leluista ei löydetä vaarallisia aineita.
<P>
Vaikka kaikkien markkinoille 20. heinäkuuta 2011 jälkeen saatettavien lelujen on vastattava lelujen turvallisuudesta annettua uutta direktiiviä ja vaikka lelujen turvallisuutta koskeva lainsäädäntö on EU:ssa maailman tiukin, meidän on pysyttävä valppaina. Komission on seurattava tilannetta huolellisesti ja vahvistettava maahantuotujen tuotteiden markkinavalvontaa.
<P>
Jokaisesta vaarallistenlelujen markkinoilta vetämisestä on syytä huolestua, ja jokaista tapausta on tutkittava välittömästi. Kuluttajien on voitava luottaa CE-merkintään, jolla taataan, että tuote vastaa EU:n standardeja ja että se on valmistettu myrkyttömistä materiaaleista.
