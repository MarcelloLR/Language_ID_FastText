<CHAPTER ID="015">
Minuutin puheenvuorot poliittisesti tärkeistä asioista
<SPEAKER ID="033" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="034" NAME="Margaritis Schinas" AFFILIATION="PPE-DE">
(EL) Arvoisa puhemies, Euroopan komissio vastaa kilpailupolitiikasta yksin. Voidaankin hyvällä syyllä ihmetellä, miksei komissio hoida tätä yksinomaista vastuualuettaan, kun öljyn hinta on noussut 50 prosenttia vuoden alusta lähtien.
<P>
Sitäkin suuremmalla syyllä voidaan huolestua siitä, että komissio laiminlyö vastuun ottamisen kahdella rintamalla: EU:n ulkopuolella, jossa hinnat ovat ilmeisesti öljykartellin johdosta asettuneet niin korkealle, että ne rasittavat Euroopan vaikeimmassa asemassa olevia väestönosia, ja EU:n sisällä, jossa toinen öljykartelli pitää samalla tavoin yllä liian korkeita hintoja, koska öljy-yhtiöiden voitot ovat ylisuuria.
<P>
Tämän vuoksi kehotan kilpailusta vastaavaa komission jäsentä ottamaan vastuun, jota kansalaiset häneltä odottavat, kyseisillä erityisaloilla, jotka vaikuttavat kansalaisten jokapäiväiseen elämään.
<P>
(Suosionosoituksia)
<SPEAKER ID="035" NAME="Gyula Hegyi" AFFILIATION="PSE">
(HU) Kiitos paljon, arvoisa puhemies. Allergiat ovat tämän päivän epidemia, ja ne ovat levinneet koko Euroopassa lähinnä toisen maailmansodan jälkeen. Tänä päivänä kolmasosalla lapsista on jokin allergia ja jollemme tee mitään asialle, kohta jo puolet Euroopan väestöstä kärsii tästä sairaudesta. Allergioiden syynä ovat kemikaaleja sisältävät ruoat ja saastunut ympäristö. Allergisia oireita voivat kuitenkin aiheuttaa luonnolliset ja keinotekoiset elintarvikelisäaineet, mausteet, siitepölyt ja muut luontaiset aineet.
<P>
Unkarissa pahin ongelma on pujo. Euroopan unionilla ei valitettavasti ole tätä nykyä allergioita koskevaa strategiaa, kuten komissio on pyynnöstäni vahvistanut. Allergisia sairauksia varten perustetut kansallisjärjestöt ja allergioista kärsivät useat miljoonat Euroopan kansalaiset odottavat, että toteutamme myös Euroopan tasolla allergian vastaisia toimia ja että teemme jotain allergioiden ehkäisyn edistämiseksi. Meidän olisi poistettava allergian aiheuttajia ja pyrittävä saamaan allergiasairaudet oireettomiksi. Jos Euroopan unioni toteuttaisi allergioiden vastaisia toimia, se todistaisi välittävänsä kansalaisten terveydestä ja jokapäiväisistä huolenaiheista. Kiitos paljon.
<SPEAKER ID="036" NAME="Toomas Savi" AFFILIATION="ALDE">
(EN) Arvoisa puhemies, Hanti-Mansijskissa pidettiin viime viikolla EU:n ja Venäjän huippukokous, joka antoi sysäyksen uutta kumppanuus- ja yhteistyösopimusta koskevien keskustelujen aloittamiseen.
<P>
Tämän tärkeän edistysaskeleen lisäksi presidentti Toomas Hendrik Ilves ja presidentti Dmitri Medvedev pitivät ensimmäisen virallisen kokouksen näiden kahden valtion päämiesten välillä yli 14 vuoteen.
<P>
Viron tasavallan ja Venäjän federaation välinen rajasopimus oli myös monien käsiteltyjen aiheiden joukossa. Presidentti Ilves totesi, että johdanto, jonka Viron parlamentti päätti lisätä asiakirjaan, jota duuma ei myöhemmin ratifioinut, oli tarpeeton.
<P>
Komission jäsen Siim Kallas muistutti, että Tarton rauhansopimukseen viittaava lisäosa johdantoon oli vain sisäpoliittinen provokaatio, joka liittyi sen hetkisiin tapahtumiin.
<P>
En näe mitään syytä, miksi tätä johdantoa ei voisi poistaa rajasopimuksesta, koska Tarton rauhansopimus on yhä voimassa oleva kansainvälinen sopimus, ja uudessa rajasopimuksessa vain tunnustetaan Viron ja Venäjän välinen valvontalinja, niiden välinen raja ja Euroopan unionin ulkoraja.
<SPEAKER ID="037" NAME="Bogusław Rogalski" AFFILIATION="UEN">
(PL) Arvoisa puhemies, parlamentin jäsen Silvana Koch-Mehrin, joka on Saksan Freie Demokratische Partei -puolueesta, ehdotti viime viikolla, että Puola erotetaan unionista, jos se päättää olla ratifioimatta Lissabonin sopimusta.
<P>
Tämä skandaalinomainen lausahdus oli kommentti Puolan presidentin lausuntoon, että sopimusta ei allekirjoitettaisi Irlannin epäonnistuneen kansanäänestyksen jälkeen, koska se olisi merkityksetöntä. EU:n lainsäädäntö edellyttää yksimielisyyttä tässä asiassa.
<P>
Tämä kollegan naurettava lausahdus noudattaa parlamentin häpeällistä perinnettä, jonka mukaan Euroopan kansojen tahtoa ei tarvitse ottaa huomioon ja joka on suuri uhka demokratian perusteille. Irlannin kansanäänestyksen tuloksen huomiotta jättäminen ja vaatimus erottaa Puola EU:sta ovat tästä todisteena. Yhteisön lainsäädännön mukaan toimivia maita rangaistaan vain siksi, että ne noudattavat kyseistä lainsäädäntöä. Nämä ovat nykyisen EU:n todelliset kasvot. Olemme vain askeleen päässä totalitarismista.
<P>
Haluan vedota kollegoihini, että kunnioittaisimme enemmän niitä, jotka ovat meidät valinneet. Meidän on tarkoitus toteuttaa heidän tahtonsa eikä päinvastoin. Emme saa unohtaa sitä!
<SPEAKER ID="038" NAME="Puhemies">
(DE) Hyvä Bogusław Rogalski, olemme iloksemme saaneet kuulla, että presidenttinne on ilmoittanut, että Puola aikoo ratifioida Lissabonin sopimuksen. Sen juuri parlamentit lupasivat tehdä.
<SPEAKER ID="039" NAME="László Tőkés" AFFILIATION="Verts/ALE">
(HU) Arvoisa puhemies, tämän vuoden toukokuussa Ukrainassa asuvan romanialaisyhteisön johtajat lähettivät Romanian presidentille avoimen kirjeen ja toivat julki mielipiteensä erillisessä julistuksessa, jossa vastustettiin Ukrainan koulutuspolitiikkaa, koska se on syrjivää ja koska sen tavoitteena on romaniankielisen opetuksen lopettaminen kokonaan ja romanialaisyhteisön sulauttaminen väkivalloin valtaväestöön.
<P>
Karpaatti-Ukrainassa asuvat unkarilaiset kärsivät samanlaisesta vähemmistöjen vastaisesta politiikasta. Opetusministeriön määräyksen N:o 461/2008 mukaan kansallisten vähemmistöjen opetuskieleksi kouluissa on vaihdettava Ukrainan virallinen kieli ja koulutus on ukrainalaistettava täysin. Euroopan parlamentti ja unionin jäsenvaltiot, Romania ja Unkari mukaan lukien, tuomitsevat Ukrainan järjestelmälliset yritykset sulauttaa kansallisia vähemmistöjä valtaväestöön ja vaativat sitä täyttämään kansainväliset velvoitteensa, joihin se on sitoutunut ihmisoikeuksien ja vähemmistöjen oikeuksien alalla, sekä noudattamaan allekirjoittamansa alueellisia kieliä ja vähemmistökieliä koskevan eurooppalaisen peruskirjan määräyksiä. Kiitos.
<SPEAKER ID="040" NAME="Pedro Guerreiro" AFFILIATION="GUE/NGL">
(PT) Arvoisa puhemies, haluan käyttää hyväkseni tätä tilaisuutta ja ilmaista solidaarisuutemme Fapobol-yhtiön työntekijöitä kohtaan. Heitä vastaan on aloitettu kurinpitomenettely, jonka tarkoituksena on erottaa heidät, koska he ovat vaatineet maksamattomia palkkojaan.
<P>
Fapobol on toiminut tavalla, jota ei voida hyväksyä, lähettäessään kurinpitomenettelyn yhteydessä irtisanomisilmoituksia työntekijöille, joista jotkut ovat työskennelleet yhtiössä yli 35 vuotta. Toimenpide koski koko yritysrakennetta, myös johdon ja työntekijäjärjestöjen edustajia, jotka olivat osallistuneet mielenosoitukseen, jossa vaadittiin palkkojen maksamista. Ilmaisemme solidaarisuutemme kaikkia niitä työntekijöitä ja ammattiyhdistysaktiiveja kohtaan, jotka ovat vastustaneet tätä pakkotoimenpidettä, samoin kuin Pohjois-Portugalin kemian-, lääke-, öljy- ja kaasuteollisuuden työntekijäliittoa kohtaan. Mielestämme tämän yhtiön toiminta on tuomittava täällä mahdollisimman kovin sanakääntein, koska yhtiö yrittää pelotella työntekijöitä ja ammattiyhdistysväkeä noitavainoja muistuttavalla asenteella, joka on täysin demokratian ja vapauden vastainen.
<SPEAKER ID="041" NAME="Slavi Binev" AFFILIATION="NI">
(BG) Hyvät kollegat, haluan kertoa teille tapauksesta, jossa kahden bulgarialaisen lapsen ja heidän vanhempiensa oikeuksia on rikottu Alankomaissa. Sosiaaliviranomaiset ottivat kesäkuussa 2006 huostaan Alankomaissa asuvan Bulgarian kansalaisen Rumjana Ivanovan lapset. Lapset ovat iältään neljä ja neljätoista vuotta. Ainoa heille sallittu tapaaminen lopetettiin, koska äiti puhui bulgariaa. Kyseisen päivän jälkeen vanhemmat eivät ole tavanneet lapsiaan vuoteen useista vetoomuksista huolimatta. Lapset on lainvastaisesti erotettu toisistaan. Tytär on ongelmalapsille tarkoitetussa nuorisokodissa, ja pojan oleskelupaikasta viranomaiset eivät anna tietoja. Edes suurlähettiläs ei ole saanut tavata heitä, eikä hänelle anneta mitään tietoja.
<P>
Bulgarian lastensuojeluvirasto ja muut järjestöt ovat lähettäneet jatkuvasti pyyntöjä, jotta lapset voitaisiin toimittaa kasvatettaviksi Bulgariaan YK:n lapsen oikeuksista tehdyn yleissopimuksen 5, 9 ja 20 artiklan mukaisesti. Artikloissa käsitellään yhteydenpitoa vanhempiin sekä lasten oikeutta saada kasvatusta ja hoitoa kotimaassaan. Alankomaiden viranomaiset eivät ole ottaneet kantaa asiaan tähän mennessä. Mielestäni suuri yleisö Bulgariassa ja Euroopassa ei saa jäädä sivustakatsojaksi, kun kansainvälisiä sopimuksia rikotaan, eikä sallia Libyan tapauksen toistumista tällä kertaa Euroopan ytimessä.
<P>
Hyvät kollegat, pyydän, että ilmaisette tinkimättömän mielipiteenne asiasta Alankomaiden viranomaisille.
<SPEAKER ID="042" NAME="Nickolay Mladenov" AFFILIATION="PPE-DE">
(BG) Arvoisa puhemies, hyvät kollegat, silta on yhdistymisen symboli, se on kuvattuna kaikissa seteleissä 50 eurosta 5 euroon. Euroopassa on kuitenkin silta, joka yhä jakaa ihmisiä, vaikka sen nimi onkin ystävyyden silta. Se on ainoa Bulgarian ja Romanian välinen silta, vaikka niillä on Tonavaa pitkin kulkeva 350 kilometriä pitkä jokiraja. Sillan ylittäminen maksaa kumpaankin suuntaan melkein 17 euroa. Maksu on laiton ja vaikeuttaa kaupantekoa ja ihmisten vapaata liikkumista. Maksu ei vastaa sillan todellisia kunnossapitokustannuksia. Vuonna 2007 Bulgarian puolella kerättiin 12 miljoonaa euroa, joista vain 17 000 euroa sijoitettiin sillan kunnossapitoon. Olen varma, että jos Euroopan yhteisöjen tuomioistuimelle ilmoitetaan asiasta, se tuomitsee maksun. Mutta miksi Roussen ja Giurgiun asukkaiden pitäisi odottaa sitä?
<P>
Vetoan Bulgarian ja Romanian viranomaisiin, että ne täyttäisivät kansalaisten odotukset ja luopuisivat Roussen ja Giurgiun välisen sillan maksullisuudesta. Käännyn myös komission puoleen, jotta tähän kiireelliseen suurta yleisöä koskevaan ongelmaan löytyisi ratkaisu.
<SPEAKER ID="043" NAME="Katrin Saks" AFFILIATION="PSE">
(ET) Kollegani Toomas Savi mainitsi jo Hanti-Mansijskin, pienen siperialaisen kaupungin, jossa pidettiin Euroopan unionin ja Venäjän huippukokous viime kuun lopulla. Se oli tapahtumapaikkana myös toiselle hyvin tärkeälle kokoukselle, nimittäin viidennelle suomalais-ugrilaisten kansojen maailmankongressille, johon osallistuivat neljän maan - Venäjän, Unkarin, Suomen ja Viron - presidentit. Kongressissa oli läsnä myös viisijäseninen Euroopan parlamentin valtuuskunta. Päätavoitteemme oli kiinnittää huomiota pieniin suomalais-ugrilaisiin kansoihin, joista 19 asuu Venäjän federaatiossa, ja siihen, että näiden kansojen kielet ja kulttuurit ovat vaarassa tuhoutua.
<P>
Toivottavasti sopimuksessa, jonka perusteet luotiin EU:n ja Venäjän huippukokouksessa Hanti-Mansijskissa, kiinnitetään huomiota myös ihmisoikeustilanteeseen, joka on totta puhuen surkea.
<SPEAKER ID="044" NAME="Milan Gaľa" AFFILIATION="PPE-DE">
(SK) Suhtaudun myönteisesti siihen, että kesäkuussa pidetyn terveysministereiden neuvoston kokouksen teemana oli aloite, jonka aiheena on Euroopan antibiootteja koskeva tietoiskupäivä.
<P>
Tarkoituksena on lisätä kansalaisten tietoisuutta siitä, että antibiootteja on käytettävä vastuullisesti ja vain todetuissa sairaustapauksissa. Vääränlaisesta käytöstä on tulossa vakava uhka kansanterveydelle. Bakteereista tulee yhä vastustuskykyisempiä, mistä johtuen antibiootteja voidaan tulevaisuudessa käyttää hyvin rajoitetussa määrin. Kampanjaa johtavat Euroopan tautien ehkäisy- ja valvontakeskus, Euroopan unionin toimielimet ja Maailman terveysjärjestö ja sitä täydentämään tarvitaan kansallisia strategioita. Pariisissa järjestetään mikrobilääkeresistenssiä koskeva seminaari, ja Tšekki valmistelee puheenjohtajakauttaan varten konferenssia tästä aiheesta. Kampanjalle on myös suunniteltu oma logo.
<SPEAKER ID="045" NAME="Cristian Silviu Buşoi" AFFILIATION="ALDE">
(RO) Arvoisa puhemies, hyvät kollegat, suhtaudun myönteisesti Euroopan komission aloitteeseen, jossa hyväksyttiin rajat ylittäviä terveyspalveluja koskeva direktiivi viime viikolla.
<P>
Ehdotus on hyödyllinen, koska siinä luodaan selvä oikeudellinen kehys säännöille, joiden mukaisesti Euroopan kansalaiset voivat käyttää terveyspalveluja Euroopan unionin alueella jossakin muussa valtiossa kuin siinä, jossa he maksavat sosiaaliturvamaksunsa, ja ohjeille, joiden mukaisesti potilaille maksetaan korvauksia terveydenhoitokuluista.
<P>
Ehdotusta, joka olisi pitänyt jättää Euroopan parlamentin ja neuvoston hyväksyttäväksi jo kauan aikaa sitten, on odotettu pitkään, ja se on aiheellinen varsinkin siksi, että terveydenhoitoa ei sisällytetty kaupallisten palveluiden vapauttamista koskevaan direktiiviin.
<P>
Tähän asti Euroopan kansalaisten on pitänyt vedota Euroopan yhteisöjen tuomioistuimeen, joka on tunnustanut kansalaisten oikeuden saada sairaanhoitoa kaikissa tapauksissa ja velvoittanut jäsenvaltiot korvaamaan heidän kulunsa.
<P>
Olen vahvasti sitä mieltä, että aloitteen avulla voidaan kohentaa niiden Euroopan kansalaisten terveydentilaa, jotka eivät erinäisistä syistä voi saada kyseisiä palveluita omassa maassaan, ja parantaa lääketieteellisten toimenpiteiden laatua Euroopan alueella.
<SPEAKER ID="046" NAME="Ryszard Czarnecki" AFFILIATION="UEN">
(PL) Arvoisa puhemies, me puolalaiset Euroopan parlamentin jäsenet olemme hyvin levottomia tilanteesta Valko-Venäjällä, joka on Euroopan unionin rajavaltio. Maan parlamentti hyväksyi äskettäin hyvin ankaran sananvapautta koskevan lain, joka voi entisestään kaventaa jo nyt hyvin kapeaa sananvapautta Valko-Venäjällä. Lain voimaantulo riippuu maan diktaattorin, Lukašenkon, allekirjoituksesta, ja kyse on vain muodollisuudesta. Tämä luonteeltaan ahdasmielinen laki vaikuttaa ennen kaikkea riippumattomiin toimittajiin ja kustantajiin. Laki on aivan selvästi tarkoitettu suukapulaksi Valko-Venäjän vapaalle medialle, riippumattomalle yleiselle mielipiteelle ja orastavalle kansalaisyhteiskunnalle.
<P>
Tilanteen ollessa tämä Euroopan parlamentin on muistutettava, mitkä ovat voimassa olevat perusnormit maaosassamme, johon Valko-Venäjäkin kuuluu. Euroopan parlamentti myönsi kolme vuotta sitten Saharov-palkinnon Valko-Venäjän toimittajaliitolle, mikä sekin velvoittaa ottamaan kantaa asiaan.
<SPEAKER ID="047" NAME="Milan Horáček" AFFILIATION="Verts/ALE">
(DE) Arvoisa puhemies, EU:n ja Venäjän huippukokouksen pitopaikkaa ei valittu sattumanvaraisesti. Hanti-Mansijsk on Venäjän öljyntuotannon keskus.
<P>
Venäjä pitää uuden kumppanuus- ja yhteistyösopimuksen tärkeimpänä asiana taloutta. EU:n kanta on, että ihmisoikeuksiin pitäisi kiinnittää enemmän huomiota. Alexander Lebedev ja Mihail Hodorkovski ovat vankilassa vieläkin, Dmitri Medvedevin aikana. Viime viikolla kumpaakin uhattiin uusilla syytteillä, joista voi saada jopa 20 vuoden vankeustuomion. Venäjän viranomaiset pelaavat aikaa, kunnes Medvedev ilmaisee selvän kantansa. Moskovalta vaaditaan tässä asiassa kiireesti edistystä ja sitoutumista, mikä tarkoittaa myös poliittisten murhien selvittämistä sekä lehdistön ja mielipiteen vapauden rajoituksia koskevan tilanteen selkeyttämistä.
<P>
EU:n on tulevaisuudessa esiinnyttävä yhtenäisenä ja yksimielisenä Moskovan suuntaan poliittisen painostuksen aikaansaamiseksi. Kyse ei ole vähemmästä kuin EU:n uskottavuudesta.
<SPEAKER ID="048" NAME="Kristian Vigenin" AFFILIATION="PSE">
(BG) Arvoisa puhemies, viime viikkoina lehdistössä on alkanut esiintyä kommentteja Euroopan komission kaksinaismoralistisena pidetystä asenteesta eri jäsenvaltioita kohtaan. On ilmeistä, että kunkin peräkkäisen laajentumisen yhteydessä käytetään yhä ankarampia kriteereitä. Esimerkiksi Bulgaria ja Romania ovat joutuneet ennennäkemättömän yhteistyö- ja tarkastusmenettelyn kohteiksi oikeus- ja sisäasioiden alalla. Vakavia ongelmia epäilemättä on, ja maat joutuvat vielä tekemään valtavasti uudistuksia, mutta onko Euroopan komission suhtautuminen samanlaista kaikkia valtioita kohtaan?
<P>
Joissakin valtioissa järjestäytynyt rikollisuus on tunkeutunut kaikkialle, ja seuraukset ovat näkyvissä: on EU:n rahastojen väärinkäyttöä, takapajuisuutta, katurikollisuutta ja muukalaisvihaa. En ole kuitenkaan huomannut, että komissio olisi esittänyt virallista kommenttia tai ehdotusta korjaavista toimista. Kun puhutaan valtaapitävien korruptoitumisesta, voin kuvitella komission reaktion Bulgarian pääministeri antamaan lakiesityksen, jolla hän pelastaisi itsensä syytteeseenpanolta. Sen sijaan kun kyse on edellisen oikeus- ja sisäasioista vastaavan komission jäsenen kotimaasta, tällainen sivuutetaan hiljaisuudella. Voin luetella paljon muita esimerkkejä. Haluan tehdä selväksi, etten pyydä kompromisseja Bulgarian tai Romanian osalta, vaan pyydän oikeudenmukaista ja tasapuolista kohtelua kaikille jäsenvaltioille.
<SPEAKER ID="049" NAME="Zita Pleštinská" AFFILIATION="PPE-DE">
(SK) Maaliskuussa 2003, kun Castron hallitus tuomitsi epäoikeudenmukaisesti 75 Kuuban toisinajattelijaa ja sulki heidät vankilaan, Euroopan unioni määräsi Kuuballe sanktioita. Yli 50 poliittista vankia, joiden perheitä olemme tukeneet eräänlaisella adoptiolla, on myös epäinhimillisissä olosuhteissa suljettuina Kuuban vankiloihin. Olemme huolestuneita heidän huonosta terveydentilastaan.
<P>
Ennen kuin EU poisti Kuubaan kohdistuvat sanktiot, asianosaiset kysyivät vuoden 2005 Andrei Saharov -palkinnon saajalta, Ladies in White -ryhmältä, onko ihmisoikeuksien ja kansalaisvapauksien tilanne muuttunut Kuubassa Raul Castron valtaantulon jälkeen.
<P>
Arvoisa puhemies, kiitos, että olette puuttunut henkilökohtaisesti Kuuban poliittisten vankien vapauttamista koskevaan ongelmaan. Pyydän jälleen kerran, että Euroopan parlamentin puolesta kiirehtisitte Kuuban presidenttiä vapauttamaan välittömästi kaikki Kuuban toisinajattelevat.
<SPEAKER ID="050" NAME="Jaromír Kohlíček" AFFILIATION="GUE/NGL">
(CS) Hyvät kollegat, yksi Euroopan unionin tärkeimmistä yhteisistä arvoista on sen kielellinen ja sivistyksellinen monimuotoisuus. Suuri joukko jäsenvaltioita on hyväksynyt vähemmistökielten peruskirjan osana omaa lainsäädäntöään edistääkseen tällaista monimuotoisuutta. Näihin valtioihin kuuluu myös Saksan liittotasavalta. Haluan korostaa, että näin hyväksytyt velvoitteet edellyttävät taloudellisen tuen antamista vähemmistökulttuureja edustaville laitoksille. Serbian kansan säätiön Załožby za serbski ludin tapauksessa varoja on leikattu asteittain vuosien kuluessa. Tämä ei ole esimerkillistä peruskirjan velvoitteiden täyttämistä. Vaadimme, että Saksan hallitus pitää lupauksensa. Emmehän halua, että jälleen yksi kansakunta häviää Euroopan kartalta.
<SPEAKER ID="051" NAME="Chris Davies" AFFILIATION="ALDE">
(EN) Arvoisa puhemies, viime kuussa Gazassa asuva nuori palestiinalainen toimittaja Mohammed Omer, joka kannattaa sovintoa ja rauhaa israelilaisten kanssa, onnistui Alankomaiden hallituksen avustamana matkustamaan Euroopan unioniin, jossa hän sai palkinnon toimittajantyöstään. Kotiin palatessaan hän joutui Israelin salaisen palvelun pidättämäksi, nöyryyttämäksi, pahoinpitelemäksi ja kiduttamaksi. Alankomaiden hallitus on kuulemma ilmaissut järkytyksensä asiasta, mutta Israelille tällainen on osa käyttäytymismallia.
<P>
Miksi harkitsemme suhteiden lähentämistä Israelin kanssa, kun Israelin hallituksen agentit käyttävät tällaista väkivaltaa juuri niitä ihmisiä kohtaan, joiden ajama rauhan ja sovinnon linja on parlamenttimme jäsenten suuren enemmistön linjan mukainen? Miksi tuemme näitä pyrkimyksiä, kun tiedämme, että maan hallitus ei kritisoi tai tuomitse tällaista käyttäytymistä millään tavalla?
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Hyvät kollegat, ihmisten vapaa liikkuvuus Schengen-alueella on epäilemättä myönteinen eurooppalainen arvo. Se merkitsee vapaata liikkuvuutta kuitenkin myös monille erilaisille yhteiskunnan vihollisille. Tietojärjestelmien sekä Europolin ja Interpolin panoksen ansiosta rikolliset ja vankikarkurit saadaan kiinni kohtuullisen hyvin, mutta kohtaamme jatkuvasti ongelmia siinä, miten tuomioistuinten määräämiä rangaistuksia pannaan toimeen. Ajattelen tässä lähinnä sellaisia toimenpiteitä kuin kieltoa hakea tiettyjä työpaikkoja, pakollista psykiatrista tai seksologista hoitoa sekä sellaisten henkilöiden kaikinpuolista valvontaa, jotka ovat päässeet vankilasta ehdonalaiseen. Euroopan tietojärjestelmää koskevaa työtä on epäilemättä vauhditettava ja ennen kaikkea varmistettava, että kansalliset laitokset velvoitetaan tietojen antamisen lisäksi myös hakemaan järjestelmästä tietoja silloin kun niitä tarvitaan.
<SPEAKER ID="053" NAME="Marian-Jean Marinescu" AFFILIATION="PPE-DE">
(RO) Ennen kuin Romaniasta tuli Euroopan unionin jäsen, täällä parlamentissa väitettiin usealta taholta, että Romaniassa syrjitään romaneja. Tämän vuoksi asiasta on julkaistu useita tutkimuksia eri kansalaisjärjestöissä.
<P>
Romania on jatkuvasti todennut, että romanit ovat viranomaisten suurin huolenaihe, mutta ei voida sanoa, että syrjintää esiintyisi. Romania on toteuttanut ohjelmia, joiden avulla romaneja pyritään integroimaan yhteiskuntaan. Toimet liittyvät pääasiassa koulutukseen, ja myös positiivista erityiskohtelua on sovellettu.
<P>
Romanit levittäytyivät vuonna 2007 Romaniasta mutta myös itäisistä maista Eurooppaan taloudellisista syistä, mutta erityisesti syistä, jotka liittyvät kyseisen kansan liikkuvaan perinteeseen. Tässä oli tilaisuus niille, jotka neuvoivat toteuttamaan kyseistä perinnettä.
<P>
Valitettavasti se, mitä tapahtui Italiassa, ei ole ”oppitunti Euroopasta”. Ei voida hyväksyä, että Euroopan kansalaisilta ja erityisesti lapsilta otetaan sormenjäljet, eikä ole normaalia sytyttää tuleen telttoja viranomaisten hiljaisella suostumuksella.
<P>
Mielestäni romanien tilanne on Euroopan yhteisön asia, ja pyydän kaikkia niitä, jotka ovat tässä asiassa vastuullisia - Euroopan toimielimiä, hallituksia, kansalaisjärjestöjä - osallistumaan yhteisen, johdonmukaisen ja täysin Euroopan periaatteiden mukaisen politiikan laatimiseen näiden ihmisten integroimiseksi yhteiskuntaan.
<SPEAKER ID="054" NAME="Neena Gill" AFFILIATION="PSE">
(EN) Arvoisa puhemies, haluan osoittaa solidaarisuutemme Birminghamissa toimivan Fujitsun työntekijöille, joita uhkaa irtisanominen. Osa Fujitsun toiminnasta on suunniteltu siirrettäväksi Yhdysvaltoihin, ja se tarkoittaisi jopa 140 työpaikan menettämistä. Ammattiliitto on tässä tapauksessa viestintäalan työntekijöiden liitto, joka on ollut ihailtavan joustava käsitellessään asiaa Fujitsun johdon kanssa. Liiton ehdottaman yksivuorotyön avulla olisi säästetty 60 työpaikkaa, mutta johtokunnan 30. kesäkuuta tekemässä lopullisessa päätöksessä vaihtoehtoiset ehdotukset hylättiin suoralta kädeltä. Johto ei ollut ilmoittanut etukäteen, että päätös tehtäisiin näin nopeasti. Pyydän Fujitsua harkitsemaan uudelleen työpaikkojen siirtämistä tai ainakin varmistamaan, että vain työpaikasta vapaaehtoisesti luopuvien työt lopetetaan ja että ne, jotka haluavat jatkaa työntekoa, saavat jatkaa.
<P>
EU:n lainsäädännössä sanotaan selvästi, että yrityksen on neuvoteltava työntekijöiden kanssa, mutta yhä uudelleen ja uudelleen työnantajat tekevät liian vähän liian myöhään tämän lainsäädännön noudattamiseksi.
<SPEAKER ID="055" NAME="Erna Hennicot-Schoepges" AFFILIATION="PPE-DE">
(FR) Arvoisa puhemies, haluan tehdä parlamenttia koskevan hallinnollisen kysymyksen. Euroopan parlamentin Luxemburgissa sijaitsevan toimiston päällikön paikka on ollut avoinna jo yli kaksi vuotta. Siitä on ollut yksi ilmoitus puoli vuotta sitten. Ehdokkaat valittiin, mutta päätöstä ei tehty sen jälkeen, kun esitin kysymyksiä hallinnolle. Myöskään Teidän toimistonne, arvoisa puhemies, ei ole pystynyt antamaan minulle vastausta. Haluaisin tietää, onko tämän paikan täyttämättä jättämiseen erityisiä syitä ja miksi valittuja ehdokkaita ei ole nimitetty virkaan.
<SPEAKER ID="056" NAME="Silvia-Adriana Ţicău" AFFILIATION="PSE">
(RO) Komission vuoden 2008 työohjelmaan sisältyy strategisten aloitteiden lisäksi ekologisen liikenteen kehittämistä koskevan paketin hyväksyminen.
<P>
Komissio tekee tänä syksynä lainsäädäntöehdotuksen eurovinjettidirektiivin 2006/38 tarkistamisesta. Tarkistuksen tavoitteena on tehostaa liikenneinfrastruktuurin käyttöä ja vähentää liikenteen ympäristölle tuomia haittoja ”saastuttaja maksaa” -periaatteen mukaisesti.
<P>
Direktiivin merkitys kasvaa polttoaineiden hintojen kohotessa. Unionin kestävä talouskehitys riippuu myös energian kannalta ekologisemman ja tehokkaamman liikenteen kehittymisestä.
<P>
Pyydän Euroopan komissiolta, että liikenteen aiheuttamien ympäristökustannusten huomioon ottamista laajennetaan niin, että tarkistetaan myös unionissa sovellettavia alhaisia arvonlisäprosentteja, rautateiden infrastruktuurin käyttömaksujen perimistä koskevaa direktiiviä 2001/14 ja energian verotusta koskevaa direktiiviä 2003/96.
<SPEAKER ID="057" NAME="Jules Maaten" AFFILIATION="ALDE">
(NL) Arvoisa puhemies, kampanjamme lapsiseksiturismia vastaan käynnistettiin 10 päivää sitten osoitteessa www.sayno.eu. Joka vuosi tuhannet miehet Euroopasta, Yhdysvalloista, Australiasta ja Koreasta matkustavat köyhiin Kaakkois-Euroopan maihin, Afrikkaan ja Latinalaiseen Amerikkaan harjoittamaan tätä kuvottavaa turismin muotoa ja jäävät useimmiten rankaisematta. Viesti, jonka haluamme välittää tämän kansalaisten aloitteen avulla, on se, että tätä ei enää hyväksytä. Euroopan unionikaan ei voi enää sulkea silmiään tältä ongelmalta, vaan meidän on lujitettava esimerkiksi Europolin roolia.
<P>
Olen iloinen voidessani kertoa teille, että olemme tässä hyvin lyhyessä ajassa jo keränneet 14 000 allekirjoitusta. Kampanja luonnollisesti jatkuu. Haluan myös kiittää sen saamasta laajasta tuesta, jota on saatu muun muassa parlamentin jäseniltä. Allekirjoittajina ei ole ainoastaan oman ryhmäni, Euroopan liberaalidemokraattien liiton ryhmän, jäseniä. Olen nähnyt nimiluettelossa kollegoita myös seuraavista ryhmistä: Euroopan kansanpuolueen (kristillisdemokraatit) ja Euroopan demokraattien ryhmä, Euroopan parlamentin sosialidemokraattien ryhmä, Euroopan yhtyneen vasemmiston konfederaatioryhmä/Pohjoismaiden vihreä vasemmisto ynnä muita - mikä on tietenkin erittäin myönteistä.
<P>
Haluan käyttää hyväkseni sitä, että puheenjohtajavaltio Ranskan edustaja on paikalla, ja esittää Ranskan hallitukselle kiitokseni sen aiemmin tekemistä asiaa koskevista aloitteista, jotka usein ovat joutuneet toisten jäsenvaltioiden vastustuksen kohteeksi. Toivon kuitenkin, ettette ole lannistuneet tästä, vaan jatkatte aloitteiden esittämistä näiden kuuden kuukauden aikana.
<SPEAKER ID="058" NAME="Ewa Tomaszewska" AFFILIATION="UEN">
(PL) Arvoisa puhemies, kävimme useita kuukausia sitten tässä salissa keskustelua gdanskilaisen telakan tilanteesta. Kaikkien ryhmien edustajat kiinnittivät huomiota siihen, että eurooppalaisten ja muiden maailmanmarkkinoilla toimivien telakoiden, erityisesti Korean telakkateollisuuden, välille on saatava tehokasta kilpailua. He korostivat, että kolmen vesillelaskurampin sulkeminen gdanskilaisella telakalla sulkisi telakan kilpailun ulkopuolelle, eikä telakalla olisi enää eloonjäämismahdollisuuksia.
<P>
Kokoonnumme Strasbourgissa, joka on Euroopan integraatiota symbolisoiva kaupunki. Tämän symbolin säilyttäminen Euroopan parlamentin päämajana maksaa satoja miljoonia euroja joka vuosi, mutta me kunnioitamme tätä symbolia. Gdanskilainen telakka on kommunismin kaatumisen sekä Länsi-, Keski- ja Itä-Euroopan välisen integraation symboli. Tämä symboli kannattaisi säilyttää elävänä taloudellisena yksikkönä, tuhansien työntekijöiden työpaikkana. Tämän vetoomuksen Brysselissä äskettäin mieltä osoittaneet telakkatyöläiset juuri halusivat esittää Euroopan komissiolle.
<SPEAKER ID="059" NAME="Hélène Flautre" AFFILIATION="Verts/ALE">
(FR) Arvoisa puhemies, haluan kiinnittää huomionne Tunisiassa sijaitsevan Gafsan louhoksen tämän hetkisiin tapahtumiin.
<P>
Usean viikon ajan on järjestetty louhosalueen köyhyyttä vastustavia joukkokokouksia, vaikka louhosalue on rikas, koska se sisältää monia fosfaatteja. Paikallinen väestö ei todellisuudessa hyödy voitoista, ja nyt poliisi ja sotilaat harjoittavat alueella äärimmäisen vakavaa sortoa, johon kuuluu ahdistelua, vangitsemisia, pidätyksiä ja erityisesti Redeyefin kaupungin eristämistä.
<P>
Pyydän EU:n ulkomaanedustuston päällikköä - teidän välityksellänne, koska mielestäni Euroopan parlamentin on puututtava asiaan - varmistamaan, että asia otetaan esille Tunisian viranomaisten kanssa käytävissä keskusteluissa, että ihmisoikeuksien puolustajia koskevia Euroopan unionin suuntaviivoja noudatetaan - ammattiyhdistysaktiiveja on vangittu ja olemme saaneet useita kuvauksia kidutuksista - ja että edustustojen päälliköt osallistuvat oikeudenkäynteihin, tapaavat perheitä ja pyytävät Tunisian viranomaisilta selitystä alueella tapahtuvalle sorrolle.
<SPEAKER ID="060" NAME="Mihaela Popa" AFFILIATION="PPE-DE">
(RO) Ilmaisun vapaus on Euroopan unionin perusoikeuskirjan perusperiaate. Jokaisen maan on taattava ilmaisuvapaus ja varmistettava riippumattomille tiedotusvälineille toimintamahdollisuudet.
<P>
Ikävä kyllä Moldovan tasavallan toimittajaliitto valittaa, että Chişinăun hallitus on toteuttanut tiedotusvälineiden vastaisia toimia vuosina 2001-2008. Toimittajien tarkoittamat toimet, joita hallitus käyttää yrittäessään kontrolloida poliittisesti julkisia tiedotusvälineitä, ovat tietojen sensurointi, valtion politiikan vastaisia mielipiteitä esittäneitä toimittajia koskevat rikostutkinnat, panettelu sen eri muodoissa, epäoikeudenmukaisen kilpailun edistäminen lehdistössä, julkisten audiovisuaalisten viestintävälineiden keskustelupalstojen tilan huomattava pienentäminen - mikä loppujen lopuksi vaikeuttaa poliittisen moniarvoisuuden ja välillisesti demokratian toteutumista.
<P>
Olen sitä mieltä, että nämä toimet huomioon ottaen Euroopan parlamentin olisi seurattava tarkemmin ilmaisunvapauden noudattamista kyseisessä maassa.
<SPEAKER ID="061" NAME="Viktória Mohácsi" AFFILIATION="ALDE">
(HU) Haluan tulkita Unkarin liberaalin ”uusi sukupolvi” -puolueen puheenjohtajan András Lédererin puheita. Budapestissa alkoi lauantaina Unkarin marssi ihmisarvon puolesta. Kuten aiempina vuosina, tänäkin vuonna huomio kiinnitettiin homoseksuaalien vastaisten ennakkoluulojen vähentämiseen edes yhden päivän ajaksi. Viime viikkoina on tehty hyökkäyksiä, joissa on käytetty Molotovin cocktaileja, ja useat sadat homoseksuaaleihin myötämielisesti suhtautuvat ihmiset osallistuivat kulkueeseen.
<P>
Kulkueeseen kohdistui ennennäkemätöntä väkivaltaa. Monet siviilit, poliisit ja mielenosoittajat loukkaantuivat, heidän joukossaan Unkarin liberaalipuolueen johtaja Gábor Horn ja Euroopan parlamentin sosialistijäsen Katalin Lévai. ”Unkarin kaartin” perustamisen jälkeen useat äärioikeistolaiset, uusnatseja kannattavat portaalit ovat organisoineet jatkuvia aggressiivisia hyökkäyksiä joko juutalaista lipunmyyntipistettä tai romanien asuinalueita vastaan, ja nyt ne hyökkäävät homoseksuaaleja vastaan. Hallitus näyttää olevan voimaton, eivätkä rikostutkintaviranomaiset saa aikaan mitään tuloksia. Kiitos paljon.
<SPEAKER ID="062" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, haluan kiinnittää teidän huomionne ja puheenjohtajavaltio Ranskan huomion Eurooppa-kouluihin, jotka ovat eurooppalaisen koulutuksen esikuvia ja mallikouluja, mutta joissa ei oteta lainkaan huomioon opiskelijoiden oppimisvaikeuksia - lukihäiriöitä ja änkytystä. Nämä vaikeudet haittaavat monen lapsen koulumenestystä ja sen jälkeistä edistymistä työuralla.
<P>
Epäonnistumisia on tapahtunut ja monet oppilaat ovat lopettaneet koulun, mikä on aiheuttanut huomattavia vaikeuksia heidän vanhemmilleen eli meidän kollegoillemme ja EU:n virkamiehille. Heidän on ollut pakko muuttaa, jotta heidän lapsensa pääsisivät tavalliseen, jäsenvaltiossa sijaitsevaan kouluun, jossa otetaan huomioon oppimisvaikeuksista kärsivien lasten erityistarpeet, kuten lainsäädäntö ja ihmisarvo edellyttävät erityisesti lasten suojelemisen ollessa kyseessä.
<P>
Parlamentilla on tilaisuus vielä tarkastella näiden lasten ongelmia.
<SPEAKER ID="063" NAME="Marios Matsakis" AFFILIATION="ALDE">
(EN) Arvoisa puhemies, se mitä tapahtuu Zimbabwessa on erittäin surullista ja hämmentävän julmaa. Entinen siirtomaaorjuuden vastainen vapaustaistelija Mugabe on nyt muuttunut armottomaksi diktaattoriksi ja barbaariksi, joka on estänyt oikeudenkäytön ja poistanut ihmisoikeudet miljoonilta maanmiehiltään.
<P>
Kansainvälinen yhteisö, EU mukaan lukien, on esittänyt korulauseita, tuomitsevia lausuntoja ja enimmäkseen tehottomia pakotteita uuvuksiin asti.
<P>
On uudelleenvalinnan aika, ja mielestäni Mugabe olisikin saatava kansainvälisen rikostuomioistuimen eteen vastaamaan ihmisyyden vastaisista rikoksista. Olen vahvasti sitä mieltä, että se olisi täysin oikeutettua ja realistista. Olen varma, että sillä olisi haluttu vaikutus, jota tarvittaisiin kiireellisesti, jotta Zimbabwen kansaa voitaisiin auttaa vapautumaan totalitaarisesta hallinnosta, joka on nopeasti viemässä valtiota itsetuhoon. Mielestäni EU:n on oltava pääosassa, kun Mugabe tuodaan kansainvälisen oikeuden eteen.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Arvoisa puhemies, haluan jälleen tuoda täällä Euroopan parlamentissa esiin ongelman, joka koskee oman maani kalastajia, Välimeren kalastajia ja kaikkia niitä, jotka välittävät ympäristöstä.
<P>
Kreikkalaisille ja yleensä eurooppalaisille kalastajille asetetaan - aivan oikein - tiukkoja rajoituksia, jotka koskevat kalastusmenetelmiä ja -välineitä, kalastusaikoja ja niin edelleen.
<P>
Sen sijaan kolmannet maat kalastavat miten ja milloin haluavat ja käyttävät mitä tahansa välineitä - tyypillisin esimerkki tästä ovat turkkilaiset kalastajat. Tästä johtuen kalakanta pienenee ja meri ja ympäristö köyhtyvät.
<P>
Mielestäni meidän olisi ryhdyttävä Turkin suhteen toimiin, jotta se noudattaisi asianmukaisia kalastuskäytäntöjä. Ympäristön suojelu on tärkeintä, ja kun puhun Turkista, tarkoitan kaikkia niitä kolmansia maita, jotka kalastavat normien vastaisilla menetelmillä.
<SPEAKER ID="065" NAME="Marie Anne Isler Béguin" AFFILIATION="Verts/ALE">
(FR) Arvoisa puhemies, minäkin toivotan ilahtuneena puheenjohtajavaltio Ranskan ja ministeri Jouyet'n tervetulleeksi parlamenttiin. On totta, ettei puheenjohtajavaltion edustaja tavallisesti ole läsnä maanantaina edes näiden kysymysten aikana.
<P>
Aion puhua poliisin, nimittäin mellakkapoliisin, läsnäolosta parlamenttitalon edessä tänään. Kun tulin, kuljin kahden mellakkapoliisien vartioketjun läpi. Pohdin, mikä voisi olla niin suuri uhka parlamenttia vastaan, että paikalla on oltava niin suuri armada mellakkapoliiseja. Jouduin todistamaan henkilöllisyyteni kaksi kertaa. Minulta kysyttiin, miksi olin Euroopan parlamentin alueella. Ministeri Jouyet, olin hyvin hämmästynyt, koska en tunne itseäni uhatuksi täällä, vaan pikemminkin ahdistun näistä esteistä. Haluan muistuttaa, että eurooppalaisten ihmisten talon ympäröiminen mellakkapoliiseilla on outo tapa aloittaa Ranskan puheenjohtajakausi, ja painotan sitä, että haluamme tämän talon säilyvän kansalaisille avoimena ihmisten talona.
<SPEAKER ID="066" NAME="Anna Záborská" AFFILIATION="PPE-DE">
(SK) Koska emme tapaa ennen elokuun 21. päivää, joka on Varsovan joukkojen suorittaman Tšekkoslovakian miehityksen 40. vuosipäivä, pidän velvollisuutenani kiinnittää huomiota noihin dramaattisiin tapahtumiin.
<P>
Tuohon aikaan oli aivan selvästi nähtävissä, että kommunistihallinto oli rikos ihmiskuntaa vastaan, kuten kaikki totalitaariset järjestelmät. Vuoden 1968 elokuun jälkeen saimme 20 vuoden ajan kotimaassani nähdä erilaisia kommunistisen väkivallan ja terrorin muotoja, joita tämä järjestäytynyt pahuuden koneisto aiheutti. Meidän olisi kunnioitettava niitä, jotka eivät antaneet periksi ja jotka toimivat kunniallisesti. Tahtoisin sanoa mukaillen Slovakian poliittisten vankien liiton puheenjohtajaa, slovakialaista pappia Anton Srholecia: Emme saa koskaan lakata muistuttamasta, että Slovakiassa on satoja tuhansia kunniallisia ihmisiä, jotka ovat auttaneet vapauden ja ihmisoikeuksien säilyttämisessä. Heidän ansiostaan meillä on jälleen demokratia, vapaus ja oikeudet.
<SPEAKER ID="068" NAME="Csaba Sógor" AFFILIATION="PPE-DE">
(HU) Kiitos. Hanti-Mansijskin kaupunki siperialaisessa Jugran piirikunnassa on Venäjän ja suomalais-ugrilaisten kansojen huippukokouksen pitopaikka, ja kahden päivän päästä siellä pidetään viides suomalais-ugrilaisten kansojen maailmankongressi. Myös EU tarjoaa taloudellista apua suomalais-ugrilaisille kansoille niiden pyrkiessä säilyttämään identiteettinsä. Läsnä olleen EU:n valtuuskunnan ja neljän valtionpäämiehen, erityisesti Unkarin päämiehen, puheissa korostettiin, kuinka tärkeää on, että uhanalaisilla kansoilla on tanssiryhmien ja kuorojen lisäksi mahdollisuus äidinkielellä tapahtuvaan koulutukseen ja itsemääräämisoikeuteen.
<P>
Kongressilla on EU:lle kaksi viestiä. Ensimmäinen viesti on, että Euroopan kulttuurienvälisen vuoropuhelun teemavuosi ei saisi olla vain suurten kansojen kulttuurien välisen vuoropuhelun teemavuosi. Toinen viesti on, että on käsittämätöntä, miten erään Euroopan valtion parlamentti haluaa järjestää äänestyksen päättääkseen, että valtiosta tulee yksikielinen, vaikka kyseisessä valtiossa on 75 alueellista kieltä. Jos EU ja Venäjä pitävät tärkeänä alueellaan asuvien ihmisten kulttuurien ja äidinkielen säilyttämistä, myös EU:n jäsenvaltioiden olisi noudatettava tätä esimerkkiä. Kiitos.
<SPEAKER ID="069" NAME="Hanna Foltyn-Kubicka" AFFILIATION="UEN">
(PL) Arvoisa puhemies, ainoa riippumaton tiedonvälitysasema, New Tang Dynasty Television, lopetti lähetykset Kiinassa muutama viikko ennen Pekingin olympialaisia.
<P>
Tilanne on jatkunut samanlaisena jo useita viikkoja, mutta emme tiedä, mikä aiheutti katkoksen, josta satelliittioperaattori Eutel Communications ilmoitti, emmekä tiedä sitäkään, koska katkos päättyy. Sen kuitenkin tiedämme, ketkä hyötyvät tästä katkoksesta ja keitä se haittaa. Kiinan viranomaiset pakottavat kiinan- ja englanninkielisiä lähetyksiä lähettävän ja voittoa tuottamattoman televisioaseman miljoonat nykyiset asiakkaat alistumaan sellaisen tiedon sensurointiin, jonka avulla he voisivat saada tietää, miten kiinalaiset poliisivoimat todella kohtelevat tiibetiläisiä terroristeja. He eivät kuule lakoista, järjestyshäiriöistä eivätkä ongelmista, joita olympiakisojen järjestelyiden aikana ilmenee.
<P>
Me Euroopan unionin kansalaiset ja edustajat suhtaudumme Kiinaan sillä kunnioituksella, jonka se kiistatta ansaitsee suurena kansakuntana, joka on antanut valtavan suuren panoksen koko ihmiskunnan perintöön. On vahinko, että tämän kunnioituksen vastapainoksi Pekingin viranomaiset kohtelevat meitä todella välinpitämättömästi. Meidän on vaadittava sekä itseltämme että kiinalaiselta kumppaniltamme sopimusten noudattamista ja samojen periaatteiden kunnioittamista.
<SPEAKER ID="070" NAME="Emmanouil Angelakas" AFFILIATION="PPE-DE">
(EL) Arvoisa puhemies, The New York Times -lehdessä muutama päivä sitten ilmestyneen artikkelin mukaan Yhdysvaltain hallitus ja Euroopan komissio ovat tekemässä sopimusta, jonka nojalla Euroopan maiden hallitukset ja Euroopan unioniin sijoittautuneet pankit ja yritykset saavat antaa Euroopan kansalaisista Yhdysvaltain virastoille tietoja, jotka koskevat luottokorttikauppoja, tehtyjen matkojen yksityiskohtia, sähköposteja sekä käyntejä Internet-sivuilla - kaikki terrorismin torjunnan nimissä.
<P>
Neuvotteluja käydään siitä, onko Euroopan kansalaisilla mahdollisuutta turvautua oikeustoimiin Yhdysvaltain hallitusta vastaan, jos he tuntevat henkilökohtaisia oikeuksiaan loukatun, kun heidän henkilötietojaan on käytetty.
<P>
Kehotan Euroopan parlamentin puhemiestä ja jäseniä tutkimaan asiaa, ja Euroopan komission toivon antavan selvityksen, jotta parlamentti saa tietoa näiden neuvottelujen sisällöstä ja luonteesta. Euroopan parlamentin velvollisuus on suojella Euroopan kansalaisten henkilökohtaisia oikeuksia ja yksityisyyttä, jos niitä uhataan rikkoa.
<SPEAKER ID="071" NAME="Eoin Ryan" AFFILIATION="UEN">
(EN) Arvoisa puhemies, haluan tuoda esiin ongelman, joka koskee öljyn hinnan nousua ja erityisesti öljyfutuurimarkkinoita. Hinnannousulle öljymarkkinoilla on esitetty monia syitä. Yksi syy on kysyntä, toinen tarjonta sekä se, että öljyinfrastruktuuriin on investoitu heikosti monen vuoden ajan. Öljyteollisuuden ja -markkinoiden ammattilaiset kiinnittävät lisääntyvässä määrin huomiota raakaöljyn futuurien naurettavan alhaiseen vakuustalletukseen, joka on 5-7 prosenttia. Tämä tarkoittaa, että jos haluaa ostaa 10 miljoonalla eurolla öljyfutuureita, on tehtävä vain puolen miljoonan euron investointi.
<P>
TrimTabs Investment Research, Yhdysvaltain johtava riippumaton tutkimuspalvelu, on sanonut, että jos öljyfutuurien vakuustalletukset nostettaisiin 25-50 prosenttiin eli useimpien osakemarkkinasijoittajien maksamalle tasolle, öljyn hinta laskisi huomattavasti. Markkinoiden alhaiset vakuustalletukset merkitsevät, että markkinat ovat avoimet manipuloinnille. Tästä ei ole mitään epäilystä. Minulla ei ole mitään futuureihin ja raaka-aineisiin sijoittavia ihmisiä vastaan, mutta vakuussumma on naurettavan alhainen.
<P>
Tämän ongelman käsittelyä on jatkettava. Vakuussummaa on suurennettava maailmantalouden todella suurten vaikutusten takia. Meidän on tehtävä kaikki mahdollinen, jotta öljyn hinta laskisi koko maailmassa.
<SPEAKER ID="072" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, Puolan presidentti on päättänyt olla liittämättä nimeään Lissabonin sopimuksen ratifiointiasiakirjaan, koska hän on todennut, että sopimuksella ei ole tehoa sen jälkeen, kun irlantilaiset hylkäsivät asiakirjan kansanäänestyksessä. Puolan presidentti noudatti näin ollen Euroopan unionin toiminnan perusperiaatetta, jonka mukaan sopimukset tulevat voimaan vasta silloin, kun kaikki EU:n jäsenvaltiot ovat ne ratifioineet. Tämän periaatteen noudattaminen on tähän asti ollut itsestään selvää, ja sitä sovellettiin Ranskan ja Alankomaiden hylättyä perustuslakisopimuksen. Tällöin perustuslakisopimus todettiin tehottomaksi - siitä huolimatta, että sopimuksen ratifiointimenettelyä jatkettiin monessa maassa. On valitettavaa, että sekä Irlannin kansanäänestyksen että Puolan presidentin päätöksen jälkeen jotkut nimekkäätkin poliitikot Euroopan unionissa ovat vaatineet, että Puolan oli ratifioitava tämä asiakirja, vaikka se olisi Euroopan demokratian perimmäisen olemuksen kieltämistä. Vastustan ehdottomasti näitä vaatimuksia sekä heidän harjoittamaansa painostusta ja tietyn tyyppistä kiristystä.
<SPEAKER ID="073" NAME="Puhemies">
(IT) Kohdan käsittely on päättynyt.
