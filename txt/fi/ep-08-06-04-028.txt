<CHAPTER ID="028">
Pakkoprostituutio ja naiskauppa seksuaalista hyväksikäyttöä varten (keskustelu) 
<SPEAKER ID="286" NAME="Puhemies">
(EL) Esityslistalla on seuraavana keskustelu Anna Záborskán naisten oikeuksien ja sukupuolten tasa-arvon valiokunnan puolesta komissiolle laatimasta suullisesta kysymyksestä pakkoprostituutiosta ja naiskaupasta seksuaalista hyväksikäyttöä varten - B6-0160/2008).
<SPEAKER ID="287" NAME="Corien Wortmann-Kool" LANGUAGE="NL">
Arvoisa puhemies, arvoisa komission jäsen, parlamentin naisten oikeuksien ja sukupuolten tasa-arvon valiokunta pyytää näiden kysymysten välityksellä kiinnittämään jälleen kerran huomiota naiskauppaa ja pakkoprostituutiota koskevaan valtavaan ongelmaan Euroopan unionissa. Tarkkoja lukuja ei ole, mutta karkeasti arvioituna järjestäytyneet rikollisryhmät kauppaavat vuosittain satojatuhansia naisia ja tyttöjä, jotka päätyvät pakkoprostituutioon jäsenvaltioissamme. Tämä on alentava ongelma, ja valitettavasti Euroopan unionin ja jäsenvaltioiden lähestymistavalla ei ole juurikaan vaikutusta.
<P>
On tunnettu tosiasia, että suuret tapahtumat, kuten suuret jalkapalloturnaukset houkuttelevat paikalle näitä alentavia käytäntöjä harjoittavia järjestäytyneitä rikollisryhmiä, ja tämän vuoksi naisten oikeuksien ja sukupuolten tasa-arvon valiokunta käynnisti kansainvälisenä naistenpäivänä 8. maaliskuuta 2006 kampanjan kiinnittääkseen ihmisten huomion tarpeeseen estää ja torjua naiskauppaa ja pakkoprostituutiota jalkapallon vuoden 2006 maailmanmestaruuskisoissa. Tämä Punainen kortti pakkoprostituutiolle -kampanja oli valtava menestys ja lisäsi paitsi yleisön ja kannattajien myös yhteiskunnan tietoisuutta siitä, että naiskauppaa ja pakkoprostituutiota vastaan on torjuttava aktiivisesti. Valitettavasti Euroopan komission ja useimpien jäsenvaltioiden lähestymistapa on kuitenkin riittämätön. Tämän vuoksi valiokunta haluaa ottaa asian jälleen esille ja selkeyttää kaikille tässä kuussa alkaville Euro 2008 -kisojen katsojille ja yhteiskunnalle, että tämänkaltaista naisiin ja tyttöihin kohdistuva väkivaltaa ei voida hyväksyä.
<P>
Vuonna 2005 komissio ja neuvosto hyväksyivät yksityiskohtaisen toimintasuunnitelman parhaiden käytäntöjen, vaatimusten ja menettelyiden vaihtamisesta naiskaupan estämiseksi ja torjumiseksi. On tärkeää, että jäsenvaltiot soveltavat tätä toimintasuunnitelmaa. Yksi kysymyksistämme kohdistuu juuri tähän. Loppujen lopuksi asiaan liittyvillä aloilla tarvitaan myös koordinoitua politiikkaa, kuten sukupuolispesifejä ennalta ehkäiseviä strategioita - myös naisten ja tyttöjen lähtömaissa - sekä tietoisuuden parantamista koskevia toimia ja toimien tehokkuuden arviointia. Pyydän komissiota vastaamaan seuraaviin kysymyksiin:
<P>
Onko seksuaalista hyväksikäyttöä varten tapahtuvaa naiskauppaa koskeva toimintasuunnitelma otettu käyttöön, minkälaisia tuloksia siitä on saatu ja kuinka tehokas suunnitelma on ollut? Ovatko jäsenvaltiot raportoineet erityistoimenpiteistä seksuaalista hyväksikäyttöä varten tapahtuvan ihmiskaupan torjumiseksi? Ovatko jäsenvaltiot siirtäneet direktiivin 2004/81/EY osaksi lainsäädäntöään ja panneet direktiivin täytäntöön oikein ja mitä toimia komissio on toteuttanut, jos näin ei ole toimittu? Onko Euroopan parlamentin naisten oikeuksien ja sukupuolten tasa-arvon valiokunnan tammikuussa 2006 pyytämä tutkimus prostituutiota koskevan lainsäädännön ja seksuaalista hyväksikäyttöä varten tapahtuvan naisten ja tyttöjen kaupan laajuuden välisistä yhteyksistä nyt valmis? Voiko komissio osoittaa, aikooko se ja miten se aikoo kannustaa jäsenvaltioita luomaan ja kehittämään edelleen rajat ylittävää poliisiyhteistyötä ihmiskaupan ja pakkoprostituution torjunnan alalla? Miten komissio tukee valiokunnan Punainen kortti prostituutiolle -kampanjaa? Onko asiasta vastaava komission jäsen valmis lähettämään kirjeen myös Itävallan ja Sveitsin hallituksille, ja pyytämään niitä torjumaan naiskauppaa ja pakkoprostituutiota Euro 2008 -jalkapallokisojen aikana ja tukemaan Punainen kortti -kampanjaamme?
<P>
Arvoisa puhemies, on yleisesti tiedossa, että suurten jalkapalloturnausten tarkoituksena on viihdyttää yleisöä ja kannattajia, mutta tapahtumaa hämärtävä ongelma, johon on kiinnitettävä huomiota, eikä pelkästään sanahelinää; loppujen lopuksi ja tunnettua alankomaalaista laulua lainaten totean, että teot puhuvat enemmän kuin sanat, geen woorden maar daden. Toivon, että arvoisa komission jäsen yhtyy näihin sanoihin.
<SPEAKER ID="288" NAME="László Kovács">
komission jäsen. - (EN) Arvoisa puhemies, asia ei kuulu toimialaani, mutta minulla on kunnia toimia hyvän ystäväni ja kollegani Jacques Barrot'n puolesta ja osallistua tähän keskusteluun, sillä mielestäni asiakohta on erittäin tärkeä.
<P>
Haluan vakuuttaa, että komissio on täysin sitoutunut ihmiskaupan torjuntaan, sillä se on törkeä ihmisoikeusrikkomus ja vakava rikos, ja että se on erityisen sitoutunut pakkoprostituution torjuntaan.
<P>
Aloitan vastaamalla koko monimutkaisen asiakohdan kattavista kysymyksistä ensimmäiseen. Neuvoston vuonna 2005 antama EU:n toimintasuunnitelma parhaista käytännöistä, vaatimuksista ja menettelyistä naiskaupan estämiseksi ja torjumiseksi sisältää erittäin kunnianhimoisen joukon toimenpiteitä ihmiskaupan torjumiseksi. Jäsenvaltioiden toimittamiin tietoihin nojautuen komission käsitys on, että vaikka joitakin tuloksia on saavutettu, tilanne on edelleen epätyydyttävä niin rikosoikeudellisen käsittelyn kuin erityisen merkityksellisen uhrien auttamisen kannalta.
<P>
Komissio antaa raportin toimintasuunnitelman täytäntöönpanosta kuluvan vuoden loppuun mennessä. Tämän tilannekatsauksen pohjalta voidaan tehdä päätös lähitulevaisuudessa toteutettavista toimista ja niiden toteutustavoista.
<P>
Kysymys numero 2: Ihmiskaupan uhrien suojeleminen on ihmisoikeuksiin liittyvä velvollisuus. Lisäksi se on keskeinen edellytys salakuljettajien syytteeseenpanolle, sillä uhrien todistajanlausunto on tuomitsemisen kannalta välttämätön. Direktiivi 2004/81/EY noudattaa tätä linjaa, sillä sen mukaisesti uhrilla on harkinta-aika, jotta hän voi toipua kokemuksistaan ja päästä rikoksiin syyllistyneiden henkilöiden vaikutuspiiristä, ja uhrille myönnetään oleskelulupa.
<P>
Espanja ja Luxemburg pois luettuina kaikki jäsenvaltiot, joita edellä mainittu direktiivi sitoo, ovat antaneet komissiolle virallisen ilmoituksen oikeudellisen välineen siirtämisestä kansalliseen lainsäädäntöön. Komissio on päättänyt nostaa Espanjaa ja Luxemburgia vastaan kanteen Euroopan yhteisöjen tuomioistuimessa.
<P>
Direktiivin saattamista huomattavassa määrin osaksi kansallista lainsäädäntöä ja täytäntöönpanoa koskevasta arviosta on todettava, että komissio käynnisti tammikuussa 2007 tutkimuksen arvioidakseen, miten kymmenen turvapaikkaa ja maahanmuuttoa koskevaa direktiiviä, edellä mainittu direktiivi mukaan luettuna, on siirretty osaksi kansallista lainsäädäntöä.
<P>
Tutkimuksesta saatavat tulokset, jotka komissio saanee käyttöönsä pian, toimivat perustana tällä alalla sovellettavan nykyisen yhteisön säännöstön systemaattiselle valvonnalle EY:n perustamissopimuksen 226 artiklan mukaisesti.
<P>
Kysymys numero 3: Komissio on käynnistänyt myös tutkimuksen jäsenvaltioiden lainsäädännön ja ihmiskauppatilanteen arvioimiseksi. Tutkimustulosten odotetaan valmistuvan helmikuun 2009 loppuun mennessä.
<P>
Kysymys numero 4: Pakkoprostituutio ja ihmiskauppa ovat perusoikeusrikkomus ja yksi järjestäytyneen rikollisuuden ilmenemismuoto. Rikollisverkostojen torjuntatyön on oltava valtioiden rajat ylittävää toimintaa. Jäsenvaltioiden poliisivoimien välinen rajatylittävä yhteistyö on Europolissa keskeisessä asemassa. Lisäksi ihmiskaupan torjunta on ensisijainen ala rikosten ennalta ehkäisyä ja torjuntaa koskevassa rahoitusohjelmassa, jolla tuetaan rajat ylittäviä yhteistyöhankkeita, joihin osallistuvat lainvalvontaviranomaiset ja kansalaisjärjestöt.
<P>
Lopuksi kysymys numero 5. Vuoden 2006 jalkapallon maailmanmestaruuskisojen alla käynnistetty Punainen kortti pakkoprostituutiolle -kampanja oli hyvä tapa lisätä tietoisuutta seksuaalista hyväksikäyttöä varten tapahtuvasta ihmiskaupasta. Vaikka Saksan laatima arvio osoittaa, että pelko pakkoprostituution ja ihmiskaupan lisääntymisestä ei käynyt toteen vuonna 2006, kaikki kansalaisille tiedottamista ja tietoisuuden lisäämistä koskevat aloitteet, jotka torjuvat tämänkaltaista katalaa rikollista ilmiötä ja auttavat uhreja, ovat tervetulleita.
<SPEAKER ID="289" NAME="Manolis Mavrommatis" LANGUAGE="EL">
Arvoisa puhemies, arvoisa komission jäsen, hyvät naiset ja herrat, jalkapallon Euroopan mestaruuskisat käynnistyvät Itävallassa ja Sveitsissä tulevana lauantaina. Maailmanmestaruuskisojen jälkeen tämä on toiseksi suurin urheilutapahtuma. Pelejä seuraa paikan päällä oin 2,5 miljoonaa kannattajaa eri puolilta Eurooppaa. Tiedossa on kuitenkin myös, että muiden suurten tapahtumien tapaan ottelukaupunkeihin saapuu eri puolilta maailmaa noin 25 000 naista, ei pelkästään kannattamaan joukkueitaan, vaan koska heidät on pakotettu prostituutioon. Olen varma, että kansainvälinen yhteisö ja etenkin EU ja Euroopan parlamentti eivät voi seurata tilannetta välinpitämättömänä.
<P>
Arvoisa puhemies, arvoisa komission jäsen, kuten olemme kuulleet, Euroopan parlamentin toiminta vastaavassa tilanteessa Saksan vuoden 2006 jalkapallon maailmanmestaruuskisoissa toi myönteisiä tuloksia. Tuolloin prostituutioon pakotettujen naisten määrän arvioitiin olevan 40 000-60 000. Tämän vuoksi on tarpeen ryhtyä jälleen toimiin, kuten teimme vuonna 2006 Corien Wortmann-Koolin esittämän suullisen kysymyksen seurauksena. Ehdotan, että Euroopan parlamentin puhemies ja asiasta vastaava komissio jäsen lähettävät Franco Frattinin Angela Merkelille vuonna 2006 osoittamaa kirjettä vastaavan kirjeen. Se pitää osoittaa kisojen järjestelytoimikunnalle sekä UEFA:lle, ja siinä on ilmaistava huolemme vaarasta, joka uhkaa muuntaa urheilutapahtuman valvomattomaksi viihteeksi, jonka uhrit on naisia.
<P>
Arvoisa komission jäsen, hyvät naiset ja herrat, olen varma, että jos esiinnymme yksimielisinä ja kiinnitämme huomiota siihen, mitä sanomme, vältymme vaaroilta, jotka eivät ole meille eivätkä yhteiskunnalle kunniaksi, vaan sallivat ihmisen kärsimyksen hyväksikäytön.
<SPEAKER ID="290" NAME="Lissy Gröner" LANGUAGE="DE">
Arvoisa puhemies, muutama päivä ennen jalkapallon Euroopan mestaruuskisojen käynnistymistä naisten oikeuksien ja sukupuolten tasa-arvon valiokunta - ja toivottavasti myös koko Euroopan parlamentti - näyttää pakkoprostituutiolle jälleen punaista korttia. Vuosittain jopa 800 000 naista eri puolilla maailmaa joutuu seksuaalista hyväksikäyttöä varten tapahtuvan ihmiskaupan uhriksi. Tämä on yksi tämän päivän vakavimmista ihmisoikeusrikkomuksista, ja silti pikaseksi jopa suuren urheilutapahtuman ottelupaikoilla liitetään tähän nykyajan orjuuteen.
<P>
Kaksi vuotta sitten Saksan jalkapallon maailmanmestaruuskisojen yhteydessä aloitimme täällä parlamentissa laajan keskustelun ja käynnistimme kampanjan, jolla haluttiin varmistaa, että asiantuntijoiden etukäteen pelkäämä valtava pakkoprostituutioaalto ja sen kielteiset sivuilmiöt vältetään, ja johon saatiin tukea kantaaottavalta yleisöltä. Tämän jälkeen aihe ei ole kuitenkaan ollut esillä.
<P>
Käyttöön on otettu lakialoitteita ja naisorganisaatioiden laajasti tukemasta Saksan kampanjasta saadun kokemuksen pohjalta on voitu toteuttaa uhrien suojelutoimia ja osoittaa, missä ahdingossa nämä yleensä Keski- ja Itä-Euroopasta kotoisin olevat naiset ovat. He ovat vaikeassa tilanteessa, sillä ilman oleskelulupaa he ovat toisaalta rikollisia, ja toisaalta ihmissalakuljettajien armottomasti hyväksikäyttämiä uhreja.
<P>
Uhrien suojelutoimien, rajat ylittävän yhteistyön ja laillisen oleskeluluvan myöntämisen avulla on päästy askel eteenpäin. Nyt haluamme hyödyntää Itävallan ja Sveitsin otteluiden katsojia ja ottaa asian uudelleen esille. Saksan sosiaalidemokraattinen oikeusministeri on ilmoittanut, että pakkoprostituution asiakkaita rangaistaan ankarasti.
<P>
Porsaanreikiä on silti vielä useita, ja parlamentin on varmistettava, että ne suljetaan. Pyydän komissiota tukemaan parlamenttia asiassa.
<SPEAKER ID="291" NAME="Siiri Oviir" LANGUAGE="ET">
Arvoisa komission jäsen, hyvät naiset ja herrat, näyttää olevan symbolista merkitystä sillä, että keskustelemme valonaroista asioista pimeänä iltana. Euroopan seksiteollisuus käyttää vuosittain hyväkseen satojatuhansia naisia. Tämä on nopeasti kasvava teollisuudenala, jossa yhdistyvät uusi teknologia, rikollisuus, huumeet ja suuret setelit, vaikka alan luonne voidaan tiivistää yhteen sanaan, joka on väkivalta.
<P>
On yleisesti tiedossa, että suurin osa naisista houkutellaan seksikauppaan kehnojen sosiaalisten olosuhteiden sekä ennen kaikkea köyhyyden ja työttömyyden saattelemana. Useimmat prostituoidut ovat peräisin alueilta, joissa työttömyysluvut ovat korkeat, mikä Euroopan unionin kohdalla merkitsee köyhempiä Itä-Euroopan maita. Tämä osoittaa, että Euroopan unionin ja yksittäisten jäsenvaltioiden on etupäässä parannettava riskiryhmien naisten ammatillisia taitoja ja hyödynnettävä tässä aktiivisia työmarkkinatoimia.
<P>
Ei ole epäilystäkään siitä, että prostituutiota koskevan tietoisuuden herättämiskampanjoilla, kuten ”Punainen kortti pakkoprostituutiolle”, on merkitystä ja että ne tietyn aikaa vaikuttavat yleiseen tietoisuuteen asiasta. Mielestäni pakkoprostituution ja naisten kaupallisen seksuaalisen hyväksikäytön tavoitteen on oltava jatkuvasti yhteiskunnan ja yleisön otsikoissa. Mielestäni usein ennaltaehkäisevät toimenpiteet ovat tehokkaampia ja taloudellisesti edullisempia kuin ongelmien seurausten jatkuva ratkaiseminen.
<P>
Ennaltaehkäisevien toimenpiteiden lisäksi on tärkeää lisätä jäsenvaltioiden ja etenkin Schengenin alueen poliisiyhteistyön tehokkuutta. Pyydän edustettuina olevia komissiota ja poliittisia puolueita olemaan määrätietoisia ja auttamaan prostituution siirtämisessä menneisyyteen ja tukemaan prostituutioiden palvelujen ostamisen kieltämistä kotivaltioissaan. Jäädyttämispyyntö auttaa myös saavuttamaan perimmäisen tavoitteemme. Lopuksi on myös tärkeää korostaa, että prostituution ja ihmiskaupan osalta koko Euroopan on sovellettava nollatoleranssia. On aika tehdä päätöksiä ja toimia.
<SPEAKER ID="292" NAME="Hiltrud Breyer" LANGUAGE="DE">
Arvoisa puhemies, tiedämme, että naiskauppa seksuaalista hyväksikäyttöä varten on kiellettävä, ja sitä on torjuttava ympäri maailman. Arvoja ja ihmisoikeuksia korostavassa Euroopassa ei tarvita tällaista skandaalia. Tiedämme myös, ettei naiskauppa pysähdy enää rajoille. Näin ollen ongelmaan on etsittävä eurooppalainen, maailmanlaajuinen ratkaisu, joka menee rajakontrolleja ja tukahduttamistoimia pidemmälle.
<P>
Se, että asiakohta on ollut esillä noin kymmenen vuotta, on periaatteessa myönteinen asia, mutta huomiota kiinnitetään liian yksipuolisesti rajatarkastuksiin; torjuntatoimet ja uhrien suojelu jäävät valitettavasti liian vähälle huomiolle. Vaara ohi -merkkiä ei voida myöskään antaa. Yhä useammasta ihmisestä - tytöstä ja naisesta - tulee seksuaalisen hyväksikäytön uhri vaikka, kuten Lissy Gröner jo totesi, pelättyä noususuuntaa ei jalkapallon vuoden 2006 maailmanmestaruuskisoissa tullutkaan. Tiedämme kuitenkin, että arvioitu raportoimattomien tapausten määrä on suuri. Ihmisten salakuljettajiin ei kohdisteta riittävästi ratsioita, eikä häikäilemättömiä rikollisia viedä riittävästi oikeuteen. Tämän on vahvistanut myös Euroopan komissio vastauksena parlamentissa esittämääni kysymykseen.
<P>
Saksassa ja koko Euroopassa keskitytään parempaan uhrien suojeluun. Tässä mielessä on mielestäni jossain määrin valitettavaa, että komissiolla on vain hyvää sanottavaa, eikä se tee oikein mitään tilanteen korjaamiseksi. Komission toimet ihmiskaupan uhrien suojelua koskevan direktiivin täytäntöönpanemiseksi jäsenvaltioissa eivät ole avoimia, eikä direktiivin täytäntöönpanoa valvota. Mielestäni on valitettavaa, että vastauksessaan parlamentissa esittämääni toiseen kysymykseen siitä, miten ihmiskaupan uhrien suojelua koskeva direktiivi on pantu täytäntöön Saksassa, komissio tyytyy pelkästään viittaamaan tutkimukseen.
<P>
Lopuksi pyydän komissiota ottamaan jämerästi kantaa siihen, onko direktiivi pantu asianmukaisesti täytäntöön paitsi Saksassa, myös muissa EU:n jäsenvaltioissa. Ei voi olla totta, ettei komissio tiedä, onko sen antama lainsäädäntö pantu asianmukaisesti täytäntöön! Tämä olisi merkki puutteellisuudesta.
<P>
Maahanmuutossa pitäisi kiinnittää huomiota perheenjäsenten myöhemmän maahanmuuton lisäksi naisten mahdollisuuksiin muuttaa maahan laillisesti, jotta heidän ei tarvitsisi turvautua ihmisten salakuljettajiin.
<SPEAKER ID="293" NAME="Eva-Britt Svensson" LANGUAGE="SV">
Arvoisa puhemies, satojatuhansia naisia ja lapsia kuljetaan EU:ssa kuin hyödykkeitä. Heitä käytetään seksuaalisesti hyväksi, kohdellaan huonosti, uhkaillaan ja heidän ihmisarvonsa viedään. Minkä rikoksen he ovat tehneet ansaitakseen tämän? Heidän rikoksensa on itse asiassa köyhyys ja sosiaalisten oikeuksien puute ja se, että on olemassa miehiä, jotka kuvittelevat, että raha antaa heille oikeuden käyttää naisia ja lapsia kuin hyödykkeitä. Nuoria tyttöjä houkutellaan yleensä työtä ja hyvää toimeentuloa koskevien valheellisten lupausten avulla, ja sitten painajainen alkaa.
<P>
EU:n ja jäsenvaltioiden häpeäksi ihmiskaupan annetaan jatkua ja vielä lisääntyä. Kukaan ei voi vetäytyä tietämättömyyden tekosyyn taakse. Me tiedämme, mutta emme tee riittävästi. Komission on siis vastattava Punainen kortti pakkoprostituutiolle -kampanjasta juontuviin kysymyksiimme.
<P>
Olen edelleen sitä mieltä, että seksiorjakauppa on yksi terrorismin muoto. EU ja sen jäsenvaltiot ovat hyväksyneet tehokkaasti enemmän tai vähemmän hyviä toimia terrorismin torjumiseksi. Mutta EU tai jäsenvaltiot eivät ole asettaneet tätä naisia ja lapsia vahingoittavaa terrorismia yhtä tärkeään asemaan.
<P>
Meidän on myös ymmärrettävä, että yhä useampi mies joutuu tämän traagisen kaupan uhriksi. Ei riitä, että miehet pidättäytyvät seksipalveluista itse. Heidän on myös osoitettava muille miehille, että naisen vartalon ostaminen ei ole OK. Miesten on varmistettava, että kysyntä ja siten kauppa naisten vartaloilla vähenee. Niin kauan kuin on kysyntää ja suuria tuottoja tuottavat markkinat, kaupankäyntiä jatketaan. Toistan: naiset eivät ole myytävänä. Siitä on tehtävä loppu.
<SPEAKER ID="294" NAME="Ivo Belet" AFFILIATION="PPE-DE">
(NL) Arvoisa puhemies, arvoisa komission jäsen, hyvät naiset ja herrat, parlamentin viime vuonna hyväksymässä päätöslauselmassa ammattilaisjalkapalloilun tulevaisuudesta neuvostoa pyydetään toteuttamaan nimenomaisesti toimenpiteitä ammattilaisjalkapalloa vaivaavien rikollisten toimintatapojen, kuten pakkoprostituution torjumiseksi. Toteamme kirjallisesti näin. Asian selkeyttämiseksi on todettava, etteivät jalkapalloviranomaiset ole syypäitä ilmiön esiintymiseen suurimpien turnausten ympärillä. Ilmiö on tuttu kaikkien suurten kansainvälisten tapahtumien yhteydessä. Urheilumaailmalla on tietysti kaikki syyt haluta, että ongelma ratkaistaan tehokkaasti ja perin pohjin, sillä eihän ole mitään järkeä siinä, hyvät naiset ja herrat, että esitämme syitä reilumman pelin puolesta ja tavoittelemme sitä stadioneilla ja torjumme rasismia, jos stadioneilla ja niiden ympärillä sallitaan ihmisten orjuutus. Punainen kortti pakkoprostituutiolle -kampanja toimi erinomaisesti Saksan vuoden 2006 jalkapallon maailmanmestaruuskisoissa. Torjuntakampanjaan osallistui noin 1 000 paikallista ja alueellista toimintaryhmää ja yhdistystä ja tällä oli selvästi hillitsevä vaikutus ihmisten salakuljettajiin ja muihin rikosverkostoihin. Lopputuloksena, johon arvoisa komission jäsen jo viittasikin, Saksan vuoden 2006 jalkapallon maailmanmestaruuskisojen aikana pakkoprostituutio rajoittui vain muutamiin kymmeniin tapauksiin, jotka eivät olleet yleensä suorassa yhteydessä maailmanmestaruuskisoihin.
<P>
Näin ollen on selvää, että tietoisuuden lisääminen ja torjuntakampanjat toimivat. Ne ovat erittäin tehokkaita ja niitä on käytettävä jälleen kerran, myös tällä viikolla alkavien jalkapallon Euroopan mestaruuskisojen yhteydessä. Näin ollen, arvoisa komission jäsen, pyydän Euroopan komissiota lähettämään asiaa koskevan kirjeen asianosaisille Itävallan ja Sveitsin hallituksille, kuten Corien Wortmann-Kool oikeutetusti jo esitti. Toistan ryhmäni kysymyksen. Suostutteko pyyntöömme ja vahvistatte tässä ja nyt, että komissio tukee tätä aloitetta?
<P>
Haluan esittää vielä yhden huomautuksen: torjuntatoimet yksistään eivät riitä. Jäsenvaltiot sopivat vuonna 2005, että ne estävät ja torjuvat ihmiskauppaa, mutta kansallisella tasolla viittaamanne toimintasuunnitelma, arvoisa komission jäsen, on enemmän kuin koskaan pelkkä kuollut kirjain. Nyt on siis koittanut aika muistuttaa viranomaisia tuosta toimintasuunnitelmasta. Vain kaksi vuotta sitten tuolloinen komission jäsen Franco Frattini totesi, että Europolin ja Eurojustin roolia on tässä suhteessa vahvistettava, ja parlamentti vaati samaa päätöslauselmassaan. Näin ollen luotamme siihen, arvoisa komission jäsen, että näiden kisojen valossa komissio ja neuvosto ponnistelevat tehokkaammin kuin koskaan aiemmin näiden lupausten lunastamiseksi.
<SPEAKER ID="295" NAME="Christa Prets" AFFILIATION="PSE">
(DE) Arvoisa puhemies, arvoisa komission jäsen, kuten täällä on jo todettu, ihmiskauppa on rikos ihmisyyttä ja etenkin naisia vastaan - se on uusi orjuuden muoto ja erittäin tuottavaa pitkälle kehitettyä liiketoimintaa, jonka vuosittainen liikevaihto Etyjin mukaan on 44 miljardia euroa. Asiasta on keskusteltava laajemmin, ja sen eri osa-alueita on valotettava.
<P>
Tänään käsiteltävänämme on naiskauppa ja pakkoprostituutio Saksan vuoden 2006 jalkapallon maailmanmestaruuskisojen yhteydessä toteutetun kampanjan jälkeen. Parlamentissa oli käsiteltävänä myös laatimani pakkoprostituutiota koskeva mietintö, jossa komissiolta pyydettiin useita toimenpiteitä. Vastauksena saimme toimintasuunnitelman. Toimintasuunnitelman täytäntöönpanosta on kysytty täällä jo useaan kertaan ja haluan korostaa, että kyse on uhreille myönnettävistä oleskeluluvista ja opetuksesta poliisioppilaitoksissa, sosiaalitutkimukseen erikoistuneissa instituuteissa ja niin edelleen. Se merkitsee myös opetusta alkuperämaissa ja opetus- ja koulutusmahdollisuuksien tarjoamista paikallisella tasolla niin naisille kuin nuorille miehillekin. Asia koskee myös heitä enenevässä määrin.
<P>
Ilmeisesti 18. lokakuuta on EU:n ihmiskaupan vastainen päivä, jota vietettiin ensi kertaa viime vuonna. En näe muita viittauksia kampanjaan. Punainen kortti -kampanjan ja maailmanmestaruuskisojen jälkeen aiheeseen ei ole kiinnitetty paljon huomiota. Tämän vuoksi haluamme lisätä aiheen näkyvyyttä. Kysymys ei ole prostituution tai seksityöntekijöiden syrjinnän kieltämisestä. Päinvastoin! Kysymys on tietoisuuden lisäämisestä ja leimautumisen torjumisesta sekä sosiaalisen verkoston luomisesta seksityöntekijöiden suojelemiseksi ammatissaan.
<P>
Pakkoprostituutiosta langetettavat rangaistukset ovat ankaria. Jalkapallon Euroopan mestaruuskisat Itävallassa ja Sveitsissä antavat meille mahdollisuuden kiinnittää asiaan huomiota. Voin vakuuttaa, että Itävallan viranomaiset toteuttavat asianmukaisia toimenpiteitä. He ovat tyytyväisiä voidessaan kutsua teidät seuraamaan hienoja Euroopan mestaruuskisoja ja toivovat urheiluhenkeä ja sääntöjenmukaista seksiä.
<SPEAKER ID="296" NAME="Milan Horáček" AFFILIATION="Verts/ALE">
(DE) Arvoisa puhemies, monet ovat innoissaan kesäkuussa 2008 pidettävistä jalkapallon Euroopan mestaruuskisoista. Emme kuitenkaan saa unohtaa, että otteluiden rinnalla ihmiskauppa, naisten pakkoprostituutio ja lasten hyväksikäyttö lisääntyvät ja ihmisten salakuljettajien rikokset ylittävät kaikki rajat.
<P>
Ottelut pelataan Itävallassa ja Sveitsissä, ja niiden Keski-Euroopan naapurimaiden rooli kauttakulkumaana vahvistuu tämän erittäin tuottavan rikollisen kaupan vuoksi. EU:lta pyydetään täällä ennaltaehkäiseviä toimia, rajat ylittävää valvontaa ja lainvalvonnan parempaa organisointia ja koordinointia. Euroopan yhteisiä tutkintamekanismeja on kehitettävä. Jäsenvaltioita pyydetään suojelemaan uhreja tehokkaammin ja hyödyntämään näitä välineitä aktiivisemmin. Tämä on ainoa tapa saada rikolliset kiinni ja näyttää heille punaista korttia.
<SPEAKER ID="297" NAME="Ilda Figueiredo" AFFILIATION="GUE/NGL">
(PT) On ratkaisevan tärkeää, että hyödynnämme Euro 2008 -mestaruuskisoja tiedottaaksemme suurelle yleisölle jälleen kerran, että prostituutio ja erittäin tuottava naiskauppa seksuaalista hyväksikäyttöä varten eivät ole hyväksyttävissä, sillä ne ovat naisiin, tyttöihin ja lapsiin kohdistuvaa väkivaltaa.
<P>
Tämän vuoksi on välttämätöntä, että toteutettujen toimien tuloksista saatujen tietojen pohjalta toteutetaan toimia ihmiskaupan torjumiseksi tehokkaasti ja että samanaikaisesti ilmiön uhreja tuetaan useissa jäsenvaltioissa.
<P>
Emme saa kuitenkaan unohtaa syvenevää eriarvoisuutta, epävarmaa ja huonosti palkattua työtä, työttömyyttä ja köyhyyttä, jotka työntävät tuhansia naisia ja nuoria tyttöjä prostituutioon ja jotka helpottavat ihmisten salakuljettajien elämää. Tämä tuo esiin toisen kysymyksen: mitä EU:n päämiehet tekevät satojentuhansien naisten ja nuorten ihmisoikeuksien vakavien loukkausten takana olevien todellisten syiden torjumiseksi ja orjuuden uusien muotojen lopettamiseksi?
<SPEAKER ID="298" NAME="Emine Bozkurt" AFFILIATION="PSE">
(NL) Arvoisa puhemies, vuoden 2006 jalkapallon maailmanmestaruuskisojen aikana kiinnitettiin huomiota myös naiskaupan ja pakkoprostituution uhrien auttavaan puhelimeen. Esimerkiksi Turkissa on ollut toiminnassa jo joitakin vuosia auttava puhelin, johon naiset voivat soittaa ja ilmoittaa naiskauppatapauksista. Vuonna 2006 Euroopan parlamentti ehdotti sellaisen auttavan puhelimen perustamista, jossa ihmiskaupan uhreja palveltaisiin ja autettaisiin usealla eri kielellä. Nyt, kaksi vuotta myöhemmin, tällaista auttavaa puhelinta ei ole vieläkään avattu.
<P>
Kaksi viikkoa sitten osallistuin tilaisuuteen, jossa komission jäsen Meglena Kuneva avasi pettyneille kuluttajille suunnatun auttavan puhelimen Euro 2008 -kisojen ajaksi. Aloite yhden puhelinnumeron avaamisesta lienee hyvä aloite. Voidaanhan niin tehdä, mutta miksi apua tarjotaan kuluttajille mutta ei naiskaupan uhreille? Tämä kuluttajapuhelimen avaaminen osoittaa, kuinka nopeasti toimeen voidaan ryhtyä ja kuinka vähän ponnisteluja se vaatii. On aika yhdistää nämä aloitteet ja tarjota naiskaupan uhreille keino pyytää apua. Barack Obaman sanoin: ”We can do it, yes we can”.
<SPEAKER ID="299" NAME="Anna Hedh" AFFILIATION="PSE">
(SV) Arvoisa puhemies, jalkapallon Euroopan mestaruuskisat alkavat lauantaina, ja juhlat voivat alkaa. Kolikolla on kuitenkin toinenkin puolensa. Kun tämän luokan urheilutapahtuma järjestetään, naisten ja nuorten tyttöjen laiton kauppa lisääntyy aina. Tämän vuoksi on tärkeää reagoida ja toimia täysin samalla tavoin kuin kaksi vuotta sitten Punainen kortti pakkoprostituutiolle -kampanjan yhteydessä. On erittäin tärkeää, että ihmiskaupan osalta EU:ssa pidetään yhtä ja pyritään kohti nollatoleranssia. Tämän vuoksi pyydän niitä EU:n hallituksia toimimaan välittömästi, jotka eivät ole vielä panneet täytäntöön EU:n vuonna 2005 laatimaa toimintasuunnitelmaa seksiorjakaupan torjumiseksi.
<P>
Toivon, että useammalla maalla olisi seksin ostamista koskeva lainsäädäntö, jolla on seksiorjakauppaan selkeästi hillitsevä vaikutus. Lisäksi odotan komission raporttia prostituution esiintymismuodoista jäsenvaltioissa ja toivon, että pääsemme pian keskustelemaan siitä.
<P>
Toivon jalkapallon Euroopan mestaruuskisojen täyttyvän niin kentällä kuin sen ulkopuolellakin arvoista, jotka ovat urheilun elinehtoja eli toveruudesta, terveestä toiminnasta, reilusta pelistä ja urheiluhengestä. Tuomittavan prostituutiota varten tapahtuvan ihmiskaupan tuomitsematta jättäminen on ihmiskaupan epäsuoraa tukemista.
<SPEAKER ID="300" NAME="Gabriela Creţu" AFFILIATION="PSE">
(EN) Arvoisa puhemies, ihmiskauppa voi olla laitonta markkinatoimintaa, mutta se on silti markkinatoimintaa, joka sisältää sekä tarjonta- että kysyntäpuolen. Maalla, jossa kysyntä on merkittävää, on yhtä aktiivinen rooli ihmiskaupassa kuin alkuperämaalla. Ihmiskauppa on paitsi aikamme orjuuden jäänne, myös jatkuva lainsäädännön rikkomus ja yhteydessä muuhun rikolliseen toimintaan, kuten rahanpesuun, väkivaltaan, salakuljetukseen, prostituutioon, veronkiertoon, petoksiin ja pakkotyöhön.
<P>
Ihmiskauppa aiheuttaa vaarallisia muutoksia yhteiskunnan arvoissa ja ylläpitää vanhoja eriarvoisuuksia - naiset ja lapset nähdään kauppatavarana - ja luo uusia. Ihmisten salakuljettajien ansaitsema raha heikentää uskoa työn ja hyvän kauppatavan arvoon.
<P>
Kaikkien jäsenvaltioiden on ratifioitava nopeasti ihmiskaupan vastaista toimintaa koskeva Euroopan neuvoston yleissopimus ja sovellettava sovittuja toimenpiteitä aloittaen prostituutiota varten tapahtuvan ihmiskaupan keskeisestä syystä, joka on miesten naisiin ja tyttöihin kohdistama kysyntä.
<SPEAKER ID="301" NAME="Zita Pleštinská" AFFILIATION="PPE-DE">
(SK) Itävallassa ja Sveitsissä tulevana lauantaina alkavat UEFA Euro 2008 -mestaruuskisat muistuttavat meitä jälleen pakkoprostituutiosta. Hyvää jalkapalloa arvostavat nauttivat varmasti kisoista. Valitettavasti nämä urheilutapahtumat tarjoavat otollisen maaperän mafian toiminnalle ja nostavat seksuaalista hyväksikäyttöä varten tapahtuvan ihmiskaupan lisääntymisen riskin tavallista korkeammalle.
<P>
Olen yhtä mieltä edellisten puhujien kanssa siitä, että naisten oikeuksien ja sukupuolten tasa-arvon valiokunnan maaliskuussa 2006 käynnistämä niin kutsuttu Punainen kortti pakkoprostituutiolle -kampanja menestyi, koska se toi julki yhden ajankohtaisista sosiaalisista ongelmista.
<P>
Olen varma, että ainoastaan jalkapallon Euro 2008 -mestaruuskisojen aikana toteutettu hyvä tiedotuskampanja naiskaupan ja pakkoprostituution torjunnasta avaa yleisön silmät ja valottaa tätä kamalaa tyttöihin ja naisiin kohdistuvaa väkivaltaa.
<SPEAKER ID="302" NAME="Britta Thomsen" AFFILIATION="PSE">
(DA) Arvoisa puhemies, haluan esittää komissiolle suoran kysymyksen erityisistä aloitteista, joita on tehty naiskaupan estämiseksi Itävallan ja Sveitsin Euro 2008 -mestaruuskisojen yhteydessä. Täällä tänä iltana esitettyjen puheenvuorojen sekä aiemman kokemuksemme perusteella tiedämme, että naiskauppaa harjoitetaan tämänkaltaisten suurten urheilutapahtumien yhteydessä. Haluan esittää seuraavat kysymykset: Ensinnäkin, onko näitä kahden maan hallituksia lähestytty ja onko niiltä pyydetty tukea Punainen kortti pakkoprostituutiolle -kampanjalle? Toiseksi, onko hallitusten huomio kiinnitetty tarpeeseen vahvistaa poliisitoimintaa mestaruuskisojen aikana? Ja lopuksi, onko maiden hallituksia kehotettu ryhtymään toimiin uhrien tukemiseksi?
<SPEAKER ID="303" NAME="László Kovács">
komission jäsen. - (EN) Arvoisa puhemies, kuten monet puhujat ovat todenneet ja kuten itsekin olen maininnut, parlamentti ja komissio esittivät vastaavia aloitteita ja ehdotuksia ja hyväksyi toimia Saksassa vuonna 2006 järjestettyjen jalkapallon maailmanmestaruuskisojen alla. Onneksi Saksan viranomaisten ja yhteisön toimielinten pelot eivät käyneet toteen.
<P>
Mutta tämä ei riitä syyksi vetää päätelmää, että nyt ei tarvitse tehdä mitään ja että voimme pysyä hiljaa. Tämän keskustelun käyminen on erittäin järkeenkäypää, sillä ei vara venettä kaada; järkevää on myös käyttää tämä tilaisuus kartoittaa toimet ja antaa parlamentille mahdollisuus antaa komissiolle ehdotuksia sekä lisätä yleisön tietoisuutta.
<P>
Ymmärrän eräiden puhujien tyytymättömyyden. Alustuspuheessani mainitsin, kuinka monta kertomusta komissio on laatinut ja että odotamme tutkimuksia ja niistä saatavia tuloksia, joiden perusteella tulevat toimet ja toimintaohjelmat voidaan hahmottaa.
<P>
Emine Bozkurt mainitsi auttavat puhelimet, ja mielestäni ne ovat hyvä mutta ei kovin helppo ajatus toteuttaa. Kuluttajansuojaan liittyvä auttava puhelin on luonteeltaan aivan erilainen. Näin ollen en usko, että komission jäsenen Meglena Kunevan perustamaa tai avaamaa auttavaa puhelinta voitaisiin käyttää uhrien suojelemisessa, koska tilanne on vain eri. Tämä tilanne on monimutkaisempi.
<P>
Hiltrud Breyer otti esille uhrien suojelun, joka on mielestäni keskeisellä sijalla. Haluan huomauttaa, että loka- tai marraskuussa 2008 valmistuvan toimintasuunnitelman arviointi- ja valvontaraportissa on erityinen uhrien auttamista koskeva luku, ja laadimme arvion uhrien suojelutoimien todellisesta täytäntöönpanosta.
<P>
Ensimmäisenä EU:n ihmiskaupan vastaisena päivänä 18. lokakuuta 2007 GLS antoi suosituksia uhrien tunnistamisesta ja muista palveluista. Haluan vakuuttaa, että olemme sitoutuneita varmistamaan, että seuranta järjestetään asianmukaisesti, ja haluan vakuuttaa parlamentin jäsenille, että komissio on valmis tehostamaan ihmiskaupan, pakkoprostituution ja niihin liittyvän järjestäytyneen rikollisuuden torjuntaa.
<SPEAKER ID="304" NAME="Puhemies">
(EL) Keskustelu on päättynyt.
<P>
Äänestys toimitetaan huomenna torstaina klo 11.00.
<P>
Kirjalliset kannanotot (142 artikla)
<SPEAKER ID="995" NAME="Urszula Gacek  " AFFILIATION="PPE-DE">
kirjallinen. - (EN) Jalkapallofanien odottaessa ympäri Eurooppaa Euro 2008 -mestaruuskisojen avaamista on aika miettiä vaaroja, jotka kohdistuvat etenkin entisistä neuvostotasavalloista kotoisin oleviin naisiin, joista tulee ihmiskaupan uhreja ja jotka saavat kestää pakkoprostituutiota vastatessaan seksipalveluiden kysyntään jalkapallo-otteluiden järjestämispaikoilla.
<P>
Toisten nauttiessa Euroopan parhaiden urheiluperinteiden annista epäonniset nuoret naiset kokevat kovia fyysisesti ja psyykkisesti, sillä he ovat naiiviudessaan uskoneet, että heille tarjottu houkutteleva ravintola-alan työ rajoittuu ainoastaan työskentelyyn tarjoilijana tai baaritiskin takana.
<P>
On aika toistaa pyyntö niille Euroopan unionin 17 jäsenvaltiolle, jotka eivät ole vielä ratifioineet Euroopan neuvoston yleissopimusta ihmiskaupan vastaisesta toiminnasta, että he tekevät sen ensi tilassa.
<P>
EU:n jäsenvaltiot, jotka taistelevat ihmisoikeuksien puolesta, eivät voine esittää tekosyitä tämän Varsovassa yli kolme vuotta sitten hyväksytyn yleissopimuksen hyväksymättä jättämiselle.
<SPEAKER ID="305" NAME="Neena Gill  " AFFILIATION="PSE">
kirjallinen. - (EN) Pyydän komissiota kertomaan parlamentille, miten se on edistynyt vuonna 2005 tehdyn ihmiskauppaa Euroopassa torjuvan suunnitelman toteuttamisessa.
<P>
Olen huolestunut suunnitelman täytäntöönpanon viivästymisestä jäsenvaltioissa ja pyydän komissiota arvioimaan, mitä vaikutuksia tällä voi olla Punainen kortti pakkoprostituutiolle -kampanjaan jäsenvaltioissa. Voiko komissio kertoa lisäksi, minkä kampanjan avulla se suunnittelee lisäävänsä tietoisuutta prostituutiota varten tapahtuvasta ihmiskaupasta UEFA 2008 -kisojen aikana?
<P>
Olen erittäin huolissani siitä, että vaikka urheilutapahtumat tuovat iloa miljoonille ihmisille ympäri maailman, niiden varjolla naisia ja tyttöjä käytetään häikäilemättä hyväksi.
<P>
Olen kauhuissani siitä, että vuosittain noin 100 000 naista kaupataan prostituutiota varten. Katson, että tuomittavinta on jopa 14-vuotiaiden tyttöjen hyväksikäyttö.
<P>
Tämän nykyajan orjuuden ei yksinkertaisesti voida antaa jatkua. Seksuaalinen hyväksikäyttö on rikos ja törkeä ihmisoikeusloukkaus.
<SPEAKER ID="306" NAME="Katalin Lévai  " AFFILIATION="PSE">
kirjallinen. - (HU) Euroopan unionin vastuulla on torjua kaikin mahdollisin keinoin seksuaalista hyväksikäyttöä ja ihmiskauppaa sen alueella järjestettävien urheilutapahtumien yhteydessä. Vuoden 2008 jalkapallon Euroopan mestaruuskisat ovat urheilutapahtuma, joka tuo yhteen valtavan määrän ihmisiä ja jonka aikana seksipalveluiden kysynnän määrä kasvaa tilapäisesti. Tämän vuoksi on ensiarvoisen tärkeää, että suojelemme itseämme tilapäisten kampanjoiden, kuten Anna Záborská vuoden 2006 jalkapallon maailmanmestaruuskisojen aikana käynnistämän kampanjan avulla, jota voidaan jatkaa myös nyt. Jotta aloite tavoittaisi kuitenkin mahdollisimman monen, asia on mielestäni saatava näkyvämmin esille tiedotusvälineissä (Euroopan mestaruuskisojen virallinen Internet-sivusto mukaan luettuna) ja mukaan on saatava poliitikkoja, urheilujohtajia, urheilijoita ja kannattajia (Youth Voices Against Racism -ohjelman tapaan).
<P>
Tilapäinen kampanjointi ei kuitenkaan yksinään riitä. Määrätietoinen toiminta ihmiskaupan torjumiseksi edellyttää direktiivien laadintaa ja ennen kaikkea nykyisen säännöstön noudattamista mahdollisimman nopeasti. Haluan kiinnittää komission huomion siihen seikkaan, että useat valtiot kärsivät puutteista direktiivien siirtämisessä osaksi kansallista lainsäädäntöä sekä tulkintaan liittyvistä puutteista, minkä vuoksi direktiivien täytäntöönpano viivästyy edelleen. Tämän vuoksi on mielestäni erityisen tärkeää, että saamme tarkan vastauksen Anna Záborskán direktiiviä 2004/81/EY koskevaan kysymykseen.
<P>
Tullitarkastuksilla on merkittävä rooli seksuaalisen hyväksikäytön ja ihmiskaupan poistamisessa Euroopan unionissa järjestettävien urheilutapahtumien ympäriltä, mutta tähän ei mielestäni päästä tiukentamalla ulkoisia rajatarkastuksia, vaan vahvistamalla ulkoista valvontaa asianmukaisessa yhteistyössä rajavartiostojen kanssa. Tällä tapaa lainkuuliaisten kansalaisten osallistumista Euroopan tapahtumiin ei vaikeuteta.
<SPEAKER ID="307" NAME="Lívia Járóka  " AFFILIATION="PPE-DE">
kirjallinen. - (HU) Hyvät naiset ja herrat, jatkan Anna Záborskán kysymystä kiinnittämällä huomionne jälleen kerran romaninaisten puolustuskyvyttömyyteen ihmiskaupassa ja pakkoprostituutiossa. Sosiaalisen syrjäytymisen ja usein virallisten asiakirjojen puuttumisen vuoksi romanitytöt ovat erityisen haavoittuvaisia ja helppoja saaliita ihmiskaupasta hyötyville tahoille. Romanityttöjen tilannetta pahentaa koko yhteiskunnan heihin kohdistamat rotuennakkoluulot, romaniyhteisöjen seksuaaliset ennakkoluulot ja yleinen epäluottamus oikeusjärjestelmään.
<P>
Tarvitsemme erillisiä ohjelmia ihmiskaupan uhrien ja heidän perheidensä auttamiseksi ja jotta teinityttöjen ei tarvitse elää ja työskennellä hyväksikäyttävässä ympäristössä. Kansalaisjärjestöjen ja jäsenvaltioiden perustamat neuvoa-antavat verkostot ja keskukset ovat keskeisessä asemassa, samoin kuin romaniyhteisöjen ja ihmisten salakuljettajien välisiä yhteyksiä koskevien luotettavien tietojen kerääminen ja analysointi. Tässä jälkimmäisessä toimessa jotkut kansalaisjärjestöt ja kansainväliset organisaatiot ovat saavuttaneet joitakin tuloksia, mutta Euroopan komission ja jäsenvaltioiden on otettava itselleen keskeisempi rooli.
<P>
Merkittävin ihmiskaupan ja seksuaalisen hyväksikäytön kasvualusta on köyhyys, joka tekee ihmiselämästä päivittäisen olemassaolotaistelun, jossa laittoman toiminnan vaara kasvaa merkittävästi rahoitus- ja koulutusmahdollisuuksien puuttuessa. Tämän vuoksi tietoisuuden lisäämiskampanjoiden uhrien auttamisen lisäksi epäinhimillisen köyhyyden poistaminen on ensisijainen yhteinen velvollisuutemme.
