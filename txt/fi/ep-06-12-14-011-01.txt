<CHAPTER ID="011-01">
1. Fidži
<SPEAKER ID="239" NAME="Puhemies">
Esityslistalla on seuraavana keskustelu Fidžisaarten tilanteesta.
<SPEAKER ID="240" NAME="Justas Vincas Paleckis " AFFILIATION="PSE">
laatija. - (LT) Fidžisaarten tilanne on erittäin herkkä sen jälkeen kun siellä on jälleen tehty vallankaappaus. Mielestäni Euroopan parlamentin olisi reagoitava siihen päättäväisesti. Neljä vallankumousta kahdenkymmenen vuoden aikana - se on todellakin liikaa eikä lupaa mitään hyvää maan kansalaisille. Se karkottaa pois ulkomaiset investoinnit, vähentää jyrkästi matkailijoiden määrää ja pysäyttää rahoitusavun.
<P>
Euroopan unioni on myöntänyt suuria summia edistääkseen kaikkien etnisten ryhmien koulutustasoa ja poliittista kehittymistä, mutta valitettavasti se ei ole riittänyt. Toistaiseksi vallankumous ei ole aiheuttanut ihmisuhreja. Laillinen hallitus suhtautuu myönteisesti rauhanomaiseen vastarintaan. Sen kantaa tukevat vaikutusvaltaiset kirkon edustajat ja heimopäälliköiden suuri neuvosto. Armeija valvoo tilannetta, ja sensuuri on otettu käyttöön. Pidätyksistä ja opposition edustajien kuulusteluista voi päätellä, että tilanne voi vielä muuttua vakavammaksi.
<P>
Euroopan unionin ja tällä alueella olevien liittolaistemme olisi annettava selvä merkki siitä, että väkivallan käyttöä ei sallita ja että verenvuodatuksen välttäminen on äärimmäisen tärkeää.
<P>
Kehotan kollegoitani tuomitsemaan väkivallan käytön Fidžillä, olemaan tunnustamatta vallan anastajia ja tukemaan oppositiota sen kehottaessa kansaa vastustamaan vallankumousta rauhanomaisin mielenosoituksin. On tärkeää, että Fidžillä järjestetään mahdollisimman pian demokraattiset ja kansainväliset normit täyttävät vaalit, jotka perustuvat ihmisten etnisestä alkuperästä riippumattomaan tasa-arvoisuuteen, ja että siellä pyritään jälleen noudattamaan laillisen vallan ja demokratian periaatteita.
<SPEAKER ID="241" NAME="Nirj Deva " AFFILIATION="PPE-DE">
laatija. - (EN) Arvoisa puhemies, olemme jälleen kerran tekemisissä Fidžillä tehdyn vallankumouksen kanssa. Fidži on nyt kokenut neljä vallankumousta viimeisten kymmenen vuoden aikana. Niistä viimeisin perustuu armeijan komentaja Bainimaraman uskomattomaan logiikkaan. Hän sanoo ryhtyneensä vallankumoukseen, koska Fidžin demokraattisesti valittu hallitus aikoi armahtaa edellisen vallankumouksen johtajat. Selitystä on mahdotonta uskoa, mutta oli Fidžin johtomiesten välillä sitten mitä tahansa sisäisiä erimielisyyksiä, tämän Tyynenmeren valtion haurasta demokratiaa ei saisi vahingoittaa.
<P>
Euroopan unioni käytti yhdessä Australian ja Uuden-Seelannin kanssa huomattavan summan rahaa ja resursseja varmistaakseen vapaat ja rehelliset vaalit Fidžillä toukokuussa 2006. Pääministerin hallitus tuli valtaan huomattavalla enemmistöllä. Kyseessä on ainutlaatuinen hallitusmuoto, jossa etninen yhdistelmä - intialaista syntyperää olevat ja syntyperäiset fidžiläiset - jakaa vallan. Armeijan komentaja on vaarantanut koko järjestelmän ottamalla lain omiin käsiinsä. Minkään armeijan komentajalla ei ole oikeutta ottaa lakia omiin käsiinsä ja kukistaa demokratiaa.
<P>
Pyydänkin parlamenttia ja kollegoita viestittämään voimakkaasti, että katkaisemme kaiken muun kuin humanitaarisen avun. Kerromme eurooppalaisille, jotka haluavat viettää lomaa Fidžin kaltaisessa maassa, että heidän ei pidä tehdä sitä ennen kuin demokratia on palautettu. Meidän on annettava fidžiläisille viesti, että olemme heille täysin solidaarisia tässä vapautta, demokratiaa ja oikeutta koskevassa tärkeässä kysymyksessä.
<SPEAKER ID="242" NAME="Tobias Pflüger " AFFILIATION="GUE/NGL">
laatija. - (DE) Arvoisa puhemies, Fidžin sotilasvallankaappaus on tuonut maailmanlaajuisen huomion kohteeksi maan, joka on joutunut kokemaan järkyttäviä tapahtumia. Myös Fidžin taloudellinen tilanne on huonontunut Euroopan unionin sokerintuotantoa koskevan politiikan johdosta.
<P>
Saksan radion mukaan tilisiirtoja Irakista Fidžin talouteen eivät enää ole mahdollisia. Niillä pidetään elossa kokonaisia perheitä ja maaseutuyhteisöjä, ja Fidžille tulee Irakista enemmän rahaa kuin mitä paikallinen sokeriteollisuus tuottaa. Miten tällainen tilanne on syntynyt? Irakissa on hyvin paljon fidžiläisiä palkkasotureita, joka ansaitsevat siellä rahaa ja palaavat kotiin, usein hyvin traumatisoituneina. Armeija, josta on tullut tietyllä tavalla itsenäinen, on tärkeässä asemassa.
<P>
Aina puhutaan siitä, miten konfliktitilanteet Fidžillä perustuvat etnisiin rajoihin. Konfliktia voidaan pitää pintapuolisesti etnisenä, mutta pohjimmaltaan kyse on vallasta ja siitä, millä heimopäälliköillä on sananvalta. Lisäksi käynnissä on parhaillaan klaanien välinen konflikti. Vallankaappaus osoittaa, että olosuhteet alueella ovat epävakaat. Se liittyy myös siihen tosiasiaan, että kyseessä on jälkikolonialistinen konflikti. Tässä lyhyt kertaus: Britannian siirtomaahallinto on vuodesta 1879 tuonut mantereelta intialaisia työläisiksi etupäässä Fidžin puuvilla- ja sokeriruokoteollisuutta varten. Kyseessä on siis yksi vallalla olevista konflikteista etnisten ryhmien välillä.
<P>
Kun Euroopan unioni nyt puhuu tämän sotilasvallankaappauksen tuomitsemisesta, mitä haluan painottaa, meidän on myös samalla myönnettävä, ettei Euroopan unioni ole kovin merkittävästi auttanut selvittämään Fidžin konfliktin syitä. Tämä olisi myös muistettava.
<SPEAKER ID="243" NAME="Raül Romeva i Rueda " AFFILIATION="Verts/ALE">
laatija. - (ES) Arvoisa puhemies, minunkin mielestäni meidän olisi tuomittava tämä vallankaappaus, joka on neljäs kahdenkymmenen vuoden sisällä ja tapahtuu Britannian entisessä siirtomaassa. Se on itse asiassa yksi Tyynenmeren alueen rikkaimmista ja kehittyneimmistä sekä matkailultaan vilkkaimmista maista.
<P>
Fidžin armeijan komentaja, kommodori Frank Bainamarama, syrjäytti vaaleilla valitun pääministerin ja otti vallan räikeän laittomalla tavalla. Hän sanoi, että hän otti presidentti Ratu Josefa Iloilolta ja pääministeri Laisenia Qaraselta vallan siirtymäkauden ajaksi tarkoituksenaan palauttaa heille valta tulevaisuudessa, määräämättä kuitenkaan vaalien ajankohtaa.
<P>
Tilanne on selvästi monimutkainen, epävarma ja levottomuutta herättävä. Yhdistyneiden Kansakuntien pääsihteeri sanoi itse selvästi jokin aika sitten tuomitsevansa sotilasvallankaappauksen. Minusta juuri näin on Euroopan parlamentissa tehtävä. Meidän pitää vallankaappauksen tuomitsemisen lisäksi nimenomaisesti vedota vankien ja panttivankien vapauttamiseksi ja vaatia palauttamaan järjestys ja oikeusvaltioperiaate, jotka ovat tehneet mahdolliseksi järjestää vaalit normaalisti ja hyväksyttävällä tavalla demokraattisessa ympäristössä.
<P>
Tämän lisäksi meidän tulee kuitenkin myös myöntää Euroopan unionin vastuu. Käytössämme on hyvin vahva väline, Cotonoun sopimus. Voimme käyttää tätä keinoa - muun kuin humanitaarisen avun katkaisemista Fidžiltä - painostukseen ja poliittisen muutoksen aikaansaamiseen alueella, kunhan muistamme, ettei se saa haitata humanitaarisen avun antamista eikä joitakin jo meneillään olevia koulutushankkeita.
<P>
Haluan myös tukea jäsen Pflügerin esittämää tarkistusta, jossa vaaditaan, että toimilla autetaan varmistamaan, ettei Fidžin alkuperäisväestö joudu pakenemaan maasta ja että kaikki maassa nyt asuvat yhteisöt otetaan mukaan alueella käytävään vuoropuheluun.
<SPEAKER ID="244" NAME="Adam Jerzy Bielan " AFFILIATION="UEN">
laatija. - (PL) Arvoisa puhemies, kansainvälisen yhteisön on yksiselitteisesti tuomittava Fidžin sotilasvallankaappaus. Emme voi sivuuttaa sotilasvallankaappausta ja demokraattisesti valitun hallituksen kukistamista vaieten. Euroopan unionin on vastattava kysymykseen, mitä toimia sen olisi sovellettava palauttaakseen demokratian ja oikeusvaltioperiaatteen maahan. Tämä on neljäs sotilasvallankaappaus, jonka Fidži on kokenut viimeisten 20 vuoden aikana. Armeija, joka valvoo hallitusta ja viranomaisia, anasti vallan ja monet perustuslain artiklat lakkautettiin, ja se haittaa maan kehittymistä. Se vahingoittaa tavallisia kansalaisia ja horjuttaa Fidžin kuvaa yhtenä alueen kehittyneimmistä maista ja tuhansien kaikkialta maailmasta saapuvien lomanviettäjien lomakohteena.
<P>
Vetoan komissioon ja neuvostoon, että ne tekisivät kaikkensa nykyisen poliittisen kriisin selvittämiseksi ja demokratian palauttamiseksi Fidžille. Se, että aseistautuneet joukot kukistivat demokraattisesti valitun hallituksen, on tuomittava päättäväisesti ja tehtävä kaikki mahdollinen, jotta maahan voidaan palauttaa kestävät ihmisoikeuksien ja oikeusvaltioperiaatteen noudattamista koskevat periaatteet. Pyydän myös, että harkitsemme Fidžin sotilasvallankaappauksesta vastuussa olevan armeijan jäsenille matkustuskieltoa Euroopan unionin valtioihin ja kaiken muun kuin humanitaarisen avun katkaisemista. Kansainvälisen yhteisön on viestitettävä selvästi, että poliittiset ja taloudelliset suhteet länteen palautuvat vasta, kun laillinen, demokraattisesti valittu hallitus palaa valtaan Fidžillä.
<SPEAKER ID="245" NAME="István Szent-Iványi " AFFILIATION="ALDE">
laatija. - (HU) Fidžillä pidettiin parlamenttivaalit viime toukokuussa. Euroopan unioni lähetti valtuuskunnan tarkkailemaan näitä vaaleja.
<P>
Minulla oli suuri kunnia toimia tämän vaalitarkkailuvaltuuskunnan johtajana. Vastuustani täysin tietoisena voin vakuuttaa teille, että vaalit olivat oikeudenmukaiset, rehelliset ja kansainvälisten standardien mukaiset ja että niissä toteutui tarkasti Fidžin äänestäjien tahto.
<P>
Jo silloin vaalien toimittamista varjostivat kommodori Bainimaraman perustuslain vastaiset julistukset. Hän uhkasi vallankaappauksella jo tuolloin, ja puhuin hänen kanssaan korostaen voimakkaasti, että näin tehdessään hän pyrki horjuttamaan demokratian uskottavuutta.
<P>
Kun seuraavan kerran kävin Fidžillä syyskuussa, tilanne näytti vakiintuneen. Kaksi suurinta puoluetta oli muodostanut perustuslain mukaisen tai siihen mukautetun koalition pääministeri Qarasen johdolla, ja näytti yleisesti siltä, että mielialat ja jännitteet olivat tyyntyneet. On erittäin valitettavaa, että armeija 5. joulukuuta siirsi vallan sotilaille ja kukisti demokraattisen hallituksen. Sotilasvalta estää lehdistönvapauden, on karkottanut ihmisiä maasta ja pidättänyt protestoijia. Maassa on nyt käynnissä ilmeisen vaikuttava, mutta silti rauhanomainen, väkivallaton protesti, joka etenee yhä laajempiin piireihin. On valitettavaa, että toiseksi suurimman oppositiopuolueen, työväenpuolueen, johto ei sanoudu selvästi irti vallankaappauksesta.
<P>
Meidän on johdonmukaisesti vaadittava, että armeija palauttaa heti ja ehdoitta vallan demokraattisesti valitulle hallitukselle, ja käytettävä saatavissa olevia välineitä, toisin sanoen sanktioita, jotta tulisi selväksi, että Fidžin tämänhetkiset tapahtumat ovat meille täysin mahdottomia hyväksyä.
<SPEAKER ID="246" NAME="Bernd Posselt">
PPE-DE -ryhmän puolesta. - (DE) Arvoisa puhemies, kotiosavaltioni Baijeri on pitänyt yllä läheisiä suhteita Fidžiin kymmenien vuosien ajan. Hanns-Seidel -säätiö on tukenut demokratiaan liittyviä hankkeita maassa jo monia vuosia, ja Euroopan parlamentin entinen jäsen, nyt jo valitettavasti edesmennyt varaministeri Fritz Pirkl, tuki Fidžin demokratiaa todennäköisesti enemmän kuin kukaan muu.
<P>
Onkin todella järkyttävää nähdä, että tuskin puoli vuotta toukokuussa pidettyjen demokraattisten vaalien jälkeen on tapahtunut raaka sotilasvallankaappaus, jota emme voi tuomita riittävän voimakkaasti. On kuitenkin tehtävä selväksi yksi asia. Toukokuussa valitun parlamentin ylivoimainen enemmistö samoin kuin kaikki tärkeimmät demokraattiset voimat, lukuun ottamatta kollegani Szent-Iványin mainitsemia valitettavia poikkeuksia, ovat siellä demokratian kannalla. Samoin kirkolliset ryhmät, eri uskontokunnat ja heimopäälliköiden kansallinen neuvosto eli perinteisten rakenteiden edustajat ovat aivan selvästi demokraattisesti valitun pääministerin puolella.
<P>
Meidän on Euroopan unionin ominaisuudessa käytettävä koko auktoriteettimme palauttaaksemme vapauden ja oikeusvaltioperiaatteen Fidžille. Emme saa siis osoittaa minkäänlaista armeliaisuutta näitä tyranneja ja diktaattoreita kohtaan. Tämän vuoksi rahastot on jäädytettävä aina humanitaariseen apuun asti. Meidän on kuitenkin myös otettava käyttöön kaikki poliittiset painostuskeinomme palauttaaksemme demokratian ja vapauden tälle kauniille saariryhmälle välittömästi.
<SPEAKER ID="247" NAME="Józef Pinior">
PSE-ryhmän puolesta. - (PL) Arvoisa puhemies, Euroopan parlamentti tuomitsee tänään sotilasjuntan 5. joulukuuta Fidžillä tekemän sotilasvallankaappauksen. Vallankaappaus on perustuslain, oikeusvaltioperiaatteen ja Fidžillä kehittymässä olevan demokraattisen järjestelmän vastainen. Euroopan unionin tarkkailijat totesivat siellä tämän vuoden toukokuussa pidetyt viimeisimmät vaalit asianmukaisesti toimitetuiksi.
<P>
Vallankumous horjuttaa vakavasti Fidžin taloutta, ensisijaisesti matkailualaa. Meidän on nyt toimittava viipymättä, ja katkaistava erityisesti muu kuin humanitaarinen apu Fidžille Cotonoun sopimuksen 96 artiklan nojalla ja asetettava juntan jäsenille, heidän perheenjäsenilleen ja henkilöstölleen matkustuskielto Euroopan unionin valtioihin. Meidän on tehtävä kaikki voitavamme, jotta demokratia ja kansalaisyhteiskunta selviäisivät tästä sotilasvallankaappauksesta ja jotta demokratia voitaisiin palauttaa.
<SPEAKER ID="248" NAME="Marcin Libicki" LANGUAGE="PL">
Arvoisa puhemies, Fidžin vallankumouksesta keskusteltaessa meidän olisi otettava huomioon kolme asiaa. Ensinnäkin meidän tulisi tuomita vallankaappaus, kuten teemmekin julistuksessamme. Toiseksi meidän on pohdittava, toimiko kaadettu demokraattinen hallitus oikeudenmukaisesti vallankaappausta tukenutta alkuasukasvähemmistöä kohtaan. Se, että kyseessä oli demokraattisesti valittu hallitus, ei välttämättä tarkoita, että se olisi ollut vilpitön ja oikeudenmukainen.
<P>
Kolmanneksi meidän olisi harkittava Puolan pääministerin aloitteen tukemista. Hän sanoi, että Euroopan unionin on perustettava omat asevoimat, jotka voisivat puolustaa vääryyksistä kärsimään joutuvia tarvittaessa, kuten Fidžin vallankaappauksen yhteydessä.
<P>
Tämän vuoksi meidän tulisi analysoida vallankaappauksen syitä ennen kuin ilmaisemme lopullisen kantamme. Tällä hetkellä tuomitsemme perustellusti vallankaappauksen päätöslauselmassa ja vaadimme demokratian palauttamista.
<SPEAKER ID="249" NAME="Michael Gahler" AFFILIATION="PPE-DE">
(DE) Arvoisa puhemies, kun kävin viime vuonna jäsen Carlottin ja kahden AKT:n ja EU:n yhteistä parlamentaarista edustajakokousta edustavan kollegan kanssa Fidžillä, lähtöpäivänämme suurimman päivälehden otsikossa luki osuvasti: Armeija: Ei enää vallankaappauksia. Valitettavasti tuskin kaksi vuotta myöhemmin tapahtumat toistuvat neljännen kerran 20 vuoden aikana. Tämä maa on perinyt siirtomaa-ajoilta erittäin herkän väestökokoonpanon, jossa syntyperäisiä fidžiläisiä on melkein yhtä paljon kuin hyvin vahvan intialaisen vähemmistön edustajia, joista jälkimmäiset kuitenkin ovat hallitsevina taloudellisessa mielessä.
<P>
Meidän on tehtävä osaltamme aivan selväksi, että näiden ryhmien välille saadaan tasapaino vain kansanryhmien välisellä perusteellisella vuoropuhelulla eikä sotilaiden avulla. Katkaisemalla rahallinen apu, joka ei hyödytä kansaa vaan ainoastaan helpottaa hallituksen toimintaa, asettamalla kapinallisille matkustuskielto ja tukemalla Tyynenmeren saarten foorumin vastatoimia meidän on tehtävä sotilaille selväksi, että heidän on välittömästi palattava kasarmeihinsa.
<P>
Mielestäni juuri tässä tapauksessa vallankaappauksen aiheuttajana ei ole sokerin markkinajärjestely, kuten kollegani Pflüger mainitsi. Tarkoitan, että varallisuuden jakautuminen tässä maassa on hyvin ongelmallinen asia sokerin markkinajärjestelyn uudistuksesta riippumatta, koska sokerikaupan osapuolet eli intialaiset ovat vain vuokranneet maan alkuperäisasukkailta, ja tämä johtaa yhä uudelleen ongelmiin, kun kyseessä on vuokrasopimuksen pidentäminen. Euroopan unionin politiikka ei sokerin markkinajärjestelyn kautta ole mielestäni vaikuttanut tähän vallankaappaukseen. Haluan tehdä tämän jälleen selväksi parlamentissa.
<SPEAKER ID="250" NAME="Jacques Barrot">
komission varapuheenjohtaja. (FR) Arvoisa puhemies, hyvät kollegat, komissio on parlamentin kanssa samaa mieltä. Fidžillä tehty sotilasvallankaappaus on todellakin meille kaikille suuri huolenaihe. Komission jäsen Michel on tuominnut voimakkaasti tämän vallananastuksen, ja myös Euroopan unioni ja puheenjohtajavaltio Suomi tuomitsivat sen 11. joulukuuta 2006. Vallankaappauksen ovat tuominneet myös Fidžin AKT-kumppanit Tyynenmeren alueella, Australia, Uusi-Seelanti ja Yhdysvallat.
<P>
Nämä tuomitsemiset ovat enemmän kuin pelkkiä sanoja. Ne johtavat kansainväliseen eristämiseen, jolla on Fidžille vakavat seuraukset. Maa on jo väliaikaisesti erotettu Kansainyhteisöstä, eikä se voi enää toimia Tyynenmeren foorumin puheenjohtajana.
<P>
Sotilasvallankaappaus rikkoo selvästi Cotonoun sopimuksen 9 artiklaa ja sen tärkeimpiä periaatteita, ihmisoikeus-, demokratia- ja oikeusvaltioperiaatetta. Tämä tarkoittaa, että on järjestettävä Cotonoun sopimuksen 96 artiklan mukaisia neuvotteluja, jotka voivat johtaa siihen, että tilanteen korjaamiseksi toteutetaan aiheellisia toimenpiteitä. Niistä äärimmäinen on kehitysyhteistyön jäädyttäminen.
<P>
Euroopan unioni haluaa jatkaa vuoropuhelua Fidžin laillisten viranomaisten kanssa yhteisymmärryksen aikaansaamiseksi ja sen edistämiseksi, että Fidžillä palataan demokraattiseen hallintoon ja perustuslain noudattamiseen.
<P>
Komissio valmistelee 96 artiklan mukaisten neuvottelumenettelyjen aloittamista koskevaa ehdotusta. Sotilasvallankaappaus vahingoittaa Fidžin taloutta. Saarien tärkein elinkeinoelämän ala on matkailu, joka nyt kärsii epävakaudesta ja turvattomista olosuhteista. Korkokattoa on nostettu, kasvunopeus kärsii ja sijoitusilmasto heikkenee.
<P>
Se, mitä Fidžillä on tapahtunut, on niin vakavaa, että yhteistyön jatkuminen on nyt vaarassa. Paljon riippuu sotilaiden käyttäytymisestä tulevina päivinä ja viikkoina ja erityisesti siitä, miten nopeasti he helpottavat paluuta demokratiaan ja oikeusvaltioperiaatteen noudattamiseen.
<P>
Arvoisa puhemies, haluan kiittää arvoisia jäseniä puheenvuoroista. Mielestäni ne ovat olleet samansuuntaisia ja osoittaneet, että olemme Euroopan yhteisössä kaikki yhtä mieltä tästä asiasta.
<SPEAKER ID="251" NAME="Puhemies">
Keskustelu on päättynyt.
<P>
Äänestys toimitetaan tänään kello 17.00.
