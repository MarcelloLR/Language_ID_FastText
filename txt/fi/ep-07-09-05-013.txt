<CHAPTER ID="013">
Kyselytunti (kysymykset neuvostolle) 
<SPEAKER ID="232" NAME="Puhemies">
Esityslistalla on seuraavana kyselytunti (B6-0138/2007).
<P>
Käsittelemme neuvostolle osoitettuja kysymyksiä (B6-0138/2007).
<P>
Aihe: Maahanmuuttoa koskeva kokonaisvaltainen näkemys.
<P>
Ottaen huomioon Luxemburgissa 17. ja 18. kesäkuuta 2007 kokoontuneen yleisten asioiden neuvoston päätelmät maahanmuuttoa koskevan kokonaisvaltaisen näkemyksen laajentamisesta ja vahvistamisesta ja maahanmuuttoa koskevien pysyvien hallitustenvälisen yhteistyömekanismien käyttöönoton vaikeudet, mitä toimia neuvosto pitää mahdollisina toteuttaa EU:n maahanmuuttopolitiikan tehostamiseksi erityisesti antamalla komissiolle tai Frontexille enemmän päätösvaltaa esimerkiksi kumppanuuteen liittyvien kokeiluhankkeiden käynnistämisessä?
<SPEAKER ID="233" NAME="Manuel Lobo Antunes">
neuvoston puheenjohtaja. - (PT) EU:n toimielimet toteuttavat joukon 18. kesäkuuta 2007 kokoontuneen neuvoston päätelmissä huomioon otettuja toimia EY:n perustamissopimuksen niille suomien toimivaltuuksien rajoissa ja yhteistyössä jäsenvaltioiden kanssa sekä tarpeen vaatiessa kolmansien maiden kanssa.
<P>
Jäsenvaltiot ovat vastuussa ulkorajojen valvonnasta. Ulkorajojen valvonnan tehokkuuden varmistaminen on kuitenkin kaikkien Schengenin sopimukseen kuuluvien jäsenvaltioiden etujen mukaista, ei ainoastaan niiden valtioiden, joilla on ulkorajat. Sen vuoksi tältä osin on toteutettu jäsenvaltioiden välisen solidaarisuuden ja yhteistyön edistämiseen pyrkiviä toimia.
<P>
Euroopan unionin jäsenvaltioiden operatiivisesta ulkorajayhteistyöstä huolehtivan viraston, yleiseltä nimeltään Frontexin, perustaminen asetuksella (EY) N:o 2007/2004 oli tärkeä askel solidaarisuuden edistämisessä.
<P>
Samaan tapaan myös Frontex-viraston valmiuksia parannettiin antamalla tänä vuonna 12. päivänä kesäkuuta ehdotus Euroopan parlamentin ja neuvoston asetukseksi nopeiden rajainterventioryhmien perustamista koskevan mekanismin vahvistamisesta. Lisäksi vuoden 2007 kuluessa perustetaan jäsenvaltioiden käytettäväksi asetettavan teknisen kaluston keskitetty rekisteri, niin sanottu ”työkalulaatikko”, jota jäsenvaltiot hoitavat ja jota myös muut jäsenvaltiot voivat käyttää.
<P>
Yhteisiä operaatioita ja pilottihankkeita käynnistetään jäsenvaltioiden yhteisellä suostumuksella. Nopeita rajajoukkoja perustetaan yhden tai useamman jäsenvaltion pyynnöstä. Frontex koordinoi näitä toimia.
<P>
Komission tai Frontexin päätösvaltaa ei aiota toistaiseksi laajentaa. Toinen tärkeä askel solidaarisuuden edistämisessä on Euroopan parlamentin ja neuvoston päätöksen N:o 574/2007/EY (ulkorajarahaston perustamisesta vuosiksi 2007-2013 osana yhteisvastuuta ja maahanmuuttovirtojen hallintaa koskevaa yleisohjelmaa) hyväksyminen. Päätös tarjoaa uuden keinon ulottaa rahoitustuki jäsenvaltioihin, jotka soveltavat ulkorajoillaan Schengenin sopimuksen määräyksiä.
<SPEAKER ID="234" NAME="Manuel Medina Ortega" AFFILIATION="PSE">
(ES) Arvoisa neuvoston puheenjohtaja, paljon kiitoksia minulle antamistanne tiedoista. Olen tietoinen näiden yhteistyötoimien kehittämisen perustuslaillisista rajoituksista sekä monien jäsenvaltioiden haluttomuudesta ottaa vastuulleen lisää sitoumuksia, mutta aina on olemassa riski, että Euroopan unionin puheet ja teot eivät mene yksiin, ja tämä pitää pätee etenkin Frontex-viraston toimintaan. Koska tämä yhteistyö on luonteeltaan puhtaasti hallitustenvälistä ja perustuu vapaaehtoisuuteen, Euroopan unionin lupaukset jäävät usein lupausten tasolle, toisin sanoen ohjelmia pannaan käyntiin ja keskeytetään, koska hallitukset eivät ole joko toimittaneet aineellisia resursseja tai peruvat lupaamansa toimitukset. Tämän vuoksi joudumme antamaan toistuvasti suurelle yleisölle pettymyksen aiheuttavia lausuntoja, joissa kerrotaan rahoituksen peruuntumisesta operaation jo käynnistyttyä tai hyvin rajallisen tai lyhyen ajanjakson jälkeen.
<P>
Toivon, että puheenjohtajavaltio kannustaa lujittamaan järjestelmää, joka lisää tämäntyyppisen yhteistyön jatkuvuutta.
<SPEAKER ID="235" NAME="Manuel Lobo Antunes">
neuvoston puheenjohtaja. - (PT) Ymmärrän huolenne. Meidän on mielestäni kaikissa tapauksissa, myös tässä, suhtauduttava myönteisesti saavutettuun edistykseen. Jos muistamme, mistä olemme tulleet ja missä olimme, Frontex-viraston perustaminen merkitsee jo minusta edistystä ja on askel eteenpäin yhteistyössä Euroopan unionin kanssa ulkorajojen hallintaa koskevissa asioissa.
<P>
Voimme, kuten sanoitte, kehittää Frontexin valmiuksia ja toimivaltuuksia jäsenvaltioiden niin halutessa. Tässäkin pätee mielestäni eräs sana, joka ei ole hallitustenvälinen vaan eräs elintärkeä sana, jolle unioni perustuu, ja tuo sana on solidaarisuus.
<P>
Meidän on myös tässä tapauksessa turvauduttava solidaarisuuteen jäsenvaltioiden kanssa, sillä ne saattavat jonakin päivänä tarvita sitä. Tuo sana, joka ei ole korvattavissa, ei viittaa hallitustenväliseen tilanteeseen vaan pikemminkin unioniin.
<SPEAKER ID="236" NAME="Hubert Pirker" AFFILIATION="PPE-DE">
(DE) Arvoisa neuvoston puheenjohtaja, haluaisin hieman selventää. Frontexin idea on hieno, mutta toteutus kehno. Yksi syy tähän on se, että jäsenvaltiot eivät toimita lupaamiaan välineitä tai henkilökuntaa. Komission jäsen Frattini on selvittänyt, että ainoastaan 10 prosenttia on toimitettu. Haluaisinkin teidän - ja parlamentin - kertovan minulle, kuinka suuri osa henkilökunnasta ja mitä eri jäsenvaltioiden lupaamia teknisiä välineitä on tosiasiallisesti tähän asti toimitettu ja mitä on toimittamatta, ja mitä toimia harkitsette, jotta kaikki jäsenvaltiot toimittaisivat lopulta sen, mitä ovat luvanneet, jotta Frontex voisi toimia ympäri vuoden.
<SPEAKER ID="237" NAME="Manuel Lobo Antunes">
neuvoston puheenjohtaja. - (PT) Ymmärrän arvoisan jäsenen kysymyksen. Meidän on pidettävä mielessä Frontexin suhteen tekemämme sitoumukset, olipa kyse sitten välineistä, rahoituksesta tai henkilökunnasta, ja meidän on täytettävä nuo sitoumukset. Haluaisinkin huomauttaa, että puheenjohtajavaltio on kiinnittänyt huomiota näihin näkökohtiin.
<P>
Jos sitoumuksia ei ole lunastettu, asia on korjattava kiireesti. Vain siten Frontex-virasto voi hoitaa tehokkaasti sille osoitetut tehtävät ja valtuudet.
<SPEAKER ID="238" NAME="Paul Rübig" AFFILIATION="PPE-DE">
(DE) Minua kiinnostaisi kuulla, onko harkittu pienten ja keskisuurten yritysten osallisuutta, nimittäin niiden panos Euroopan työllisyydessä on huomattava. Haluaisin myös tietää, missä määrin - kuten Yhdysvalloissa on nähty - etenkin naisten työllisyys on otettu huomioon Lissabonin toimintaohjelmassa. Onko neuvosto toteuttanut varotoimia integroidakseen työntekijät tämän mukaisesti?
<SPEAKER ID="239" NAME="Manuel Lobo Antunes">
neuvoston puheenjohtaja. - (PT) Haluaisin todeta Frontex-viraston hoidosta ja yleisesti maahanmuutosta, että puheenjohtajavaltio Portugalin perustavoitteena on tehostaa laittoman maahanmuuton torjuntaa ja parantaa niiden henkilöiden sopeutumista, integrointia ja elämänlaatua, jotka tekevät työtä keskuudessamme ja osallistuvat laillisesti taloutemme ja yhteiskuntamme kehittämiseen.
<P>
Puheenjohtajavaltio Portugali on tehnyt useita aloitteita tältä osin. Pidämme mielessämme elintärkeitä suhteitamme kolmansiin maihin koskevat toimenpiteet. Maahanmuuttoasiat tulevat aina olemaan puheenjohtajavaltion ja neuvoston esityslistalla vuoropuhelussa kolmansien maiden kanssa.
<SPEAKER ID="240" NAME="Puhemies">
(PT)
<P>
Aihe: Työlainsäädännön nykyaikaistaminen sukupuolten tasa-arvon osalta
<P>
Mitä miesten ja naisten kohtelua koskevia eroja neuvosto on havainnut palkkatyössä?
<P>
Miten syrjintää esiintyy maantieteellisesti eri jäsenvaltioissa?
<P>
Mihin toimiin neuvosto aikoo ryhtyä työlainsäädännön nykyaikaistamisesta käytävän keskustelun yhteydessä syrjivän kohtelun suhteen, jotta sekä miehillä että naisilla olisi mahdollisuus saada laadukkaita työpaikkoja joustavasti ja turvallisesti?
<P>
Onko mahdollista päättää yhdessä turvalausekkeista äitiyden suojelemiseksi ja työn ja perhe-elämän yhteensovittamisen helpottamiseksi yksityisellä sektorilla?
<SPEAKER ID="241" NAME="Manuel Lobo Antunes">
neuvoston puheenjohtaja. - (PT) Miesten ja naisten eriarvoisesta kohtelusta palkkatyössä on jo annettu peruslainsäädäntö sekä direktiivejä, joissa säädetään yhtäläisestä kohtelusta palkkauksessa, työpaikkojen saannissa, ammatillisessa koulutuksessa, ylennyksissä ja työehdoissa.
<P>
Komissio ja Eurostat ovat lisäksi vastuussa tasa-arvotilanteen seurannasta Euroopan unionin eri maissa. On selvää, että politiikan laatimiseen tarvitaan korkeatasoisia tietoja koko Euroopan unionin alueelta. Tältä osin olen hyvin mielissäni voidessani muistuttaa neuvoston ja parlamentin välillä hiljattain saavutetusta yksimielisyydestä juuri tällä alalla toimivan Euroopan tasa-arvoviraston perustamisesta.
<P>
Työlainsäädännön nykyaikaistamisessa neuvosto voi toimia vain komission lainsäädäntöehdotusten pohjalta. Neuvosto hyödyntää myös muita avoimia koordinointimetodeja EU:n työllisyysstrategian nojalla. Tällä politiikan alueella keskitymme nyt komission hiljattain antamaan tiedonantoon joustoturvasta, jossa sukupuolten välinen tasa-arvo mainitaan nimenomaisesti yhtenä mahdollisena Euroopan unionissa sovellettavana yhteisenä periaatteena.
<P>
Suhtaudumme myönteisesti myös siihen, että keväällä 2007 järjestetyssä Eurooppa-neuvostossa sovittiin perheallianssin muodostamisesta. Allianssi tarjoaa foorumin perheystävällistä politiikkaa koskevien näkemysten, tietojen ja hyvien käytäntöjen vaihtamiseksi jäsenvaltioiden kesken.
<P>
Äitiyden tukemiseksi sekä työn ja perhe-elämän yhteensovittamisen helpottamiseksi yksityisellä sektorilla laadittavista turvalausekkeista minulla on ilo mainita tärkeät direktiivit, jotka on jo annettu äitiyslomasta sekä äitiyden ja vastasyntyneiden suojelemisesta työpaikalla.
<SPEAKER ID="242" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, haluaisin kiittää neuvoston puheenjohtajaa yhteenvedon tekemisestä toimista, joihin on ryhdytty tasa-arvon hyväksi, kuten tiedämme. Pohdin joidenkin jäsenvaltioiden lainsäädäntöön sisältyvää positiivista erityiskohtelua. Esimerkiksi eläkekynnyksiä on alennettu äitien hyväksi. Tuomitseeko komissio tämän, kun se on viemässä kyseisiä jäsenvaltioita Euroopan yhteisöjen tuomioistuimeen? Aikooko neuvosto tehdä positiivista erityiskohtelua puoltavan päätöksen?
<SPEAKER ID="243" NAME="Manuel Lobo Antunes">
neuvoston puheenjohtaja. - (PT) Saksan, Slovenian ja Portugalin puheenjohtajavaltioiden ohjelmien läheinen tarkastelu osoittaa, että sosiaaliset kysymykset sekä erityisesti tasa-arvokysymykset ja perheiden suojelu ovat hyvin korkealla sijalla huolenaiheidemme listalla.
<P>
Aiomme toki esittää yhteistyössä komission kanssa ja omien vastuualueidemme rajoissa entistä myönteisempiä toimia, jotka ovat itse asiassa osoitus huolestamme sosiaalisia kysymyksiä kohtaan. Tällä huolella on tärkeä sija EU:n kaltaisessa nykyaikaisessa yhteisössä, mutta tällöin on otettava huomioon EU:n ja jäsenvaltioiden toimivaltuudet.
<P>
Saanen vakuuttaa arvoisalle jäsenelle, että erityisesti perheiden suojelua koskevat sosiaaliset kysymykset ovat kaikkien kolmen puheenjohtajavaltion ja erityisesti Portugalin ensisijaisten tehtävien joukossa. Toivon, että emme ole joulukuuhun tultaessa tuottaneet pettymystä arvoisalle jäsenelle tältä osin.
<SPEAKER ID="244" NAME="DanutBudreikait" AFFILIATION="ALDE">
(LT) Euroopan unioni antoi jo vuonna 1975 lakeja, joilla kielletään syrjintä palkkauksessa ja vaaditaan, että miehille ja naisille maksetaan sama palkka samasta työstä. Lakien antamisesta on kulunut jo 30 vuotta, mutta niitä ei ole vieläkään pantu täytäntöön. Pyytäisin neuvostoa esittämään kantansa. Voivatko jäsenvaltiot itse valita, mitä lakeja ne panevat täytäntöön ja mitä eivät? Mikä on Portugalin tilanne?
<SPEAKER ID="245" NAME="Manuel Lobo Antunes">
neuvoston puheenjohtaja. - (PT) Haluan jälleen kerran muistuttaa, mikä kuuluu EU:n toimivaltuuksiin, nimittäin politiikka ja lainsäädäntö, ja mikä on jäsenvaltioiden vastuulla, sillä tämä on otettava huomioon. Haluaisinkin todeta, että tasa-arvokysymykset ovat tärkeitä Portugalille.
<P>
Minun on sanottava lisäksi, että tasa-arvo on mielestämme EU:ssa ja nimenomaisesti uudistussopimuksessa - kuten oli myös perustuslakisopimuksessa - tärkeä osa EU:n yhdentymistä ja yhteisön säännöstön perusperiaatteita, jotka ovat aina etusijalla huolenaiheissamme.
<SPEAKER ID="246" NAME="Puhemies">
(PT)
<P>
Aihe: Palestiina
<P>
Mikä on neuvoston nykyinen kanta siihen, että pidetään suoraan yhteyttä Palestiinan kansan vaaleilla valittuihin edustajiin, jotka työskentelevät hallinnon palveluksessa Gazassa?
<SPEAKER ID="247" NAME="Manuel Lobo Antunes">
neuvoston puheenjohtaja. - (PT) Muistuttaisin parlamenttia siitä, että neuvosto vahvisti 23. ja 24. heinäkuuta 2007 antamissaan päätelmissä täyden tukensa presidentti Abbasille ja pääministeri Fayyadin hallitukselle.
<P>
Neuvosto vahvisti kantansa Gazan tapahtumiin: ainoa tapa saavuttaa Palestiinan kansalliset tavoitteet rauhanomaisin, laillisin ja demokraattisin keinoin on presidentti Abbasin laatimaan rauhansopimukseen perustuvan sovittelun ja kansallisen yhtenäisyyden avulla.
<P>
Neuvosto totesi myös, että EU vastustaa palestiinalaisalueiden jakamista, ja vahvisti, että EU on valmis työskentelemään kaikkien niiden Palestiinan osapuolten kanssa, joiden politiikka ja toiminta ovat kvartetin periaatteiden mukaiset.
<P>
EU on normalisoinut suhteensa palestiinalaishallinnon elimiin. Olemme aloittaneet suoran taloudellisen ja teknisen tuen toimittamisen Palestiinan hallitukselle. Neuvosto vahvisti 23. ja 24. heinäkuuta 2007 antamissaan päätelmissä lupauksensa auttaa tulevan palestiinalaisvaltion rakenteiden ja talouden kehittämisessä ja korosti tarvetta kehittää kokonaisvaltaisesti Palestiinan miehitettyjen alueiden taloutta myös edistämällä yhteistyötä Palestiinan yksityisen sektorin kanssa.
<P>
Neuvosto vahvisti tukensa Palestiinan siviilipoliisille käynnistämällä uudelleen Euroopan unionin poliisioperaation (EUPOL COPPS). Komissio kehotti lisäksi Israelia varmistamaan operaation edellyttämät olot.
<SPEAKER ID="248" NAME="Chris Davies" AFFILIATION="ALDE">
(EN) Euroopan unionin toimintaperiaatteena on Palestiinan vaaleista asti ollut kieltäytyminen neuvotteluista Hamasin kanssa tekemisissä olevien vaaleilla valittujen edustajien kanssa. Aina kun Hamas on ottanut varovaisen askeleen, joka on voitu tulkita askeleeksi meidän suuntaamme, olemme lyöneet oven kiinni sen edestä.
<P>
Tiedän niiden keskustelujen perusteella, joita olen käynyt joidenkin neuvoston puheenjohtajan kollegoiden kanssa Lissabonissa, että hänen hallituksessaan on jäseniä, joiden mielestä EU:n taktiikka on epäonnistunut surkeasti. Neuvoston puheenjohtajan tehtävänä on kuitenkin tässä tilanteessa keskustella neuvoston nimissä ja puolustaa sellaista, mitä on mahdotonta puolustaa. Voisiko hän kertoa parlamentille, missä mielessä tämä taktiikka on neuvoston mielestä osoittautunut onnistuneeksi?
<SPEAKER ID="249" NAME="Manuel Lobo Antunes">
neuvoston puheenjohtaja. - (PT) Haluaisin huomauttaa, että Lähi-idän rauhankvartetti kokoontui äskettäin Lissabonissa. Uskomme, että kykenemme kvartetin ja myös Euroopan unionin puitteissa kehittämään Lähi-idän rauhanprosessia edistäviä toimia. Lähi-idän tilanne on pysynyt muuttumattomana jo vuosikausia, ja tiedämme, että tilanne on monimutkainen ja hankala, eikä ratkea käden käänteessä.
<P>
Lähi-idän poliittiset olot saattaisivat kuitenkin olla nyt sopivat myönteisen kehityksen aikaan saamiseksi. Puheenjohtajavaltio Portugali haluaa Euroopan unionin neuvoston tavoin työskennellä edistyksen aikaan saamiseksi.
<P>
Meidän on tartuttava hetkeen ja otettava tilaisuudesta vaarin. Meidän on hyödynnettävä poliittista tilannetta ja hyödynnettävä parhaalla mahdollisella tavalla asian kiireellisyyttä ongelman ratkaisemiseksi, sillä Lähi-idän rauhanprosessilla on mielestämme kiire. Meidän on oltava realisteja mutta luottavaisia, emmekä saa antaa periksi.
<SPEAKER ID="250" NAME="David Martin" AFFILIATION="PSE">
(EN) Saanen muotoilla uudelleen jäsenen Chris Daviesin erittäin hyvän kysymyksen. Uskooko neuvosto meidän edistyvän Lähi-idässä ilman, että käsittelemme myös Hamasin kysymystä? Ellei Hamas ota osaa neuvotteluihin, kvartetti voi tavata kenet se haluaa, mutta ratkaisua ei synny. Hyväksyykö neuvosto, että jonakin päivänä se joutuu kasvokkain Hamasin kanssa tilanteen ratkaisemiseksi?
<SPEAKER ID="251" NAME="Manuel Lobo Antunes">
neuvoston puheenjohtaja. - (PT) Kuten tiedätte, neuvosto on sopinut Lähi-idän rauhanprosessin periaatteista ja poliittisista linjauksista ja aikoo myös pitää niistä kiinni. Neuvosto uskoo näihin periaatteisiin ja poliittisiin linjauksiin, jotka muokkaavat sen poliittista toimintaa, ja aikoo pitää niistä kiinni.
<SPEAKER ID="252" NAME="Puhemies">
(PT) Kysymys nro 4 raukeaa laatijan poissaolon vuoksi.
<P>
Seuraavana on
<P>
Aihe: Kaupan kehittämiselle annettava apu
<P>
Suomea ja Saksaa on syytä kiittää siitä, että ne pitivät puheenjohtajakausinaan kaupan kehittämiselle annettavaa apua painopistealueena.
<P>
Mihin toimiin puheenjohtajavaltio Portugali aikoo ryhtyä varmistaakseen, että komission ja varsinkin jäsenvaltioiden kauppaan liittyvään apuun käyttämät varat kehittyvät toivottuun suuntaan eli kohti yhden miljardin euron suuruisen summan myöntämistä vuosittain vuoteen 2010 mennessä koskevan tavoitteen saavuttamista? Onko puheenjohtajavaltio todella selvittänyt tai aikooko se selvittää kunkin jäsenvaltion taloudellisen sitoutumisen yhden miljardin euron suuruista summaa koskevaan tavoitteeseen?
<P>
Miten puheenjohtajavaltio Portugali aikoo varmistaa, että jäsenvaltiot ja komissio antavat riittävästi apua, mitä tulee kaupan kehittämiseksi annettavaa apua käsittelevän WTO:n työryhmän vuonna 2006 määrittelemiin näkökohtiin, kuten kauppaan liittyvään sopeuttamiseen ja kauppaan liittyviin perusrakenteisiin, jotka eivät sisälly kauppaan liittyvän avun määritelmään eivätkä niin ollen myöskään kahta miljardia euroa koskevaan tavoitteeseen?
<SPEAKER ID="253" NAME="Manuel Lobo Antunes">
neuvoston puheenjohtaja. - (PT) Puheenjohtajavaltio Portugali jatkaa päättäväisesti Suomen ja Saksan puheenjohtajuuskausilla aloitettua työtä pannakseen täytäntöön neuvostossa 15. toukokuuta 2007 hyväksytyt kauppa-apua koskevat päätelmät, erityisesti ne, jotka koskevat EU:n kauppa-apustrategian lukkoon lyömistä ajoissa, jotta se voidaan ottaa mukaan WTO:n seuraavaan kauppa-avun maailmanlaajuiseen arviointikierrokseen, joka järjestetään marraskuussa 2007.
<P>
Puheenjohtajavaltion yhtenä tavoitteena on itse asiassa päästä sopimukseen EU:n kauppa-apustrategiasta lokakuussa järjestettävässä yleisten asioiden ja ulkosuhteiden neuvostossa ja hahmotella erityistoimet, joita harkitaan kauppa-apuun myönnettävien varojen kasvattamiseksi kahteen miljardiin euroon vuoteen 2010 mennessä sekä varsinkin yhden miljardin euron saamiseksi jäsenvaltioilta kehitysmaiden määrittämien tarpeiden kattamiseksi.
<P>
Puheenjohtajavaltio uskoo, että tuo tavoite saavutetaan. Strategialla pyritään myös edistämään kauppa-avun asiaa laajemmin ja määrittelemään toimet, jotka on syytä panna täytäntöön.
<P>
Portugalin puheenjohtajavaltio esitteli siten 5. heinäkuuta 2007 luonnoksen EU:n kauppa-apustrategiaksi, josta keskustellaan parhaillaan asiasta vastaavissa neuvoston kokoonpanoissa. Strategialuonnos sisältyy WTO:n kauppa-aputyöryhmän vuonna 2006 esittelemien suositusten seurantaan.
<SPEAKER ID="254" NAME="David Martin" AFFILIATION="PSE">
(EN) Neuvoston puheenjohtajan vastaus on hyvin rohkaiseva, joten toivotan hänelle onnea lokakuun kokoukseen. Toivon, että hän onnistuu saamaan aikaan hyvän paketin.
<P>
Jos näin tapahtuu, voisiko hän harkita julkistavansa tämän vuoden loppuun mennessä tiedon siitä, kuinka paljon kukin yksittäinen jäsenvaltio on myöntänyt kauppatukea? Tiedämme, että komission yhden miljardin euron tuki on hyvin selkeä, ja selkeä on myös se, mihin se on käytetty. Selkeää ei sitä vastoin ole se, mistä jäsenvaltioiden miljardin euron osuus on tarkoitus ottaa, aikovatko ne todella myöntää tuon summan ja keneltä se otetaan. Voisiko neuvosto harkita tämän tiedon julkistamista marras- tai joulukuussa?
<SPEAKER ID="255" NAME="Manuel Lobo Antunes">
neuvoston puheenjohtaja. - (PT) Kiitän arvoisaa jäsentä hänen rohkaisevista sanoistaan ja luottamuksesta. Puheenjohtajavaltio ja neuvosto ryhtyvät asiassa tarkoituksenmukaisiin toimiin sovellettavien käytäntöjen, ehtojen ja lakien mukaisesti.
<SPEAKER ID="256" NAME="Puhemies">
(PT) Seuraavana on
<P>
Aihe: Pohjoisen ulottuvuuden politiikka
<P>
Puheenjohtajavaltio Portugali on ilmoittanut pyrkivänsä edistämään EU:n yhteistyötä Välimeren alueen maiden kanssa. Kun EU:lla on myös pohjoinen ulottuvuus, kysyn, miten neuvoston puheenjohtajavaltio aikoo samaan aikaan edistää EU:n pohjoisen ulottuvuuden politiikan asiaa ja täytäntöönpanoa?
<SPEAKER ID="257" NAME="Manuel Lobo Antunes">
neuvoston puheenjohtaja. - (PT) Olemme panneet täytäntöön pohjoisen ulottuvuuden politiikkaa tämän vuoden alusta alkaen niiden kahden asiakirjan pohjalta, jotka hyväksyttiin Helsingissä marraskuussa 2006 pidetyssä pohjoista ulottuvuutta käsitelleessä huippukokouksessa.
<P>
Helsingissä hyväksytty poliittista kehystä koskeva asiakirja ja poliittinen julkilausuma ovat käännekohta pohjoisen ulottuvuuden politiikassa, josta on asiakirjojen ansiosta tullut yhteinen politiikka kaikille pohjoisen ulottuvuuden kumppaneille eli EU:lle, Venäjälle, Norjalle ja Islannille. Uuden politiikan hyväksyminen yhdessä on keskeinen tavoite ja käsittää Venäjän täysipainoisen osallistumisen kaikkiin pohjoisen ulottuvuuden rakenteisiin ja toimiin.
<P>
Puheenjohtajavaltio Portugali vie työtä eteenpäin tässä asiassa. Ohjausryhmän kokous on tarkoitus järjestää syys-lokakuun vaihteessa Reykjavikissa. Ohjausryhmä pyrkii takaamaan jatkuvuuden ministerikokousten ja korkeiden virkamiesten kokousten välillä. Korkeiden virkamiesten kokous on tarkoitus pitää Portugalin puheenjohtajuuskaudella 21. marraskuuta Venäjällä.
<P>
Välimeren maana Portugali haluaisi tehostaa ja laajentaa poliittista vuoropuhelua Välimeren eteläisten rannikkovaltioiden kumppaniensa kanssa Euromedin puitteissa. EU:lla ja Euromed-mailla on yhteiset edut ja haasteet.
<P>
On omien etujemme mukaista laajentaa EU:n yhteistyötä Välimeren maiden kanssa erityisesti siirtolaisaaltojen hillitsemisessä ja yhteiskunnallisessa kehittämisessä. Samaan aikaan aiomme jatkaa pohjoisen ulottuvuuden politiikan toteuttamista. Samoin kuin Euromedin tapauksessa, paljon voidaan saavuttaa hyvään naapuruuteen, tasavertaiseen kumppanuuteen, yhteisvastuuseen ja avoimuuteen pohjautuvalla käytännön yhteistyöllä.
<SPEAKER ID="258" NAME="Esko Seppänen" AFFILIATION="GUE/NGL">
(FI) Arvoisa puhemies, arvoisa puheenjohtajavaltion edustaja, Venäjä on avainasemassa pohjoisen ulottuvuuden kehittämisessä. Euroopan unionin suhteet Venäjään ovat siinä mielessä tärkeät. Onko puheenjohtajavaltiolla tämän syksyn aikana tarkoitus edistää neuvotteluja yhteistyö- ja kumppanuussopimuksesta Venäjän kanssa?
<SPEAKER ID="259" NAME="Manuel Lobo Antunes">
neuvoston puheenjohtaja. - (PT) Kuten tiedätte, puheenjohtajavaltio aikoo järjestää puheenjohtajuuskaudellaan huippukokouksen Venäjän kanssa pääkaupunkimme Lissabonin lähellä sijaitsevassa Mafran kaupungissa. Toivomme, että huippukokouksessa on mahdollista käsitellä kaikkia EU:n ja Venäjän välistä yhteistyötä ja suhteita koskevia kysymyksiä talouden, tieteen ja kulttuurin aloilla sekä aloilla, jotka liittyvät suoraan henkilöiden vapaaseen liikkuvuuteen Euroopan unionin alueella.
<P>
Yhteisiin periaatteisiin ja arvoihin perustuvien ja molempia osapuolia hyödyttävien ja tyydyttävien suhteiden rakentaminen Venäjän kanssa on mielestämme strategisesti tärkeä asia.
<SPEAKER ID="260" NAME="Puhemies">
(PT) Seuraavana on
<P>
Aihe: Frontex
<P>
Millaisia kokemuksia neuvosto on saanut viime kuukausina Frontexista ja mitä mieltä neuvosto on ajatuksesta, että Frontexista kehitettäisiin aito eurooppalainen rajavalvontavirasto Saksan liittovaltion rajavalvontaviraston mallin mukaisesti?
<SPEAKER ID="261" NAME="Manuel Lobo Antunes">
neuvoston puheenjohtaja. - (PT) Asetuksella (EY) N:o 2007/2004 perustetun Euroopan unionin jäsenvaltioiden operatiivisesta ulkorajayhteistyöstä huolehtivan viraston, Frontexin, jonka olen maininnut aiemmin, tavoitteena on parantaa EU:n ulkorajoja koskevan politiikan yhdennettyä hoitoa.
<P>
Frontex-viraston rooli ja tehtävät on määritelty edellä mainitussa asetuksessa, jossa otetaan huomioon, että ulkorajojen valvonta on jäsenvaltioiden vastuulla. Frontexin toimivaltuuksia on hiljattain lisätty 12. kesäkuuta 2007 hyväksytyllä ehdotuksella Euroopan parlamentin ja neuvoston asetukseksi nopeiden rajainterventioryhmien perustamista koskevan mekanismin vahvistamisesta.
<P>
Eurooppa-neuvosto pani kesäkuussa 2007 antamissaan päätelmissä tyytyväisenä merkille saavutetun yhteisymmärryksen nopeiden rajainterventioryhmien perustamisesta, rannikkovartioverkoston käyttöönotosta ja jäsenvaltioiden käytettäväksi asetettavan teknisen kaluston keskitetyn rekisterin (”työkalulaatikon”) luomisesta.
<P>
Frontex-asetuksen muuttamisesta ei ole toistaiseksi tehty muita ehdotuksia. Vapautta, turvallisuutta ja oikeutta vahvistavassa Haagin ohjelmassa komissiota kehotetaan esittelemään neuvostolle arvio Frontex-virastosta vuoden 2007 loppuun mennessä. Arviossa on tarkoitus analysoida Frontexin tehtäviä ja pohtia, olisiko virastolle syytä osoittaa muita vastuualueita rajavalvonnassa.
<SPEAKER ID="262" NAME="Bernd Posselt" AFFILIATION="PPE-DE">
(DE) Visio koski minua enemmän kuin asetus. Vuonna 1998 esittelin täällä parlamentissa EU:n laajentumista ja sisäistä turvallisuutta käsittelevän mietinnön, jossa ehdotin EU:n rajayksikön perustamista. Tampereen huippukokouksessa tätä ajatusta käsiteltiin yhdessä EU:n poliisikorkeakouluidean kanssa. Frontex perustettiin ensimmäisenä askeleena tähän suuntaan. Hyväksyykö neuvoston puheenjohtajavaltio ajatuksen Frotenxin ja taisteluryhmien kehittämisestä edelleen niin, että niistä tulee todellinen EU:n rajavalvontayksikkö, jolla ulkorajojemme voidaan suojella yhdessä?
<SPEAKER ID="263" NAME="Manuel Lobo Antunes">
neuvoston puheenjohtaja. - (PT) Frontex-virasto kehittää ja laajentaa uskoakseni vastuutaan tarpeiden mukaan ja tietenkin jäsenvaltioiden niin halutessa.
<SPEAKER ID="264" NAME="Puhemies">
(PT) Seuraavana on
<P>
Aihe: Poliisiyhteistyön parantaminen
<P>
Mitä suunnitelmia puheenjohtajavaltio Portugalilla on, mitä tulee kahteen tärkeään komission ehdotukseen, joiden tarkoituksena on parantaa unionin kansalaisten turvallisuutta rikollisuuden ja terrorismin vaaroilta, eli poliisiyhteistyön parantamista Euroopan unionin jäsenvaltioiden välillä sisärajoilla koskevaan asiakirjaan lopullinen ja saatavuusperiaatteen mukaista tietojenvaihtoa koskevaan asiakirjaan lopullinen?
<P>
Koska kaikkia edellä mainittujen ehdotusten näkökohtia ei ole sisällytetty niin kutsuttuun Prümin päätökseen, katsooko neuvoston puheenjohtajavaltio, että se, etteivät jäsenvaltiot pääse niistä sopimukseen, antaa heikonlaisen kuvan rajat ylittävään lainvalvontaan liittyvien haasteiden käsittelemisen tärkeydestä ja kiireellisyydestä?
<SPEAKER ID="265" NAME="Manuel Lobo Antunes">
neuvoston puheenjohtaja. - (PT) Puheenjohtajavaltio on samaa mieltä siitä, että rajat ylittävän yhteistyön parantaminen lainvalvontatarkoituksissa on tärkeä ja kiireellinen kysymys sekä haaste.
<P>
Rajat ylittävän yhteistyön tehostamisesta erityisesti terrorismin ja rajat ylittävän rikollisuuden torjumiseksi tehty neuvoston päätösluonnos, niin sanottu Prümin päätös, josta neuvosto pääsi poliittiseen yhteisymmärrykseen kesäkuussa 2007, on huomattava edistysaskel saatavuusperiaatteen toteutumisessa ja rajat ylittävän poliisiyhteistyön vahvistamisessa erityisesti yhteisten operaatioiden sekä suurtapahtumissa, katastrofeissa ja vakavissa onnettomuuksissa annettavan avun ansiosta.
<P>
Puheenjohtajavaltion mielestä Prümin päätös olisi pantava täytäntöön mahdollisimman pian todellisten tulosten aikaan saamiseksi. Sen vuoksi puheenjohtajavaltio aikoo keskittää ponnistelunsa siihen, että seuraavina kuukausina päästään eteenpäin Prümin päätöksen täytäntöönpanevassa neuvoston päätösluonnoksessa.
<P>
Puheenjohtajavaltio on samaa mieltä arvoisan jäsenen kanssa siitä, ettei Prümin päätökseen ole sisällytetty kaikkia komission kahdessa ehdotuksessa - poliisiyhteistyön parantamista sekä satavuusperiaatetta koskevat ehdotukset - esitettyjä näkökohtia. Prümin päätös kattaa kuitenkin suuren osan poliisiyhteistyötä koskevasta komission ehdotuksesta, joten puheenjohtajavaltiolla ei ole syytä ajatella, että keskustelun uudelleen avaaminen muissa kohdissa johtaisi eri tulokseen kuin huhtikuussa 2006.
<P>
Saatavuusperiaatetta koskevassa komission ehdotuksessa vahvistetaan yleiset periaatteet, ja ehdotus kattaa kuusi tietokategoriaa, kun taas Prümin päätöksessä käsitellään vain DNA-tietoja, sormenjälkiä sekä ajoneuvojen rekisteröintitietoja. Puheenjohtajavaltio uskoo, että saatavuusperiaatteen asteittainen täytäntöönpano on realistisin ja käytännönläheisin tapa, jolla päästään todennäköisimmin myös käytännön tuloksiin lyhyellä aikavälillä päivittäisessä poliisiyhteistyössä ja EU:n kansalaisten turvallisuuden parantamisessa.
<P>
Puheenjohtajavaltio uskoo, että käytännön tulokset ovat vahva viesti rajat ylittävän yhteistyön tärkeydestä ja kiireellisyydestä sekä osoitus siitä, että yhteistyö on käytännössä mahdollista ja sitä todella harjoitetaan, vaikka vain osittain. Tämä ei tarkoita, etteikö meidän pitäisi jatkaa ponnisteluja lainvalvontaa koskevan yhteistyön tiivistämiseksi erityisesti komission ehdotuksiin sisältyvien keinojen avulla.
<P>
On kuitenkin toivottavaa, että tähän pyritään toistaiseksi saatujen tulosten sekä Prümin päätöksen toteuttamisessa saatujen tulosten pohjalta.
<SPEAKER ID="266" NAME="Sarah Ludford" AFFILIATION="ALDE">
(EN) Arvoisa puhemies, voisiko neuvosto siis vahvistaa, että neuvostossa käytävät keskustelut sekä saatavuusperiaatteesta että poliisiyhteistyötä koskevasta toimenpiteestä on keskeytetty? Olette tunnustanut, ettei Prümin sopimus ole yhtä kunnianhimoinen kuin nuo äsken mainitsemani, joten oletteko keskeyttäneet niiden käsittelyn? Miten neuvosto voi jatkaa lakien säätämistä asioista, jotka loukkaavat kansalaisten yksityisyyttä, mutta joilla ei päästä vaikuttamaan poliisiyhteistyöhön? Yksi este poliisiyhteistyön kehittämiselle on luonnollisesti kokonaisvaltaisen tietosuojakehyksen puuttuminen. Puheenjohtajavaltio Saksa lupasi, että tietosuojaväline otetaan käyttöön tänä vuonna. Viekö puheenjohtajavaltio Portugali nyt aktiivisesti tätä asiaa eteenpäin ja mitkä ovat suurimmat esteet? Neuvoston ja jäsenvaltioiden on jatkettava käytännön poliisiyhteistyötä vankan tietosuojakehyksen puitteissa.
<SPEAKER ID="267" NAME="Manuel Lobo Antunes">
neuvoston puheenjohtaja. - (PT) Puheenjohtajavaltio Portugali toimii tällä alalla kunnianhimoisesti mutta realistisesti. Arvioidessamme toteutettuja toimia tai ehdottaessamme uusia otamme aina huomioon lähtökohtamme ja kohteemme. Poliisiyhteistyön osalta olemmekin mielestäni edenneet huomattavasti suhteessa lähtökohtaamme. Edistystä ei kenties ole tapahtunut kaikilla toivotuilla aloilla, mutta jotakin on saatu aikaan ja saadaan aikaan jäsenvaltioiden niin halutessa.
<P>
Näin ollen puheenjohtajavaltio Portugali aikoo tukea, kehittää ja toteuttaa toimia, jotka hyväksymme ja jotka mielestämme edistävät myönteisesti poliisiyhteistyötä aiempaan tilanteeseen verrattuna.
<SPEAKER ID="268" NAME="Puhemies">
(PT) Seuraavana on
<P>
Aihe: Konstantinopolin patriarkaatin ekumeeninen luonne
<P>
Äskettäinen tapahtumasarja osoittaa, että Turkin viranomaiset pyrkivät kyseenalaistamaan Konstantinopolin patriarkaatin ekumeenisen luonteen. Tarkemmin sanottuna maan ulkoministeri on lausunnoissaan kieltänyt selkeästi mahdollisuuden, että Turkin hallitus tunnustaisi Konstantinopolin patriarkaatin ekumeenisen luonteen. Lisäksi turkkilaisvirkamiehiä on kielletty osallistumasta Konstantinopolin patriarkaatin vastaanotolle, koska kutsussa patriarkaattia luonnehditaan ekumeeniseksi. Turkin uudessa kansallisen turvallisuuden opissa myös mainitaan, että patriarkaatin nykyisen johdon pyrkimykset kohentaa asemaansa on estettävä, ja toissa päivänä (26.6.2007) Turkin korkein oikeus päätti, että Konstantinopolin patriarkaatilta poistetaan sen ekumeenisuus ja että patriarkka on Konstantinopolin ortodoksikristittyjen yhteisön johtaja.
<P>
Kysyn neuvostolta seuraavaa: Onko Turkin viranomaisten suhtautuminen Konstantinopolin patriarkaattiin yhteensopiva Kööpenhaminan poliittisten kriteerien kanssa ja niiden velvoitteiden kanssa, jotka Turkki on ottanut osana liittymistä valmistelevaa prosessia? Mihin välittömiin toimiin neuvosto aikoo ryhtyä Turkin viranomaisten suhteen?
<SPEAKER ID="269" NAME="Manuel Lobo Antunes">
neuvoston puheenjohtaja. - (PT) Neuvosto on korostanut useaan otteeseen kiinnittävänsä huomiota Turkin uskonnonvapauteen. Uskonnolliset vähemmistöt ja yhteisöt kohtaavat edelleen oikeushenkilöön, omistusoikeuksiin, koulunkäyntiin, sisäiseen johtoon ja koulutukseen, oleskelu- ja työlupiin liittyviä vaikeuksia, kun on kyse turkkilaisesta tai ei-turkkilaisesta papistosta sekä mahdollisuudesta siihen, että ulkomaalainen pappi voidaan valita uskonnollisen yhteisön johtajaksi.
<P>
Tältä osin on syytä tutkia myös ortodoksisen patriarkaatin kohtaamia ongelmia ja erityisesti ekumeenisen patriarkan kirkollisen arvonimen käyttöä. Tilanne ei saa vaikuttaa Euroopan ihmisoikeusyleissopimuksella taattuihin oikeuksiin. Uskonnonvapaus on elintärkeä kysymys, jossa on kiireesti saatava aikaan todellisia tuloksia. Se edellyttää myös erityisiä toimia asianmukaisen lainsäädännön antamiseksi ja täytäntöön panemiseksi Euroopan ihmisoikeusyleissopimuksen sekä Euroopan ihmisoikeustuomioistuimen oikeuskäytännön mukaisesti.
<P>
Euroopan unionin ja Turkin välisten suhteiden ensisijaisena lyhyen aikavälin tavoitteena on muun muassa sellaisen lainsäädännön antaminen, joka on sopusoinnussa asiaa koskevien EU:n vaatimusten kanssa ja jolla ratkaistaan vähemmistöjen ja muiden kuin muslimiyhteisöjen ongelmat. Myös yhteiskunnallista suvaitsevaisuutta on lisättävä.
<P>
Tältä osin voin vakuuttaa arvoisalle jäsenelle, että uskonnonvapautta koskevaa kysymystä seurataan tarkoin osana Turkin liittymisneuvottelujen 23 lukua, joka koskee oikeuslaitosta ja perusoikeuksia, sekä Turkin meneillään olevan uudistusprosessin yhteydessä, ja että asia otetaan tarvittaessa puheeksi kaikissa yhteyksissä. Näin tehtiin Euroopan unionin ja Turkin välisessä edellisessä ministeritroikan kokouksessa Ankarassa 4. kesäkuuta.
<SPEAKER ID="270" NAME="Dimitrios Papadimoulis" AFFILIATION="GUE/NGL">
(EL) Arvoisa puhemies, arvoisa neuvoston puheenjohtaja, kahden ja puolen minuutin puheenvuorossanne vahvistitte kysymyksessäni teille esittelemäni ongelman, mutta ette ottanut siihen selkeää kantaa.
<P>
Komission jäsen Olli Rehn totesi komission puolesta 22. elokuuta pitämässään puheenvuorossa, että patriarkan ja patriarkaatin on voitava vapaasti käyttää kirkollista arvonimeä ”ekumeeninen” ja että Turkin on varmistettava, että muut kuin muslimiyhteisöt voisivat saada oikeudellisen aseman.
<P>
Yhtyykö neuvosto tähän komission yksiselitteiseen kantaan? Jos yhtyy, miksette sano sitä selkeästi? Jos ette yhdy, mistä syystä? Miksi olette niin vähäsanainen?
<SPEAKER ID="271" NAME="Manuel Lobo Antunes">
neuvoston puheenjohtaja. - (PT) Arvoisa jäsen Papadimoulis, minusta puheenjohtajavaltio ja neuvosto ovat olleet selkeitä, vaativia ja tiukkoja ihmisoikeusasiassa Turkin kanssa, ja ovat tällaisia varmasti myös tulevaisuudessa. Siksi minusta on hieman epäasiallista esittää epäilyjä tai varauksia.
<P>
Pysymme kannassamme Turkin kanssa käytävissä neuvotteluissa ja varsinkin neuvotteluissa Turkin liittymisestä EU:hun.
<SPEAKER ID="272" NAME="Bernd Posselt" AFFILIATION="PPE-DE">
(DE) Olemme kyselytunnilla keskustelleet aiheesta monta kertaa aiemminkin, ja haluaisinkin nyt kysyä, milloin uskontoa koskeva Turkin lainsäädäntö säädetään. Yli vuosi sitten meille vakuutettiin sen säätämisestä, mutta mitään ei ole tapahtunut. Kysymys on hyvin erityinen ja liittyy Turkin liittymisneuvotteluihin ja Kööpenhaminan poliittisten kriteerien noudattamiseen Turkissa. Valtiolla ei ole oikeutta puuttua kirkon sisäisiin asioihin ja riistää siltä mielivaltaisesti oikeudellinen asema.
<SPEAKER ID="273" NAME="Manuel Lobo Antunes">
neuvoston puheenjohtaja. - (PT) Kuten arvoisa jäsen tietää, Turkin liittymisprosessia arvioidaan vuosittain. Arvio tai tilannekartoitus laaditaan kunkin vuoden jälkipuoliskolla, ja se kattaa komission kertomuksiin pohjautuvan analyysin ja keskustelun kaikista näistä aiheista.
<P>
Arvio tehdään jälleen tänä vuonna Portugalin puheenjohtajuuskaudella, ja se tarjoaa oivan ja lisäksi todellisen mahdollisuuden keskustella kyseistä aiheista neuvostossa, ja niin myös tehdään.
<SPEAKER ID="274" NAME="Puhemies">
(PT) Kysymys nro 10 raukeaa laatijan poissaolon vuoksi.
<P>
Seuraavana on
<P>
Aihe: EU:n ja Brasilian välisen huippukokouksen tulokset
<P>
Voisiko neuvosto antaa arvionsa 4. heinäkuuta 2007 pidetyn EU:n ja Brasilian välisen huippukokouksen tuloksista, erityisesti talous- ja kauppasuhteita koskevista tuloksista?
<SPEAKER ID="275" NAME="Manuel Lobo Antunes">
neuvoston puheenjohtaja. - (PT) Kuten tiedätte, EU:n ja Brasilian välinen huippukokous järjestettiin Lissabonissa 4. heinäkuuta. Tavoitteena oli käynnistää kahdenvälinen strateginen kumppanuus osapuolten välisen yhteistyön tiivistämiseksi molemmille osapuolille merkittävillä alueilla.
<P>
Huippukokouksessa hyväksyttiin yhteinen julkilausuma useilta aloilta, joilla kahdenvälisiä suhteitamme olisi tiivistettävä. Kumppanuudesta Brasilian kanssa sovittiin, että sen olisi perustuttava toiminnallisuuteen ja pitkäkestoisuuteen. EU ja Brasilia työskentelivät yhdessä laatiakseen toimintasuunnitelman, joka käsittää käytännönläheisiä, yhteisiä ja koordinoituja ehdotuksia aiheista, joilla helpotetaan yhteisen asialistan muotoilemista.
<P>
Mielenkiintoisessa keskustelussa käsiteltiin Euroopan unionin ja Brasilian välisiä suhteita, alueellisia kysymyksiä, kuten erityisesti kehitysvaiheita Euroopassa ja Latinalaisessa Amerikassa, mutta myös maailmanlaajuisia kysymyksiä, kuten Dohan kehitysasialistaa, tehokkaita monenkeskisiä suhteita, ilmastonmuutosta, köyhyyden ja sosiaalisen syrjäytyneisyyden torjuntaa sekä energiakysymyksiä.
<P>
Kauppasuhteista on sanottava, että vaikka Lissabonin huippukokous ei ollut oikea foorumi teknisille neuvotteluille, siellä käytiin mielenkiintoisia keskusteluja. Kauppapolitiikasta vastaava komission jäsen Peter Mandelson toisti, että EU:n ensisijaisena tavoitteena on edelleen myönteisten tulosten saavuttaminen Dohan neuvottelukierroksella.
<P>
Potsdamissa hiljattain pidetyn G4-ryhmän kokouksen aiheuttamasta pettymyksestä huolimatta neuvotteluja jatkettiin Genevessä, sillä kukaan ei halunnut menettää tilaisuutta päästä kunnianhimoiseen, tasapainoiseen ja kattavaan sopimukseen.
<P>
Brasilian mielestä osapuolten neuvottelukannat eivät olleet kaukana toisistaan. Sen mielestä sopimukseen on mahdollista päästä neuvotteluja jatkamalla ja yhteistyötä tiivistämällä. Molemmat osapuolet olivat yhtä mieltä siitä, että sopimuksen hyväksyminen Dohassa helpottaisi EU:n ja Mercosulin välisen sopimuksen tekemistä.
<P>
Ilmastonmuutoksen ja energiakysymyksen osalta molemmat osapuolet mainitsivat Brysselissä 5. ja 6. heinäkuuta järjestetyn biopolttoaineita käsitelleen kansainvälisen kokouksen oikeasuuntaisena askeleena lievittää kritiikkiä biopolttoaineiden käytön haitallisuudesta.
<P>
Komission puheenjohtaja José Manuel Barroso mainitsi tältä osin kolme tärkeää asiaa: yhteisten teknisten vaatimusten asettamisen biopolttoaineiden kestäviä ja kansainvälisiä markkinoita varten, biopolttoaineet keinona vähentää kasvihuonekaasupäästöjä sekä elintarvikkeiden toimitusvarmuuden.
<P>
Presidentti Lula puolestaan liitti ilmastonmuutoskeskustelun saasteiden vähentämiseen ja totesi, että Brasiliassa 20 vuoden ajan noudatettu yhdistettyjen energiamuotojen käyttöön perustuva näkemys on osoittautunut ympäristöystävällisemmäksi ja ekologisemmaksi vaihtoehdoksi kuin EU:n korkean teknologian järjestelmät. Hän kumosi väitteet, että tämä näkemys olisi uhka Amazonin sademetsälle ja elintarvikkeiden toimitusvarmuudelle.
<SPEAKER ID="276" NAME="Mairead McGuinness" AFFILIATION="PPE-DE">
(EN) Paljon kiitoksia keskustelun kohteena olleiden monien eri etujen kattavasta yhteenvedosta. Maatalous on tietenkin yksi niistä, mutta kysyisin, otettiinko keskusteluissa esille myös häränlihan tuontia Euroopan unioniin koskeva kiistanalainen kysymys sekä huoli lihan laatuvaatimuksista, ja ovatko WTO:n Dohan neuvottelukierroksen osapuolet samoilla linjoilla? Otettiinko neuvotteluissa esille kysymys, joka koskee kahdenlaisia laatuvaatimuksia - jotka ovat EU:ssa korkeammat kuin EU:n ulkopuolisissa maissa ja etenkin Brasiliassa?
<SPEAKER ID="277" NAME="Manuel Lobo Antunes">
neuvoston puheenjohtaja. - (PT) Huippukokous oli puheenjohtajavaltio Portugalin aloite, kuten täällä on mainittu. Se oli ensimmäinen Brasilian kanssa pidetty huipputason kokous, joka johtaa toivoaksemme strategisten suhteiden kehittämiseen Brasilian kanssa.
<P>
Tämä oli ensimmäinen aloite. Sen tarkoituksena oli tunnistaa alueet ja sektorit, joilla haluaisimme kehittää entistä tiiviimpiä suhteita Brasiliaan. Myös taloudelliset kysymykset otettiin esille, mutta ymmärrätte varmasti, että niitä käsiteltiin yleisessä ja strategisessa yhteydessä keskittymällä erityisesti Dohan neuvottelukierroksen asialistaan kuuluviin aiheisiin.
<P>
Erityisiä kysymyksiä on luonnollisesti käsiteltävä teknisesti oikeassa foorumissa. Sillä välin kaupallisia kysymyksiä yleisesti sekä EU:n ja Brasilian huolenaiheita käsiteltiin hyvin avoimesti ja suoraan, ja kukin osapuoli ilmaisi näkemyksensä ja toiveensa, että Dohan neuvotteluprosessi saataisiin onnistuneesti päätökseen.
<SPEAKER ID="278" NAME="Jim Allister" AFFILIATION="NI">
(EN) Tulkitsen vastauksenne jäsenen Mairead McGuinnessin esittämään kysymykseen kielteiseksi, eli ette nähneet vaivaa painostaaksenne Brasilian viranomaisia tuontihäränlihan surkeita terveysvaatimuksia ja karjan jäljitettävyyden täydellistä puuttumista koskevissa kysymyksissä.
<P>
Se, että ette painostaneet Brasilian viranomaisia tässä elintärkeässä asiassa, vaikka siihen oli tilaisuus, on suuri pettymys viljelijöiden ja kuluttajien etujen osalta kautta Euroopan.
<P>
Milloin neuvosto oikein herää ajattelemaan tämän vaikutuksia EU:n kansalaisten terveyteen ja painostaa Brasiliaa karjan järkevää jäljitettävyyttä koskevassa asiassa?
<SPEAKER ID="279" NAME="Manuel Lobo Antunes">
neuvoston puheenjohtaja. - (PT) Puheenjohtajavaltio Portugalin käynnistettyä tämän aloitteen meillä on nyt mielestäni olot, joita tarvitaan Brasilian kanssa käytävään avoimeen ja suoraan keskusteluun paitsi kaikista kysymyksistä, jotka saattavat keskeyttää kahdenväliset suhteemme, myös niistä, jotka saattavat kehittää ja vahvistaa suhteita.
<P>
Olen myös sitä mieltä, että huippukokous ja Portugalin aloite tarjoavat hyvin hyödyllisen välineen, jolla suoria keskusteluja voidaan käynnistää ja laajentaa asioissa, joissa EU:lla ja Brasilialla saattaa olla eriäviä näkemyksiä ja joissa osapuolten kannat eivät kenties täysin kohtaa.
<SPEAKER ID="280" NAME="Puhemies">
(PT) Seuraavana on
<P>
Aihe: EU:n apu Virolle neuvotteluissa Peipsijärven kalastussopimuksista Venäjän kanssa
<P>
Neuvostossa tiedetään epäilemättä, että 126 km EU:n ja Venäjän välisestä rajasta kulkee Peipsijärvellä. Peipsin herkän ekosysteemin ja kalakantojen suojelua on koordinoitu Viron ja Venäjän välisillä kahdenvälisillä sopimuksilla. On kuitenkin enenevässä määrin merkkejä siitä, että Venäjän välinpitämättömyys sopimuksia kohtaan vaarantaa kalakantojen säilymisen.
<P>
Venäläiset käyttävät ankkuroitua kierrenuottaa lähes koko vuoden, vaikka sopimuksen mukaan sitä saa käyttää vain hyvin rajatun ajan. Venäjän markkinoilta löytyy luotettavaa todistusaineistoa siitä, etteivät Venäjän viralliset toimenpiteet ole riittäviä eri lajeihin kuuluvien alamittaisten Peipsin kalojen suojeluun.
<P>
Venäläiset osapuolet ovat käyttäneet monenlaisia verukkeita syyskauden 2007 neuvottelujen lykkäämiseen.
<P>
Millaista apua neuvosto aikoo antaa EU:n jäsenvaltio Virolle tulevista kiintiöistä ja niiden hallinnasta käytävissä neuvotteluissa, jotka pohjimmiltaan ovat EU:n ja Venäjän välisiä neuvotteluja?
<SPEAKER ID="281" NAME="Manuel Lobo Antunes">
neuvoston puheenjohtaja. - (PT) Vastauksessaan arvoisan jäsenen kysymykseen, joka koskee EU:n ja Venäjän välisiä neuvotteluja kalastuskiintiöistä ja niiden hoidosta, neuvosto haluaa korostaa, että vaikka yhteinen kalastuspolitiikka kattaa nimenomaan elollisten vesiluonnonvarojen suojelun, hoidon ja hyödyntämisen, elollisten vesiluonnonvarojen säilyttämisestä ja kestävästä hyödyntämisestä yhteisessä kalastuspolitiikassa 20. joulukuuta 2002 annetussa asetuksessa (EY) N:o 2371/2002 ”elollisilla vesiluonnonvaroilla” tarkoitetaan ”käytettävissä ja saatavilla olevia elollisia merellisiä luonnonvaroja, myös anadromisia ja katadromisia lajeja sinä aikana, jonka ne elävät meressä”.
<P>
Lisäksi Euroopan yhteisö ja Venäjän Federaation hallitus alustivat 28. heinäkuuta 2006 kahdenvälisen sopimuksen yhteistyöstä Itämeren kalastuksen ja elollisten vesiluonnonvarojen säilyttämisen alalla. Sopimus allekirjoitetaan ja tulee voimaan piakkoin heti, kun Venäjän Federaatio on vienyt päätökseen allekirjoituksen edellyttämät kansalliset menettelynsä.
<P>
Sopimus kattaa kaikki Itämeren vesialueet ja salmet, mutta ei sisävesiä. Sopimuksen maantieteellisestä soveltamisalasta huolimatta sen 13 artiklassa määrätään, että osapuolet voivat sopia yhteistyön laajentamisesta anadromisten ja katadromisten lajien hoitoon, mutta ei lajeihin, jotka elävät koko elinkaarensa ajan sisävesillä.
<P>
Näin ollen neuvosto voi vain yhteisön lainsäädännön mukaisesti kehottaa arvoisaa jäsentä osoittamaan kysymyksensä Euroopan komissiolle, jotta asia otetaan esille Euroopan yhteisön ja Venäjän Federaation hallituksen kahdenvälisen sopimuksen yhteydessä heti, kun sopimus on tullut voimaan.
<SPEAKER ID="282" NAME="Marianne Mikko" AFFILIATION="PSE">
(ET) Vastaus ei kylläkään täysin tyydytä minua Peipsijärven osalta: järvi on Euroopan unionin kolmanneksi suurin ja ainoa järvi, jolla harjoitetaan ammattimaista kalastusta. Se ei ole Viron sisäinen vesialue vaan muodostaa rajan kolmannen maan eli Venäjän kanssa. Viro, joka on Euroopan unionin jäsen, tekee kalakantojen järkevän hyödyntämisen osalta kaikkensa varmistaakseen kalavarojen säilymisen Peipsijärvellä. Samaa ei kuitenkaan voida sanoa Venäjästä.
<P>
Näin ollen haluaisin kuulla neuvoston puheenjohtajalta, miten neuvosto aikoo saada Venäjän suojelemaan Peipsijärven kalakantoja Viron tavoin? Millaista omakohtaista erityisvastuuta voitte Euroopan unionin puheenjohtajana tarjota? Mainitsitte komission, mutta antamanne vastaus koski lähinnä meriä. Peipsi ei ole sisämaan järvialue vaan rajajärvi, jolla on hyvin erityinen asema.
<SPEAKER ID="283" NAME="Manuel Lobo Antunes, -">
neuvoston puheenjohtaja. (PT) Arvoisa jäsen haluaa pitää kiinni kysymyksestään, mutta valitettavasti minun on sanottava, että minäkin pidän kiinni vastauksestani. Kuten edellisen puheenvuoroni lopussa, kehotan nytkin arvoisaa jäsentä osoittamaan kysymyksensä Euroopan komissiolle.
<SPEAKER ID="284" NAME="Puhemies">
(PT) Seuraavana on
<P>
Aihe: EU:n ja Bosnian väliset suhteet
<P>
Voiko neuvosto antaa EU:n ja Bosnian välisiä tämänhetkisiä poliittisia suhteita arvioivan lausunnon?
<SPEAKER ID="285" NAME="Manuel Lobo Antunes">
neuvoston puheenjohtaja. - (PT) Bosnia-Hertsegovinan poliittinen tilanne on hyvin arassa vaiheessa.
<P>
Kansainvälisen tuomioistuimen tuomio asiassa, jossa Bosnia-Hertsegovina nosti helmikuun lopulla syytteen Serbiaa ja Montenegroa vastaan joukkotuhonnasta tehdyn YK:n yleissopimuksen soveltamisesta, nosti pintaan vihamielisyyksiä, jotka ovat nähtävästi jonkin verran laantuneet ministerineuvoston muodostamisen jälkeen 9. helmikuuta.
<P>
EU on todennut Bosnian viranomaisille pelkäävänsä, että maan poliittisen ilmaston kiristyminen, nationalistisen retoriikan paluu ja poliittinen haluttomuus saada aikaan sopimus vaarantavat rauhanprosessin. Bosnia-Hertsegovinan on toimittava tehokkaasti yhtenäisenä taloudellisena ja hallinnollisena alueena varmistaakseen kansalaisilleen etenemisen kohti EU:n jäsenyyttä.
<P>
Suhteista EU:hun sekä vakautus- ja assosiaatioprosessista voidaan todeta, että vakautus- ja assosiaatiosopimusta koskevat tekniset neuvottelut saatiin päätökseen joulukuussa sen jälkeen, kun kaikki jäsenvaltiot olivat antaneet täyden tukensa sopimusta koskeneiden teknisten neuvottelujen tuloksille 3. toukokuuta. Vakautus- ja assosiaatiosopimusta koskevien neuvottelujen päättämistä on jarruttanut konkreettisten tulosten puute poliisitoimen uudistuksessa.
<P>
Hiljattain nimetty korkea edustaja/EU:n erityisedustaja Miroslav Lajčak, joka aloitti virassaan heinäkuun alussa, asetti ensimmäiseksi ja välittömäksi tavoitteeksi rakentavan poliittisen ilmaston luomisen ja poliisivoimien uudistuksen, mikä on sopusoinnussa rauhan täytäntöönpanoneuvoston ohjausryhmän ja Euroopan unionin neuvoston huolenaiheiden kanssa. Korkea edustaja / EU:n erityisedustaja uskookin tältä osin, että edistystä voidaan saada aikaan tämän kuun loppuun mennessä.
<SPEAKER ID="286" NAME="Brian Crowley" AFFILIATION="UEN">
(EN) Haluan kiittää neuvoston puheenjohtajaa hänen vastauksestaan. En aio käydä läpi jokaista yksittäistä kysymystä erikseen vaan keskityn poliisitoimen uudistukseen, joka on tämän hetken kiireellisin asia. Onko neuvosto tehnyt ehdotuksia avustajaryhmän kokoamisesta, jotta Bosnia-Hertsegovinan erilaiset perinteet voitaisiin ottaa huomioon sovittaessa poliisivoimien toimintatapoja koskevista yhteisistä normeista tai säännöistä? Rajojen turvaamisessa tällainen ryhmä on jo olemassa, mutta ei poliisitoimessa.
<SPEAKER ID="287" NAME="Manuel Lobo Antunes">
neuvoston puheenjohtaja. - (PT) Kiitos kysymyksestänne, ehdotuksestanne ja mielipiteestänne. Odotamme luonnollisesti innostuneina ja suurella mielenkiinnolla, mitä ehdotuksia uusi erityisedustaja esittelee Bosnia-Hertsegovinan poliisivoimien uudistuksesta, joka on osa poliisiyhteistyön uudistusta. Se, ovatko ehdotukset saaneet erityisedustajan neuvoston kanssa esille ottaman kysymyksen tai ratkaisun muodon vai onko kyse korkean edustajan omasta ehdotuksesta - hän nimittäin työskentelee suoraan tämän asian parissa, kuten aivan oikein totesitte - on elintärkeää Bosnia-Hertsegovinan vakauden kannalta. Jos ehdotus toimitetaan meille, neuvosto ottaa sen luonnollisesti huomioon.
<P>
Mielestämme on otettava huomioon kaikki ehdotukset, keinot ja esitykset, joilla voidaan todella auttaa saavuttamaan lopullinen ja tärkeä tavoite eli luomaan vakautta ja edistystä Bosnia-Hertsegovinaan.
<SPEAKER ID="288" NAME="Puhemies">
(PT) Kysymysten 14-16 laatijat peruuttivat kysymyksensä.
<SPEAKER ID="289" NAME="Puhemies">
(PT) Kysymys nro 17 raukeaa sen laatijan poissaolon vuoksi.
<P>
Seuraavana on
<P>
Aihe: Euroopan tilintarkastustuomioistuin
<P>
Maastrichtin sopimuksessa vuonna 1992 tehtiin merkittäviä muutoksia EU:n toimielinrakenteeseen, muun muassa sisällyttämällä siihen tilintarkastustuomioistuin (7 artikla). Tehdessään tilintarkastustuomioistuimesta yhden EU:n keskeisistä toimielimistä unioni osoitti pitävänsä tärkeänä avoimuutta ja toimintansa kehittämistä.
<P>
Sopimuksessa Euroopan perustuslaistatoimielinrakennetta muutettiin jälleen, tällä kertaa jättämällä tilintarkastustuomioistuin sen ulkopuolelle. Siitä tehtiin yksi ”unionin muista toimielimistä ja neuvoa-antavista elimistä” (perustuslakisopimuksen II osa, IV osasto, II luku).
<P>
Meneillään olevissa keskusteluissa uuden sopimuksen aikaansaamiseksi ei ole kaavailtu ”toimielinrakenteen” muuttamista. Tämä merkitsee unionin toimielinten ulkoisen tarkastajan aseman heikkenemistä. Voiko neuvosto selittää, miksi Euroopan tilintarkastustuomioistuimen asemaa heikennetään, vaikka unionin olisi päinvastoin tehostettava vastuuvelvollisuuttaan Euroopan kansalaisille?
<SPEAKER ID="290" NAME="Manuel Lobo Antunes">
neuvoston puheenjohtaja. - (PT) Tämä kysymys saa varmasti istunnon lyhimmän vastauksen, sillä neuvoston ei itse asiassa kuulu arvioida hallitustenvälisessä konferenssissa perussopimusuudistuksen parissa tehtävää työtä, joka aloitettiin, kuten tiedämme, 23. heinäkuuta 2007.
<SPEAKER ID="291" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, minusta todellakin tuntuu, että tämä kysymys kuuluu esittää neuvostolle etenkin, kun keskustelemme Euroopan unionin mullistavasta uudesta sopimuksesta, jolla Euroopan tilintarkastustuomioistuin sijoitetaan osaan ”muut toimielimet ja neuvoa-antavat elimet” ja joka merkitsee selkeästi tilintarkastustuomioistuimen arvonalennusta suhteessa siihen, miten kansalaiset sen mieltävät.
<P>
Tilintarkastustuomioistuimen valvontatehtävä ei ole pelkästään menojen valvontaa ja yhteisten varojemme - Euroopan unionin julkisten varojen - asianmukaisen jaon valvontaa, vaan tilintarkastustuomioistuin valvoo myös talousarviota koskevaa kurinalaisuutta koko Euroopan unionissa, myös neuvostossa, parlamentissa ja Euroopan komissiossa. Sen suositukset ja arviot auttavat meitä kaikkia työssämme. Tilintarkastustuomioistuimen vahvan aseman on oltava selkeä kaikille EU:n kansalaisille, sillä myös toimielimet vahvistavat kansalaisten luottamusta EU:hun kokonaisuudessaan.
<P>
Jos tämä ei ole mielestänne neuvoston asia, haluaisin tietää, kenen se on, sillä neuvoston toimialaan - ja nyt tehtävän työn alaan - kuluu myös tilintarkastustuomioistuimen sijoittaminen oikeaan paikkaan, ja minun mielestäni oikea paikka on siellä, missä kaikki EU:n tärkeimmät toimielimet ovat (eli luonnosvaiheessa olevassa uudessa sopimuksessa).
<SPEAKER ID="292" NAME="Manuel Lobo Antunes">
neuvoston puheenjohtaja. - (PT) Panin luonnollisesti merkille huolenaiheenne ja huomionne, mutta olen täällä neuvoston edustajana. Neuvostolla sinänsä ei ole valtuuksia arvioida hallitustenvälistä konferenssia, jossa jäsenvaltioiden edustajat istuvat pöydän ääreen keskustelemaan sovituista aiheista juuri jäsenvaltioiden ominaisuudessa, toisin sanoen itsenäisinä ja riippumattomina valtioina, jotka toimivat täysin itsenäisesti jäsenvaltioina. Neuvostolla ei siten ole valtuuksia kommentoida asiaa. Hallituksenvälisellä konferenssilla on kuitenkin omat elimensä, rakenteensa ja puheenjohtajuutensa, joten antamanne ehdotukset, kritiikki ja neuvot hallitustenvälisen konferenssin työn vauhdittamiseksi otetaan halutessanne asianmukaisesti huomioon. Kuten totesin, Euroopan unionin neuvostolla ei kuitenkaan ole oikeutta arvioida hallitustenvälisen konferenssin työtä ja sen oikeudellista luonnetta.
<SPEAKER ID="293" NAME="Puhemies">
(PT) Kysymykset nro 19 ja nro 20 raukeavat niiden laatijoiden poissaolon vuoksi.
<P>
Seuraavana on
<P>
Aihe: Rajanveto Schengeniin kuuluvien ja sen ulkopuolisten jäsenvaltioiden välillä
<P>
Sekä Irlannin pääministeri Bertie Ahern että Britannian pääministeri Gordon Brownin ovat antaneet lausunnot, joiden mukaan molempien maiden olisi lopetettava rajanveto Schengeniin kuuluvien ja sen ulkopuolisten jäsenvaltioiden välillä. Myös puheenjohtajavaltio Portugali on asettanut Schengeniin liittyviä ensisijaisia tavoitteita. Mitkä ovat siis neuvoston aikomukset kehittää rajavalvontaa ja yhteistyötä Schengenin ulkopuolisten ja siihen kuuluvien jäsenvaltioiden välillä ennen puheenjohtajakauden loppua?
<SPEAKER ID="294" NAME="Manuel Lobo Antunes">
neuvoston puheenjohtaja. - (PT) Neuvosto pyysi 12. ja 13. kesäkuuta 2007 pitämässään kokouksessa puheenjohtajavaltio Portugalia liittämään Schengenin tietojärjestelmän aikatauluun arviointikäynnit tavoitteena tehdä marraskuuhun 2007 mennessä vuoden 2003 liittymisasiakirjan 3 artiklan 2 kohdassa tarkoitetut päätökset niiden jäsenvaltioiden osalta, jotka liittyivät Euroopan unioniin vuonna 2004 ja joille annettiin aikaa joulukuun 2007 loppuun asti lopettaa rajatarkastukset sisä- ja merirajoilla, ja maaliskuuhun 2008 asti lentoasemilla kaikkien ehtojen täyttymiseen asti. Schengenin säännöstön sisällyttämisestä osaksi Euroopan unionia tehdyn, Amsterdamin sopimukseen liitetyn pöytäkirjan nro 2 4 artiklassa todetaan Irlannin ja Yhdistyneen kuningaskunnan osalta, että Irlanti, Yhdistynyt kuningaskunta ja Pohjois-Irlanti, joita Schengenin säännöstö ei sido, voivat milloin tahansa pyytää saada soveltaa säännöstön määräyksiä osittain tai kokonaan. Kyseiset jäsenvaltiot eivät ole toistaiseksi esittäneet tuota pyyntöä henkilöiden sisärajatarkastusten kumoamisen osalta. Koska Irlanti ja Yhdistynyt kuningaskunta eivät ole esittäneet pyyntöä, neuvoston puheenjohtajavaltio ei voi tehdä juuri mitään tässä asiassa.
<SPEAKER ID="295" NAME="Marian Harkin" AFFILIATION="ALDE">
(EN) Kiitos vastauksestanne. Yhdistyneen kuningaskunnan pääministeri Gordon Brown ja Irlannin pääministeri Bertie Ahern ovat antaneet lausunnot, joiden mukaan molempien maiden olisi lopetettava rajanveto Schengeniin kuuluvien ja sen ulkopuolisten jäsenvaltioiden välillä. Toteatte kuitenkin vastauksessanne, ettei kumpikaan maa ole esittänyt virallista pyyntöä. Onko jompikumpi maa esittänyt epävirallisen pyynnön tai näkemyksen asiassa, ja voitteko kertoa minulle lyhyesti, jos mahdollista, miten Schengenin säännöstöä voidaan soveltaa osittain mutta ei kokonaan?
<SPEAKER ID="296" NAME="Manuel Lobo Antunes">
neuvoston puheenjohtaja. - (PT) Minulla ei ole tämän kysymyksen osalta lisättävää siihen, mitä totesin alkupuheenvuorossani. Schengenin sopimuksessa on luonnollisesti omat määräyksensä ja artiklansa sopimuksen soveltamisesta ja soveltamisalasta, ja meidän on noudatettava noita artikloja ja määräyksiä.
<SPEAKER ID="297" NAME="Puhemies">
(PT) Seuraavana on
<P>
Aihe: EU:n ja Israelin välisen ihmisoikeuksia käsittelevän alakomitean perustaminen
<P>
EU:n ja Israelin välinen poliittista vuoropuhelua ja yhteistyötä käsittelevä alakomitea perusti EU:n ja Israelin välisen ihmisoikeustyöryhmän marraskuussa 2005.
<P>
Voiko neuvosto harkita EU:n ja Israelin välisen ihmisoikeustyöryhmän muuttamista ihmisoikeuksia käsitteleväksi alakomiteaksi, joka kokoontuisi säännöllisemmin kuin työryhmä (joka on kokoontunut vain kahdesti helmikuuhun 2007 mennessä) ja joka voisi järjestää säännöllisiä ja järjestelmällisiä kuulemistilaisuuksia kansalaisyhteiskunnan kanssa Israelissa, miehitetyillä palestiinalaisalueilla ja EU:ssa, jotta voitaisiin arvioida Israelin ja miehitettyjen palestiinalaisalueiden ihmisoikeustilannetta?
<SPEAKER ID="298" NAME="Manuel Lobo Antunes">
neuvoston puheenjohtaja. - (PT) EU:n ja Israelin välinen ihmisoikeustyöryhmä, joka perustettiin EU:n ja Israelin välisen poliittista vuoropuhelua ja yhteistyötä käsittelevän alakomitean kokouksessa 21. marraskuuta 2005, on foorumi, jossa molempien osapuolten on mahdollista analysoida ja keskustella säännöllisesti, järjestelmällisesti ja perusteellisesti ihmisoikeuskysymyksistä arvoisan jäsenen ja neuvoston toiveiden mukaisesti.
<P>
Ihmisoikeuskysymys on lisäksi jatkuva aihe EU:n ja Israelin välillä käytävän poliittisen vuoropuhelun kaikilla tasoilla. Arvoisan jäsenen kysymyksessään mainitsemat kansalaisjärjestöt osallistuvat jo vuoropuheluun.
<SPEAKER ID="299" NAME="Proinsias De Rossa" AFFILIATION="PSE">
(EN) Vastaus on rehellisesti sanottuna kielteinen. Kysyin, voitaisiinko ihmisoikeustyöryhmä, joka on kokoontunut vain kaksi kertaa vuoden 2005 jälkeen, muuttaa ihmisoikeuksia käsitteleväksi alakomiteaksi.
<P>
Palestiinalaisten ihmisoikeuksia rikotaan yhä 40 vuotta kestäneen Israelin miehityksen jälkeen.
<P>
Pyydän neuvostoa kertomaan, miten se suhtautuu ehdotukseen muuttaa ihmisoikeustyöryhmä alakomiteaksi, joka voisi kokoontua säännöllisesti ja luoda painetta Israelin viranomaisille, jotta nämä noudattaisivat ihmisoikeusvaatimuksia, joita me kaikki oletamme sivistyneiden yhteiskuntien ja demokratioiden noudattavan.
<SPEAKER ID="300" NAME="Manuel Lobo Antunes">
neuvoston puheenjohtaja. - (PT) Haluan sanoa arvoisalle jäsenelle, että, kuten jo totesin, ihmisoikeuksien noudattaminen ja suojelu ovat kestoaiheita EU:n ja kolmansien maiden välisessä vuoropuhelussa.
<P>
Ne ovat neuvoston huolenaiheita ja neuvoston vaihtuvien puheenjohtajavaltioiden jatkuvia huolenaiheita, ja tämä pätee myös puheenjohtajavaltio Portugaliin. Portugali kiinnittää erityistä huomiota ihmisoikeuskysymyksiin omista historiallisista syistään. Minulla oli vasta eilen mahdollisuus huomauttaa joillekin arvoisille Euroopan parlamentin jäsenille, että koska Portugalissa vallitsi diktatuuri vuoteen 1974 asti, seuraamme erityisen tarkasti kaikkea demokratiaan, oikeusvaltioon ja ihmisoikeuksin liittyvää. Nämä aiheet ovat meille erityisen tärkeitä, ja ne ovat siksi mukana vuoropuhelussamme kolmansien maiden ja myös Israelin kanssa. Sisällytämme aina nämä aiheet Israelin viranomaisten kanssa säännöllisesti käymäämme vuoropuheluun.
<SPEAKER ID="301" NAME="Puhemies">
(PT) Esityslistalla on seuraavana on
<P>
Aihe: Zimbabwen tilanne
<P>
Zimbabwen poliittisen ja taloudellisen tilanteen vakavuus on eräiden tietojen mukaan saanut ”hengenvaaralliset” mittasuhteet. Poliisi pidätti yli 1 300 kaupanomistajaa ja yritysjohtajaa, jotka olivat kieltäytyneet puolittamasta tuotteidensa hinnat presidentti Robert Mugaben hallituksen määräyksen mukaisesti. Hintojen leikkaaminen 50 prosentilla johti paniikinomaiseen ostoryntäykseen suuriin kauppaketjuihin. Sokerin, ruokaöljyn ja leivän kaltaisia ensisijaisia elintarvikkeita on saatavilla enää mustasta pörssistä. Huoltoasemilla ei enää ole myytävää. Silminnäkijöiden mukaan hallituspuolueen kannattajat ryöstivät useita liikkeitä. Inflaatio, jonka nousuvauhti on maailman nopein, on seuraus siitä, että hallitus painaa jatkuvasti lisää rahaa maksaakseen virkamiesten, poliisin ja sotilaiden palkat. Oppositiossa olevan MDC-puolueen mukaan hallitus yrittää varmistaa itselleen köyhien äänet yhdeksän kuukautta ennen presidentinvaaleja. Hallituspuolue Zanu-PF:n edustajien väitetään torjuneen Etelä-Afrikan presidentin Thabo Mbekin esittämän pyynnön vierailla Pretoriassa.
<P>
Mikä on neuvoston kanta? Aikooko se pyytää hallitusta kantamaan suuremman osan vastuustaan kriisissä?
<SPEAKER ID="302" NAME="Manuel Lobo Antunes">
arvoisa puhemies. - (PT) Neuvosto seuraa tiiviisti Zimbabwen vaikeaa poliittista ja taloudellista tilannetta. Neuvosto keskusteli aiheesta 23. huhtikuuta 2007 pitämässään kokouksessa ja sai lisätietoja tilanteesta 22. heinäkuuta eli äskettäin pidetyssä kokouksessa.
<P>
Neuvoston strategiana on ollut julkinen tiedottaminen siitä lähtien, kun ensimmäiset rajoitukset otettiin käyttöön. Neuvosto päätti vuonna 2002 ottaa käyttöön rajoittavia toimenpiteitä Zimbabwen johtoa vastaan ja julisti, että niin kauan kuin ihmisoikeuksia rikotaan, neuvosto katsoo tarpeelliseksi pitää voimassa rajoittavat toimenpiteet Zimbabwen hallitusta ja niitä vastaan, jotka ovat vastuussa väkivaltaisuuksista ja rikkovat oikeutta mielipiteen ilmaisuun, yhdistymiseen ja rauhanomaiseen kokoontumiseen. Neuvosto totesi lisäksi, että toimenpiteet kumotaan vain, jos olot sallivat ihmisoikeuksien, demokraattisten periaatteiden ja oikeusvaltion periaatteen noudattamisen.
<P>
Neuvosto päätti 23. huhtikuuta laajentaa viisumikieltoluetteloa vastauksena hiljattaisiin väkivaltaisuuksiin ja ihmisoikeusloukkauksiin. Neuvosto on rajoittavien toimenpiteiden käyttöönotosta asti yrittänyt saada mukaan Afrikan monenkeskiset elimet. Neuvosto on järjestelmällisesti aina toimenpiteiden käyttöönotosta lähtien liittänyt Zimbabwen kysymyksen kaikkien SADC-maiden kanssa järjestettyjen ministerikokousten asialistalle. EU käsitteli Zimbabwen tilannetta myös YK:n ihmisoikeuskomission kanssa.
<P>
Neuvosto kiitteli erityisesti SADC-maiden aloitetta ja presidentti Mbekille annettuja valtuuksia edistää opposition ja hallituksen välistä vuoropuhelua sekä Kikweten nimittämistä SADC:n elimen puheenjohtajaksi. Neuvosto odottaa innokkaana Afrikan aloitteiden alustavia tuloksia ja tarkistaa tarvittaessa kantaansa niiden mukaisesti.
<SPEAKER ID="303" NAME="Johan Van Hecke" AFFILIATION="ALDE">
(NL) Arvoisa puhemies, Zimbabwen tilanne on muuttumassa vähitellen lievästi sanottuna toivottomaksi. Valitettavasti kansainvälinen yhteisö, EU mukaan lukien, seuraa tilannetta avuttomana vierestä.
<P>
Esittäisin lyhyen lisäkysymyksen neuvostolle, sillä puheenjohtajavaltio Portugali järjestää EU:n ja Afrikan välisen huippukokouksen Lissabonissa 8. ja 9. joulukuuta. Tämä ei ole viime vuosina ollut mahdollista, koska presidentti Mugaben kutsumisesta huippukokoukseen ei ole päästy yhteisymmärrykseen. Kysymykseni on hyvin täsmällinen, ja odotan siihen täsmällistä vastausta: aikooko puheenjohtajavaltio kutsua presidentti Mugaben Lissabonissa joulukuussa pidettävään huippukokoukseen? Toiseksi millä tavoin neuvosto toivoo ottavansa Zimbabwen tilanteen esille huippukokouksessa?
<SPEAKER ID="304" NAME="Manuel Lobo Antunes">
neuvoston puheenjohtaja. - (PT) Kuten sanoin, neuvosto seuraa tiiviisti Zimbabwen tilannetta ja on ryhtynyt tarpeellisiksi katsomiinsa toimiin asiassa. Eurooppa-neuvosto on omasta puolestaan aina tehnyt tiettäväksi kokoustensa päätelmissä, että Euroopan unionille on strategisesti tärkeää käydä kokonaisvaltaista, kattavaa ja yksityiskohtaista vuoropuhelua Afrikan kanssa yleisesti.
<P>
Tämä on Eurooppa-neuvoston meille antama mandaatti, joka vastaa tälle kokonaisvaltaiselle vuoropuhelulle annettua merkitystä ja sitoutumista siihen. Meidän on pidettävä vuoropuhelua yllä Afrikan maiden kanssa, sillä meillä on paljon keskusteltavaa ja tekemistä yhdessä Afrikan kanssa. Juuri tämä tavoite ja tarkoitus mielessään puheenjohtajavaltio on päättänyt järjestää joulukuussa Lissabonissa toisen EU:n ja Afrikan välisen huippukokouksen. Olemme vakuuttuneita siitä, että kokouksen järjestäminen on omien etujemme lisäksi myös muiden jäsenvaltioiden sekä EU:n ja Afrikan etujen mukaista.
<P>
Afrikan kanssa on keskusteltava maahanmuutosta, taloudesta, kaupasta, energiasta, ilmastosta ja luonnollisesti myös ihmisoikeuksista sekä hyvästä hallinnosta eli aiheista, joista olemme jo keskustelleet ja joista keskusteltiin myös ensimmäisessä huippukokouksessa, joka järjestettiin Kairossa vuonna 2000 Portugalin edellisellä puheenjohtajuuskaudella.
<P>
Tämän tavoitteen asetimme puheenjohtajuuskaudellemme, ja jatkamme ponnisteluja tavoitteen saavuttamiseksi tiiviissä yhteistyössä kumppaniemme kanssa sekä EU:ssa että Afrikassa.
<SPEAKER ID="305" NAME="Puhemies">
(PT) Seuraavana on
<P>
Aihe: Nord Stream -maakaasuputki
<P>
Saksan puheenjohtajakaudella maan edustaja totesi, että Nord Stream on yksityisten yritysten hanke eikä EU:lla ole vaikutusvaltaa siihen nähden.
<P>
Saksan ulkoministeri Frank-Walter Steinmeier totesi Liettuan televisiolle 15. heinäkuuta 2007 antamassaan haastattelussa, että Nord Stream ei ole saksalais-venäläinen vaan yleiseurooppalainen hanke. EU vastustaisi hanketta, mikäli se vahingoittaisi Liettuan energia- ja ympäristöpoliittisia etuja.
<P>
Mikä on nykyisen puheenjohtajavaltio Portugalin näkemys asiaan? Onko Nord Stream yksityinen hanke vai EU-hanke? Mikä on sen asema tulevassa EU:n yhteisessä energiapolitiikassa?
<SPEAKER ID="306" NAME="Manuel Lobo Antunes">
neuvoston puheenjohtaja. - (PT) Neuvosto huomauttaa arvoisan jäsenen mainitsemista kohdista ja ensimmäisestä kysymyksestä, ettei se kommentoi tiedotusvälineiden uutisia.
<P>
Vastauksena toiseen kysymykseen neuvosto haluaa muistuttaa arvoisaa jäsentä siitä, että Nord Stream -hanke on Nord Stream AG:n johtama yksityinen yhteisyrityshanke. Putken rakentaminen Venäjän ja Saksan välille Itämeren kautta on lisäksi määritelty Euroopan parlamentin ja neuvoston päätöksessä N:o 1364/2006/EY Euroopan etua koskevaksi hankkeeksi, kuten neuvosto mainitsi vastauksessaan Nils Lundgrenin esittämään suulliseen kysymykseen, joka koski Itämeren saksalais-venäläistä kaasuputkea. Neuvosto kehottaa arvoisaa jäsentä tutustumaan kyseiseen vastaukseen, jos hän haluaa yksityiskohtaista tietoa hankkeen määritelmästä.
<P>
Kolmannesta kysymyksestä neuvosto haluaa todeta, että uuden kaasuputken rakentaminen Pohjois-Eurooppaan kyseiselle reitille vastaa Euroopan unionin energiapoliittista tavoitetta parantaa yhteisön energiavarmuutta. Energialähteiden ja kuljetusreittien tehokas monipuolistaminen mainitaan maaliskuussa 2007 laaditussa Euroopan yhteisön toimintasuunnitelmassa yhtenä keinona parantaa energian toimitusvarmuutta. Yhteisön säännöstöä ja erityisesti yhteisön ympäristölainsäädäntöä sovelletaan aina tarvittaessa kokonaisuudessaan kaasuputken niihin osiin, jotka rakennetaan EU:n jäsenvaltioiden alueelle.
<SPEAKER ID="307" NAME="DanutBudreikait" AFFILIATION="ALDE">
(LT) Minun on vaikea ymmärtää, onko kyseessä yksityinen hanke vain EU:n hanke. Kaasuputki lasketaan Itämereen usean, ei pelkästään kahden maan läheisyyteen. On suuri vaara, että merenpohjassa sijaitsevat asetarvikkeet nostetaan ylös. Hanke ei ole vielä edes päässyt käyntiin, kun Venäjä ja Saksa ovat jo muuttaneet reittiä sen jälkeen kun huomattiin, että merenpohjassa lähellä Tanskaa, Suomea, Viroa ja Ruotsia on runsaasti toisen maailmansodan aikaisia asetarvikkeita. Voiko hanke olla yksityinen, jos se saa aikaan paitsi energiantoimitusongelman - toisin sanoen kaasuntoimitusongelman - putken läheisyydessä sijaitsevissa maissa myös ympäristöongelman Itämerellä?
<SPEAKER ID="309" NAME="Manuel Lobo Antunes">
neuvoston puheenjohtaja. - (PT) Minulla ei ole tämän kysymyksen osalta muuta lisättävää siihen, mitä totesin ensimmäisessä vastauksessani, kuin toistaa lupauksemme siitä, että yhteisön säännöstöä sovelletaan tarvittaessa kokonaisuudessaan ja aina, kun on kyse ympäristöstä. Näin ollen toivon, että vastauksemme lievittää arvoisan jäsenen ilmaisemaa huolta ja antaa vastauksen siihen.
<SPEAKER ID="310" NAME="Puhemies">
(PT) Seuraavana on
<P>
Aihe: Mordechai Vanunun kuuden kuukauden vankilatuomio
<P>
Jerusalemin rikostuomioistuin langetti yli kahdenkymmenen vuoden ajan rauhanaktivistina toimineelle entiselle ydinteknikolle Mordechai Vanunulle 2. heinäkuuta 2007 kuuden kuukauden vankilatuomion, koska Israelin viranomaisten mukaan hän ei ollut noudattanut hallinnollista määräystä, jolla rajoitetaan hänen ilmaisu- ja liikkumisvapauttaan.
<P>
Vanunu siepattiin aikoinaan Roomassa, ja hänet kuljetettiin Israeliin, jossa hänet vangittiin syytettynä maanpetoksesta, koska hän oli kertonut Sunday Times -lehdelle Israelin ydinaseista. Oikeudenkäynti käytiin suljetuin ovin, ja hänet tuomittiin vankilaan 18 vuodeksi, joista 11 vuotta hän vietti täysin eristyksissä. Sen jälkeen kun hän vuonna 2004 vapautui vankilasta, hänen vapauttaan rajoitettiin edellä mainitulla määräyksellä huomattavasti (ennen kaikkea hänellä ei saa olla kontakteja muiden maiden kuin Israelin kansalaisiin, hän ei saa lähestyä lähetystöjä ja konsulaatteja, omistaa matkapuhelinta, käyttää Internetiä tai poistua maasta).
<P>
Mihin toimiin neuvosto aikoo ryhtyä tässä asiassa Israelin viranomaisten suhteen reagoidakseen näihin sananvapautta ja liikkumisvapautta koskevien perusoikeuksien rikkomuksiin?
<SPEAKER ID="311" NAME="Manuel Lobo Antunes">
neuvoston puheenjohtaja. - (PT) Kuten ilmenee vastauksistamme kysymyksiin,, ja, neuvosto seuraa mielenkiinnolla arvoisan jäsenen kysymyksessään mainitseman Mordechai Vanunun tapausta ja erityisesti hänen tilannettaan sen jälkeen, kun hän vapautui vankilasta vuonna 2004.
<SPEAKER ID="312" NAME="Puhemies">
(PT) Seuraavana on
<P>
Aihe: Vuokratyöntekijädirektiivin edistyminen
<P>
Mitä tuloksia saavutettiin puheenjohtajavaltio Portugalin johtamissa alustavissa keskusteluissa, joissa pyrittiin sopimukseen vuokratyöntekijöiden työehtoja koskevasta direktiiviehdotuksesta?
<P>
Aikooko neuvoston puheenjohtaja toimittaa muutetusta direktiiviehdotuksesta äänestyksen neuvostossa Portugalin puheenjohtajakaudella, ja mikä on asiasta käytävien epävirallisten ja virallisten neuvottelujen aikataulu?
<SPEAKER ID="313" NAME="Manuel Lobo Antunes">
neuvoston puheenjohtaja. - (PT) Haluan ilmoittaa, että jäsenvaltioiden kanssa käytyjen alustavien kuulemisten tuloksena puheenjohtajavaltio Portugali on päättänyt aloittaa uudelleen keskustelut vuokratyöntekijöitä koskevasta direktiiviehdotuksesta, joka on sen mielestä tärkeä osa joustoturvaa koskevaa keskustelua.
<P>
Koska neuvosto ei ole käsitellyt asiaa vuoden 2004 jälkeen, on tärkeää arvioida nykytilanne ja pohtia mahdollisia menettelytapoja. Puheenjohtajavaltio ryhtyy piakkoin toimiin tässä tarkoituksessa.
<SPEAKER ID="314" NAME="Richard Howitt" AFFILIATION="PSE">
(EN) Haluan kiittää neuvoston puheenjohtajaa hänen ystävällisistä sanoistaan. Joustoturva on todellakin hyvä periaate, kuten toteamme täällä istuntosalissa ja EU:n toimielimissä. Moni kuitenkin ihmettelee, missä se turva on, sillä joustoa näkyy kyllä paljonkin. Vuokratyöntekijädirektiivi on todellinen testi siinä, miten turvanäkökohta tulee toteutumaan. Mitähän mahtavat neuvoston puheenjohtajan mielestä olla ne jarruttavat tekijät Euroopan neuvostossa, jotka estävät asiassa etenemisen. Puheenjohtajavaltioiden onnistuneista kausista huolimatta miten luottavainen hän on sen suhteen, että neuvosto todella pääsee sopimukseen Portugalin kaudella?
<SPEAKER ID="315" NAME="Manuel Lobo Antunes">
neuvoston puheenjohtaja. - (PT) Kiitän arvoisaa jäsentä kysymyksestä. Kuten totesin, tämä on asia, jonka parissa puheenjohtajavaltio Portugali haluaa työskennellä ja päästä eteenpäin. Olemme aina sanoneet, että puheenjohtajavaltion menestyminen riippuu ensisijaisesti puheenjohtajavaltiosta itsestään, mutta sen on voitava luottaa myös kaikkien jäsenvaltioiden sitoumukseen, yhteistyöhön ja haluun edetä. Tämä on asia, jota emme voi niin sanoakseni saattaa turvalliseen satamaan, elleivät kaikki jäsenvaltiot ole puolellamme.
<P>
Voimme olla tyytyväisiä, jos saamme Portugalin puheenjohtajuuskaudella aikaan edes huomattavaa edistystä, vaikka täyttä yhteisymmärrystä ei löytyisikään. Pyrimme siihen ja toivomme, kuten totesin, että kumppanimme hyväksyisivät ehdotuksemme ja esityksemme ja suhtautuisivat samalla realistisesti tähän kysymykseen, sillä mehän tiedämme, että keskustelu ja aihe ovat monimutkaiset, kuten direktiivin historia osoittaa.
<P>
Joustoturvasta voin todeta, että Portugalille ja Portugalin puheenjohtajakaudelle joustoturva tarkoittaa paitsi joustoa myös turvaa, ja nämä kaksi kuuluvat yhteen. Kiitoksia paljon.
<SPEAKER ID="316" NAME="Puhemies">
(PT) Kysymyksiin, joihin ei ajanpuutteen vuoksi voitu vastata, vastataan kirjallisesti (ks. liite).
<P>
Kyselytunti on päättynyt.
<P>
(Istunto keskeytettiin klo 19.00 ja sitä jatkettiin klo 21.00.)
