<CHAPTER ID="010">
Honduras (keskustelu) 
<SPEAKER ID="184" NAME="Puhemies">
(ES) Esityslistalla on seuraavana neuvoston ja komission julkilausumat Hondurasin tilanteesta.
<SPEAKER ID="185" NAME="Carl Bildt">
neuvoston puheenjohtaja. - (EN) Arvoisa puhemies, maailma on avara. Olen kiitollinen tästä tilaisuudesta tarkastella jonkin verran Hondurasin tilannetta ja maan viimeaikaisten tapahtumien vakavuutta niin Hondurasin kuin koko alueen kannalta. Yritän esittää asiani kohtuullisen lyhyesti.
<P>
Tämänhetkisen kriisin puhjettua viime kuussa neuvoston puheenjohtajavaltio on tuominnut demokraattisesti valittuun presidentti Manuel Zelayaan kohdistuneet sotilaalliset toimet huolimatta kaikesta muusta, mitä voidaan sanoa. Toimet olivat vastoin Hondurasin perustuslaillista järjestystä.
<P>
Me olemme vaatineet perustuslaillisen järjestyksen täysimääräistä palauttamista ja kehottaneet kaikkia osapuolia ja elimiä pidättäytymään väkivallasta tai väkivaltaa koskevista puheista ja etsimään nopeaa ja rauhanomaista ratkaisua.
<P>
Kun Euroopassa on ongelmia, me odotamme Euroopan unionin ottavan ohjat käsiinsä niiden ratkaisemiseksi ja toivomme muun maailman tukevan unionin toimia. Vastaavasti me pyrimme nyt helpottamaan Hondurasin tilannetta tukemalla Amerikan valtioiden järjestön toimia ratkaisun löytämiseksi vuoropuhelun välityksellä ja tekemällä kompromisseja.
<P>
Meillä ei ole Hondurasissa tällä hetkellä yhtäkään suurlähettilästä. Meillä ei ole maahan myöskään diplomaattisia suhteita.
<P>
Me pidimme hyvin tervetulleina Nobelin rauhanpalkinnon voittaneen Costa Rican presidentin, Oscar Ariasin, hiljattaisia toimia erimielisyyksien sovittelemiseksi. Sovittelu on osoittautunut melko vaativaksi tehtäväksi, mikä ei kyllä ole mikään yllätys. Uutiset ensi lauantaina järjestettävistä presidentti Ariasin johtamista tapaamisista ovat kuitenkin rohkaisevia. Me kannustamme häntä jatkamaan ponnistelujaan ja kehotamme molempia osapuolia valmistautuman kompromisseihin ja noudattamaan Hondurasin perustuslakia sen yksityiskohtia myöten.
<P>
Haluan lopuksi korostaa meidän pitävän erittäin tärkeänä sitä, että Hondurasissa järjestetään tämänhetkisestä kriisistä huolimatta myöhemmin tänä vuonna oikeudenmukaiset, oikea-aikaiset ja avoimet presidentinvaalit. Demokraattisen hallinnon tulee kaikkialla maailmassa perustua oikeusvaltioperiaatteeseen ja ihmisoikeuksien kunnioittamiseen myös jatkossa. Keski-Amerikka, Latinalainen Amerikka ja koko uusi maailma ei ole tässä suhteessa poikkeus.
<SPEAKER ID="186" NAME="Catherine Ashton">
komission jäsen. - (EN) Arvoisa puhemies, minulla on jälleen ilo osallistua lyhyesti parlamentin keskusteluun kollegani Benita Ferrero-Waldnerin puolesta, nyt kun aiheena on Hondurasin poliittinen kriisi.
<P>
Latinalaisen Amerikan instituutiot ovat jälleen kriisissä monien vuosien tauon jälkeen. Hondurasin kriisi osoittaa, miten hataria oikeusvaltio ja konfliktien ratkaisemiseen tarkoitetut institutionaaliset puitteet ovat joissain Latinalaisen Amerikan valtioissa. Se osoittaa myös sen, miten helposti nämä valtiot voivat ajautua kriisitilanteeseen etenkin nyt, kun poliittinen vastakkainasettelu on niissä voimakasta.
<P>
Komissio reagoi nopeasti. Me ilmaisimme syvän huolemme Hondurasin tapahtumista ja korostimme, että pidämme oikeusvaltiota, demokratiaa ja demokraattisesti valittuja instituutioita äärimmäisen tärkeinä. Me olemme kehottaneet kaikkia osapuolia ratkaisemaan erimielisyytensä rauhanomaisesti ja maan lainsäädäntöä noudattaen sekä aloittamaan ripeästi vuoropuhelun maan rauhan ja vakauden palauttamiseksi.
<P>
Me pahoittelimme väkivaltaisia yhteenottoja ja erityisesti niiden aiheuttamia kuolonuhreja sekä kehotimme kaikkia osapuolia pysymään maltillisina. Komissio ilmoitti olevansa valmis tukemaan kaikkia kriisin rauhanomaiseen ratkaisuun ja perustuslaillisen järjestyksen palauttamiseen tähtääviä aloitteita.
<P>
Kuten neuvoston puheenjohtaja totesi, me tuimme Amerikan valtioiden järjestön ja sen pääsihteerin, Jose Miguel Insulzan, laatimaa aloitetta, joka valitettavasti ei kuitenkaan kantanut hedelmää. Me pidämme Costa Rican presidentin sovittelupyrkimyksiä erittäin tervetulleina ja uskomme, että ne johtavat kriisin rauhanomaiseen ratkaisuun.
<P>
Hondurasin tapahtumien seurauksena Keski-Amerikan assosiaatiosopimusta koskevaa seuraavaa neuvottelukierrosta päätettiin lykätä Keski-Amerikan hallitusten ja EU:n jäsenvaltioiden kuulemisen jälkeen. Neuvottelut oli tarkoitus järjestää Brysselissä 6.-10. heinäkuuta. Me uskomme, että neuvottelut voidaan kuitenkin käynnistää uudelleen mahdollisimman pian.
<P>
Kuten neuvoston puheenjohtaja myöskin totesi, EU:n puheenjohtajuuden suurlähettiläs on kutsuttu tilanteen vakavuuden vuoksi takaisin kuulemista varten, ja myös muut EU:n suurlähettiläät ovat poistuneet maasta.
<P>
Me tarkastelemme, millä tavoin EU voi parhaiten tukea kriisin ratkaisemista, läheisessä yhteistyössä neuvoston puheenjohtajavaltion ja jäsenvaltioiden kanssa. Toistaiseksi yhteistyön jäädyttämisestä ei ole tehty päätöstä. Talousarviotukea koskevien rahoitussitoumusten maksaminen on kuitenkin keskeytetty.
<P>
Me olemme varsin tietoisia siitä, että Hondurasin tapahtumat voivat luoda vaarallisen ennakkotapauksen. Askel taaksepäin demokratian tiellä voi horjuttaa koko alueen vakautta. Tämän vuoksi me seuraamme tilannetta tarkasti ja tuemme kaikkia toimia rauhanomaisen ratkaisun löytämiseksi. Me pidämme parlamentin ajan tasalla tilanteen kehittymisestä.
<SPEAKER ID="187" NAME="José Ignacio Salafranca Sánchez-Neyra">
PPE- ryhmän puolesta. - (ES) Arvoisa puhemies, vaaleilla valittu presidentti on tultu hakemaan kodistaan sotilasvoimin, viety lentokoneeseen ja lennätetty vieraaseen maahan. Demokratian näkökulmasta tällaiset toimet pitää tuomita järjestelmällisesti ja varauksetta.
<P>
Arvoisa puhemies, tältä pohjalta täytyy sanoa, että monien arvostettujen asiantuntijoiden, kuten Mario Vargas Llosan, esittämät huomiot ovat tässä tapauksessa erittäin merkittäviä. Asiantuntijat ovat todenneet, että syrjäytetyn presidentti Zelayan näkyvimmät puolustajat ovat itse asiassa olleet sellaisten järjestelmien edustajia, joissa ihmisoikeuksia loukataan järjestelmällisesti ja yksilönvapauksia poljetaan vähitellen, kuten Euroopan parlamentti totesi viimeisimmässä maailman ihmisoikeustilannetta koskevassa raportissa. Sivumennen sanoen on hyvä huomata, että presidentti Zelaya on saanut taakseen kaikkien poliittisten puolueiden, myös oman puolueensa, tuen sekä korkeimman oikeuden tuen vastoin tasavallan kansallista kongressia.
<P>
Meidän on nyt löydettävä tie ulos tästä tilanteesta. Neuvoston puheenjohtaja on todennut, että Euroopan unionin on helpotettava paluuta demokraattiseen normaalitilaan tukemalla alueen tilanteen vakauttamiseen pyrkivän Costa Rican presidentin Óscar Ariasin toimia.
<P>
Tämän lisäksi Euroopan unionin täytyy tulevien presidentinvaalien alla tarjota vaalitarkkailukokemuksensa Hondurasin käyttöön ja valmistautua lähettämään alueelle EU:n vaalitarkkailuvaltuuskunta.
<P>
Arvoisa neuvoston puheenjohtaja, näiden toimien ohella on tärkeää, että Euroopan unioni toimii johdonmukaisesti sortumatta kaksinaismoraaliin. Me emme voi hyväksyä sitä, että Euroopan unioni toisaalta helpottaa ja lisää poliittista vuoropuheluaan alueen ainoan epädemokraattisen valtion kanssa ja toisaalta pakottaa köyhän Hondurasin kansalaiset maksamaan johtajiensa virheistä, joista presidentti Zelaya ei ole täysin tietämätön.
<P>
Arvoisa neuvoston puheenjohtaja, arvoisa komission jäsen, uskon, että Euroopan unionin täytyy toimia alueella aktiivisesti, kuten puheenjohtaja Bildt totesi. Euroopan unionin aktiivinen läsnäolo näkyy tällä hetkellä assosiaatiosopimusta koskevissa neuvotteluissa, jotka ovat pian huipentumassa. Arvoisa puhemies, me emme saa antaa viattomien kärsiä syyllisten puolesta. Sen vuoksi uskon, että meidän on syytä harkita neuvotteluiden käynnistä ripeästi uudelleen heti konfliktin ratkettua.
<SPEAKER ID="188" NAME="Luis Yañez-Barnuevo García">
S&D-ryhmän puolesta. - (ES) Arvoisa puhemies, me tuomitsemme Hondurasin tapahtumat koko kansainvälisen yhteisön tavoin. Me emme ole huolissamme vain tilanteen vakavuudesta sinällään ja perustuslaillisen järjestyksen romahtamisesta, joita neuvoston puheenjohtaja ja komission jäsen painottivat, vaan myös tapahtumien koko alueelle asettamasta hyvin kielteisestä ennakkotapauksesta. Demokratia onnistuttiin kerran palauttamaan kaikkiin Latinalaisen Amerikan valtioihin joitain poikkeuksia lukuun ottamatta, mutta se edellytti tuolloin valtavia ponnistuksia.
<P>
Me emme sen vuoksi voi hyväksyä tämänhetkistä tilannetta. Euroopan unioni ja jäsenvaltiot tekivät oikein kutsuessaan lähettiläänsä takaisin, peruuttaessaan kaikki yhteistyön muodot ja jäädyttäessään alueen kanssa käytävät neuvottelut. Olen neuvoston puheenjohtajan ja komission puheenjohtajan kanssa yhtä mieltä siitä, että meidän on nyt tuettava Costa Rican sosiaalidemokraatteja edustavan presidentin ja Nobelin rauhanpalkinnon voittajan, Óscar Ariasin, neuvottelutoimia ja pyrkiä estämään niin hallinnon kuin kansalaisten aiheuttamat väkivaltaisuudet.
<P>
Nyt ei ole oikea aika tarkastella presidentti Zelayan mahdollisesti tai todellisuudessa tekemiä virheitä; Zelayan kausi päättyy puolen vuoden kuluttua, eikä nyt ole niiden pohdintojen aika. Nyt on aika tarkastella Hondurasin perustuslaillisen järjestyksen romahdusta, jonka armeijan joukot saivat aikaan - toki kongressin ja oikeuslaitoksen tuella, mutta täysin lainvastaisella tavalla.
<P>
Ehdimme myöhemmin pohtia presidentti Zelayan tulevaisuutta, mutta juuri nyt meidän on ehdottomasti vaadittava hänen valtaan paluutaan. Hän on Hondurasin perustuslaillinen presidentti tammikuuhun 2010 asti.
<SPEAKER ID="189" NAME="Izaskun Bilbao Barandica">
ALDE-ryhmän puolesta. - (ES) (Puhuu lyhyesti baskin kielellä.) Arvoisa puhemies, puhun baskin kieltä, vähemmistökieltä, jolla ei ole vielä virallista asemaa Euroopan parlamentissa. Toivon, että baski pääsee jonain päivänä virallisen kielen asemaan monien muiden kielten rinnalle ja että me voimme puhua täällä äidinkieltäni ja Baskimaan kieltä.
<P>
Kannatan ja ryhmäni kannattaa Hondurasissa tapahtuneen vallankaappauksen selväsanaista tuomitsemista - puhun vallankaappauksesta, sillä meidän on syytä puhua asioista niiden oikeilla nimillä. Joidenkin mielestä saattoi olla virhe yrittää ennen kaikkea kuulla kansan tahtoa, mutta meidän tehtävämme ei ole pohtia nyt sitä. Olen yhtä mieltä myös siitä, että sekä komission että neuvoston täytyy pyrkiä tukemaan entisen perustuslaillisen ja institutionaalisen järjestyksen palauttamista ja taata Hondurasin kansanvaaleilla laillisesti valitun presidentin paluu.
<P>
Myös minä pidän huolestuttavina Hondurasista saatuja tietoja hyökkäyksistä, jotka ovat kohdistuneet joihinkin hallituksen jäseniin ja jopa diplomaatteihin, jotka on siis nyt kutsuttu takaisin. Ryhmäni luonnollisesti tukee komission jäsenen tavoin kaikkia Amerikan valtioiden järjestön toimia Hondurasin konfliktin käsittelemiseksi ja ratkaisemiseksi.
<P>
Ryhmäni katsoo, että Euroopan on tuettava demokratiaa Hondurasissa perusoikeuksien turvaamiseksi ja sen varmistamiseksi, että maan tämänhetkisiä ongelmia pyritään ratkomaan ainoastaan poliittisen vuoropuhelun keinoin.
<P>
Me tuemme ilman muuta myös kaikkia Nobelin rauhanpalkinnon voittajan, Óscar Ariasin, toimia, ja toivomme, että edellä mainittujen toimien toteuduttua maassa voidaan järjestää täysin avoimet, demokraattista järjestelmää ja ihmisoikeuksia kunnioittavat vaalit marraskuussa 2009. Toivon myös, että tämänhetkinen tilanne antaa meille mahdollisuuden jatkaa neuvotteluita assosiaatiosopimuksen aikaansaamiseksi.
<SPEAKER ID="190" NAME="Raül Romeva i Rueda">
Verts/ALE-ryhmän puolesta. - (ES) Arvoisa puhemies, haluan edellisten puhujien tavoin käyttää tämän tilaisuuden tuomitakseni Hondurasin viimeaikaiset tapahtumat ja ilmaistakseni ryhmäni tyrmistyksen niiden johdosta.
<P>
Olen seurannut Hondurasin ja Keski-Amerikan tilannetta viime vuosina toimiessani suhteista Keski-Amerikan maihin vastaavan valtuuskunnan varapuheenjohtajana. Pidän erittäin merkittävänä ja tärkeänä sitä, että me keskustelemme Hondurasin tilanteesta tämän parlamentin ensimmäisenä istuntopäivänä. Se osoittaa, että kyse on erittäin keskeisestä kysymyksestä. Hondurasilla on surullinen kunnia toimia 2000-luvun ensimmäisen vallankaappauksen näyttämönä Keski-Amerikassa, ja se meidän on syytä muistaa.
<P>
Sen vuoksi en ainoastaan tuomitse presidentti Zelayan vastaista vallankaappausta, vaan myös vaadin Euroopan unionia pidättäytymään tunnustamasta vallankaappauksen johtajaa, Roberto Michelettiä. Pidän lisäksi erittäin tärkeänä, että Euroopan unioni vaatii perustuslaillisen järjestyksen palauttamista, kuten se jo tekeekin. Marraskuussa 2009 pidettävät vaalit on ehdottomasti valmisteltava asianmukaisella, vastuullisella ja uskottavalla tavalla. Sen vuoksi pidän tervetulleena sitä, että alueen kanssa käytävät assosiaatiosopimusta koskevat neuvottelut on jäädytetty ainakin toistaiseksi.
<P>
Pyydän, että Euroopan unioni keskeyttää myös kaupan tukemisen, kuten Maailmanpankki ja Yhdysvallat ovat muun muassa tehneet, humanitääristä apua lukuun ottamatta.
<P>
Näiden toimenpiteiden lisäksi on tärkeää muistaa, että vallankaappauksen syyllisten löytämiseksi on tarpeen suorittaa selkeä ja ytimekäs tutkimus. On selvää, että syyllisiä on useita, että vallankaappauksen taustalla on monia muita intressejä ja että me emme joiltain osin tunne edes syyllisten nimiä.
<P>
Katson, että Euroopan unionin pitäisi vaatia tällaisen tutkimuksen tekemistä. Sitä varten meidän on lähetettävä paikan päälle pysyvä kansainvälinen valtuuskunta tukemaan maassa nousevia liikkeitä, jotka pyytävät ja vaativat takaisin kansalaisilta pois riistettyä demokratiaa.
<SPEAKER ID="191" NAME="Willy Meyer">
GUE/NGL-ryhmän puolesta. - (ES) Arvoisa puhemies, neljä päivää vallankaappauksen jälkeen poliittinen ryhmäni päätti lähettää minut Tegucigalpaan tarkkailemaan vallankaappauksen seurauksia paikan päällä. Tegucigalpassa sain todistaa vallankaappauksen tavanomaisia seurauksia: sortoa, vapauden riistoa, pidätysmääräyksiä kaappausta vastustaneista parlamentin jäsenistä, yhteiskunnallisten ryhmien johtajien vangitsemisia sekä sairaaloita, joissa oli lukuisia loukkaantuneita ja jotka hyödynsivät ulkonaliikkumiskieltoa. Tällaisen kuvan sain paikan päällä.
<P>
Pidän neuvoston ja Euroopan komission reaktiota tervetulleena, sillä se on tässä tilanteessa ainoa mahdollinen reaktio. Ensinnäkin kaikki Amerikan valtioiden järjestön vaatimukset on täytettävä. Haluan tässä kohtaa todeta, että tapaamisessani Amerikan valtioiden järjestön pääsihteerin kanssa tuli hyvin selkeästi esiin, että vallankaappauksen johtajan, Roberto Michelettin, laittoman hallituksen kaikki mahdolliset toimet julistetaan mitättömiksi, ja että Amerikan valtioiden järjestö on jo päättänyt kieltäytyä tarkkailemasta Michelettin hallituksen järjestämiä mahdollisia vaaleja.
<P>
Toivon, että Euroopan unioni menettelee samoin, noudattaa samaa tiekarttaa, jotta Michelettin hallituksen toimia ei tunnustettaisi. Näin ollen me emme voisi tarkkailla vaaleja, joita vallankaappauksen kautta valtaan noussut hallitus on vääristellyt.
<P>
Tästä viikosta tulee uskoakseni ratkaiseva. Hondurasin ainoa ja laillinen presidentti, Manuel Zelaya, on ilmaissut kantansa hyvin selkeästi. Hän on tehnyt selväksi, että hän antaa tilanteen kypsyä viikon ajan. Jos Costa Rican keskusteluissa ei viikon kuluessa päätetä, että hänen tulee palata, niin hän aikoo palata joka tapauksessa.
<P>
Koska Hondurasin ainoa laillinen presidentti on tehnyt päätöksensä, toivon, että Euroopan parlamentti, toimielimet, neuvosto ja komissio aikovat tukea tätä päätöstä Amerikan valtioiden järjestön, YK:n sekä Yhdysvaltojen tavoin. Pidän näin ollen hyvin tärkeänä, että parlamentin viestiä leimaa vaativa sävy, vaatimus perustuslaillisen vallan palauttamisesta ja presidentti Zelayan paluusta.
<P>
Hyvät parlamentin jäsenet, toivon meidän voivan tehdä päätöksen siitä, että Euroopan parlamentti tuomitsee Hondurasin vallankaappauksen varauksetta ja tukee presidentti Zelayan paluuta. Toivon näin ollen myös, että me päätämme tukea kaikkia kansainvälisten järjestöjen aloitteita.
<SPEAKER ID="192" NAME="Kader Arif" AFFILIATION="S&amp;D">
(FR) Arvoisa puhemies, arvoisa komission jäsen, hyvät parlamentin jäsenet, haluan aloittaa yhtymällä edellisiin puhujiin, jotka ovat tuominneet mahdollisimman kovasanaisesti Hondurasissa tapahtuneen presidentti Zelayan hallituksen vastaisen vallankaappauksen. Presidentti Zelayan mielivaltainen vangitseminen ja maasta karkottaminen rikkovat perustuslaillista järjestystä, joka on palautettava mahdollisimman pian. Sotilaallinen vallankumous, jonka seurauksena Roberto Micheletti julisti itsensä uudeksi presidentiksi, muistuttaa mieliin Keski-Amerikan historian synkimmät ajat, ja tämänkaltaiset demokratian vastaiset hyökkäykset ovat meidän silmissämme kestämättömiä.
<P>
Olen sen vuoksi tyytyväinen Amerikan valtioiden järjestön päätökseen jäädyttää Hondurasin jäsenyys sekä presidentti Oscar Ariasin hyväksymiseen tilanteen sovittelijaksi.
<P>
Arvoisa komission jäsen, olen samalla kuitenkin huolissani kauppasuhteista, joita Euroopan unioni ylläpitää Hondurasiin. Euroopan komissio ja Keski-Amerikka ovat neuvotelleet kuukausien ajan uuden sukupolven assosiaatiosopimuksesta. Viime viikolle suunnitellut tapaamiset peruutettiin vallankaappauksen seurauksena. Meidän pitäisi olla tästä ilahtuneita. Uskon ymmärtäneeni viestinne, mutta pyytäisin vielä joitain lisätietoja. Onko komissio päättänyt vakaasti jäädyttää neuvottelut siihen asti, kunnes Hondurasin institutionaalinen ja poliittinen tilanne on palannut normaaliksi? Tätä minä kysyn omasta ja poliittisen ryhmäni puolesta, haluaisin kuitenkin vielä tarkempia tietoja komission kannasta tähän asiaan.
<P>
Arvoisa komission jäsen, haluaisin ottaa esiin vielä toisen asian, nimittäin yleisen tullietuusjärjestelmän ("Generalised System of Preferences Plus"), josta Honduras hyötyy. Lukuisat kansalaisjärjestöt ovat raportoineet vallankaappauksen jälkeen tehdyistä mielivaltaisista päätöksistä ja ihmisoikeusloukkauksista, erityisesti liikkumisvapauden, yhdistymisvapauden ja sananvapauden loukkauksista. Euroopan komission tulee suhtautua näihin ongelmiin hyvin määrätietoisesti. Yleinen tullietuusjärjestelmä on aloite, jonka hyödyt riippuvat selkeistä sitoumuksista. Hondurasista kantautuneet tiedot herättävät vahvoja epäilyksiä sen suhteen, täyttääkö maa sitoumuksensa itsensä presidentiksi julistaneen Roberto Micheletin ohjauksessa. Näin ollen kehotan komissiota käynnistämään tutkimukset siitä, olisiko Hondurasille yleisen tullietuusjärjestelmän puitteissa myönnetyt etuudet syytä keskeyttää väliaikaisesti.
<SPEAKER ID="193" NAME="Jean-Luc Mélenchon" AFFILIATION="GUE/NGL">
(FR) Arvoisa puhemies, huolimatta siitä, että me vetoamme rauhan puolesta ja kehotamme Hondurasin konfliktin molempia osapuolia pidättäytymään väkivallasta, me emme saa antaa sitä vaikutelmaa, että me pidämme sekä vallankaappauksen toteuttajia että perustuslaillista hallitusta yhtälailla syyllisinä. Tällaisessa tilanteessa presidentti Zelayan puolesta taistelevien kapinallisten harjoittama väkivalta on oikeutettua, kun taas vallankaappaajien väkivallanteot ovat rikollisia.
<P>
Keski- ja Etelä-Amerikan valtion- ja hallitusten päämiehet ovat henkilökohtaisesti sitoutuneet tukemaan perustuslaillisen presidentin, Manuel Zelayan, valtaan paluuta. Tämä osoittaa, että koko Latinalainen Amerikka haluaa tehdä lopun vallankaappausten ja diktatuurien aikakaudesta.
<P>
YK:n ja kaikkien alueellisten yhteistyöjärjestöjen yksimielisten päätösten johdosta Euroopan täytyy tehdä osansa tässä taistelussa, sillä kyse on todella taistelusta, ei järjestelyistä. Tämä on historiallinen taistelu. Euroopan täytyy katkaista kaikki niin poliittiset kuin kaupallisetkin suhteensa vallan kaapanneeseen hallintoon ja kaikki maan kanssa käytävät neuvottelut presidentti Zelayan paluuseen saakka. Tämän paluun on tapahduttava ehdottomasti, eikä se ole neuvoteltavissa, sillä demokratian ollessa kyseessä ei ole mitään neuvoteltavaa. Euroopan on vedottava presidentti Obaman hallintoon ja Yhdysvaltoihin, jotta myös Yhdysvallat katkaisisi kaupalliset ja sotilaalliset suhteensa vallankaappaajiin. Tämä hinta meidän täytyy maksaa siitä, että voimme osoittaa todella noudattavamme niitä periaatteita, joita väitämme noudattavamme ja joiden laiminlyömisestä niin usein moitimme muita.
<SPEAKER ID="194" NAME="Bogusław Sonik" AFFILIATION="PPE">
(PL) Arvoisa puhemies, Hondurasin tilanne vaatii Euroopan unionia jatkamaan tarkoin suunnattuja ja määrätietoisia toimiaan, jotka johtavat vakauteen, palauttavat perustuslaillisen järjestyksen ja ehkäisevät syrjäytetyn presidentti Zelayan kannattajien ja vastustajien välisen konfliktin kärjistymisen. Sen vuoksi kannatan jäsen Salafrancan ehdottamaa aloitetta päättää mahdollisimman pian, että Hondurasiin voidaan lähettää Euroopan parlamentin tukema valtuuskunta.
<P>
Kiistelevät osapuolet pitäisi saada mahdollisimman pian neuvottelupöydän ääreen. Heidän pitäisi laatia sopimus, jonka mukaan presidentti Zelaya voi palata valtaan ja toimia presidenttinä kautensa loppuun saakka, mutta jossa toisaalta kielletään muuttamasta perustuslakia hänen uudelleen valitsemisensa mahdollistamiseksi. Tällainen ratkaisu voisi antaa toivoa alueen vakauden palautumisesta, vaikka molemmat osapuolet eivät kenties kannattaisikaan sitä...
<P>
(Puhemies keskeytti puhujan.)
<SPEAKER ID="195" NAME="Nikolaos Chountis" AFFILIATION="GUE/NGL">
(EL) Arvoisa puhemies, uskon Euroopan parlamentin ja Euroopan unionin tavoin, että meidän on toteutettava tarpeelliset muutokset, jotta Hondurasin vallankaappaus jää mahdollisimman lyhytaikaiseksi, jotta presidentti Zelaya pääsee palaamaan maahansa ja jotta Latinalaisen Amerikan ja Keski-Amerikan sotilaallisten vallankaappausten kehä voi viimeinkin sulkeutua.
<P>
Meidän on otettava huomioon useissa maissa viime vuosina tapahtunut huikea demokraattinen ja muu kehitys - kehitys, joka vahvistaa perustuslaillisia ja demokraattisia vapauksia, joka puolustaa politiikan ajatusta ja ydintä sitä uhkaavien markkinoiden kontrolloimatonta asemaa vastaan ja joka katkaisee uuskolonialismin pitkäaikaiset kahleet. Tämän vuoksi uskon, että meidän on otettava huomioon se valtava vastuu, joka Euroopalla on rauhanrakentajana kansainvälisellä näyttämöllä, ja luotava uudet demokraattiset siteet ja yhteisvastuun siteet Latinalaisen Amerikan kansoihin ja maihin.
<SPEAKER ID="196" NAME="Carl Bildt">
neuvoston puheenjohtaja. - (EN) Arvoisa puhemies, kaikki keskustelun osallistujat ovat nähdäkseni puolustaneet varsin selvin sanoin demokratiaa ja perustuslaillista järjestystä kaikkialla Latinalaisessa Amerikassa. Samalla puhujat ovat luonnollisesti tuominneet viimeaikaiset tapahtumat. Oli alkutilanne minkälainen tahansa, me emme voi hyväksyä sitä, että armeija lähetetään pidättämään maan vaaleilla valittu presidentti ja karkottamaan tämä maasta. "Oli alkutilanne minkälainen tahansa", meidän on sanottava tämä hyvin painokkaasti ja me olemme sanoneet sen hyvin painokkaasti.
<P>
Tilanteen ratkaiseminen edellyttää kuitenkin jonkinlaista sopuratkaisua, jonkinlaista kompromissia. Sen perusteella, mitä jäsen Salafranca ja eräät muut ovat sanoneet, kaikki näyttävät olevan yhtä mieltä siitä, että presidentti Arias on todennäköisesti paras henkilö saavuttamaan tämän kompromissin. Presidentti Arias joutuu todennäköisesti neuvottelemaan jonkin aikaa eri osapuolten edustajien kanssa, mutta pidän tärkeänä sitä, että hänellä on tehtävässään meidän tukemme sekä muiden Amerikan valtioiden tuki.
<P>
En halua kommentoida lopullisen ratkaisun luonnetta sen tarkemmin; on presidentti Ariaksen asia arvioida sitä ja kiistelevien osapuolten asia sopia siitä. Totesin kuitenkin jo aiemmin, että me toivomme ennen kaikkea perustuslaillisen järjestyksen palauttamista. Presidentti Zelayan paluu on ehdoton edellytys perustuslaillisen järjestyksen palauttamiselle. Se ei todennäköisesti kuitenkaan riitä, vaan järjestyksen täydellinen palautuminen edellyttää varmaankin myös muita tekijöitä.
<P>
Me siis vaadimme presidentti Zelyan valtaanpaluuta, joka on välttämätön, mutta todennäköisesti sinällään riittämätön osa perustuslaillisen järjestyksen palauttamista. Järjestyksen palautuminen on ratkaisevan tärkeää EU:n ja Hondurasin välisille suhteille, Hondurasin kehitykselle ja latinalaisamerikkalaisten valtioiden perustuslaillisen järjestyksen ja demokratian uskottavuudelle.
<SPEAKER ID="197" NAME="Puhemies">
(ES) Keskustelu on päättynyt.
