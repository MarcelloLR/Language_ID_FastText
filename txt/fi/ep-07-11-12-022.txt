<CHAPTER ID="022">
Komitologia (keskustelu) 
<SPEAKER ID="212" NAME="Puhemies">
(FR) Esityslistalla on seuraavana komission julkilausuma komitologiasta.
<SPEAKER ID="213" NAME="Margot Wallström">
komission varapuheenjohtaja. - (EN) Arvoisa puhemies, heinäkuussa 2006 päätetty komitologiauudistus toi mukanaan ”valvonnan käsittävän sääntelymenettelyn”, joka antaa Euroopan parlamentille veto-oikeuden laajakantoisissa toimenpiteissä, joilla muutetaan yhteispäätösmenettelyssä hyväksyttyä perussäädöstä.
<P>
Tämän uudistuksen yhteydessä EU:n kolme toimielintä antoivat yhteisen julkilausuman, jossa ne sitoutuivat mukauttamaan 26 ensisijaista perussäädöstä tähän uuteen menettelyyn, ja komissio hyväksyi seuraavan vuoden lopussa 26 ensisijaista yhdenmukaistamisehdotusta. On yhteisen etumme mukaista, että nämä yhdenmukaistamisvälineet hyväksytään mahdollisimman pian. Siksi komissiosta on erittäin mukavaa nähdä, että parlamentti on nyt valmis äänestämään monista lainsäädäntöpäätöslauselmista kolmen toimielimen saatua aikaan hyvät ja oikeudenmukaiset kompromissiratkaisut.
<P>
Euroopan parlamentin toisessa, myöhemmin tässä kuussa pidettävässä istunnossa käsitellään muita tärkeitä asioita, ja olen varma, että saamme myös nämä asiat hoidettua. Haluan kiittää eri valiokuntien esittelijöitä heidän rakentavasta yhteistyöstään.
<P>
Tämän seurauksena koko paketti, joka käsittää 26 ensisijaista yhdenmukaistamisehdotusta, voisi valmistua hyväksyttäväksi ennen tämän vuoden loppua. Tämä olisi erinomainen tulos, joka tasoittaisi tietä niin sanotulle ”yleiselle yhdenmukaistamiselle”. Kuten tiedätte, komissio sitoutui tarkistamaan näiden 26 ensisijaisen säädöksen lisäksi kaikkia olemassa olevia yhteispäätösmenettelyssä tehtyjä perussäädöksiä, jotta ne vastaisivat uutta valvonnan käsittävää sääntelymenettelyä. Komissio pitää tämän lupauksensa ja ehdottaa tätä kaikkien muiden kuin ensisijaisten säädösten yleistä yhdenmukaistamista. Se koskee yhteensä suunnilleen 220:tä säädöstä. Tämä tehdään neljän tai viiden omnibus-ehdotuksen eli pakettiehdotuksen muodossa, ja Euroopan parlamentin pitäisi saada niistä ensimmäinen pian marraskuun aikana. Seuraavat kaksi omnibus-ehdotusta annetaan tämän jälkeen parin viikon sisällä ja viimeinen ehdotus hieman ennen vuodenvaihdetta tai aivan ensi vuoden alussa.
<P>
Kolmas parlamentin valvontaoikeuksien uudistamiseen liittyvä näkökohta koskee komission ja parlamentin vuonna 2000 komiteamenettelyistä tekemän sopimuksen tarkistamista. Haluan kiittää tältä osin parlamenttia ja erityisesti Gerardo Galeotea ja Richard Corbettia läpi neuvottelujen vallinneesta erinomaisesta yhteistyöhengestä. Haluan myös esittää kiitokset sen tunnustamisesta, että sopimuksen mukaisia erityismenettelyjä sovelletaan kaikissa äärimmäisen kiireellisissä tapauksissa.
<P>
Minulla on ilo ilmoittaa, että näiden neuvottelujen tulokset on vahvistettu poliittisesti ja että komissio voi hyväksyä muodollisesti tarkistetun sopimuksen heti, kun parlamentti hyväksyy muodollisesti neuvottelujen lopputuloksen. Luotan siihen, että saavuttamamme sopimus auttaa toimielimiämme tekemään tulevaisuudessa tehokkaammin yhteistyötä.
<SPEAKER ID="214" NAME="Alexander Radwan">
PPE-DE-ryhmän puolesta. - (DE) Arvoisa puhemies, arvoisa komission jäsen, komitologiasta on keskustelu pitkään. Euroopan parlamentti on saanut Basel II -mietinnön pohjalta viimein valvontaoikeuden, jonka pitäisi itse asiassa olla osa normaalia demokratiaa, huolimatta komission vastustuksesta ja neuvoston valtavasta vastustuksesta. Nyt meidän on huolehdittava siitä, että direktiivit mukautetaan asianmukaisesti. Tältä osin on keskitytty kysymykseen asiaankuuluvien direktiivien hyväksymisestä, mikä on ymmärrettävää. Kysymys siitä, missä määrin mukautamme direktiivejä lainsäädännön näkökulmasta, on todellakin tärkeä näkökohta.
<P>
Parlamentin, komission ja neuvoston välisessä sopimuksessa on kuitenkin kyse siitä, kuinka parlamentti voidaan ottaa tarkoituksenmukaisella tavalla mukaan. Komission jäsen sanoi toivovansa, että parlamentti hyväksyy asiaankuuluvat yhdenmukaistukset tämän vuoden aikana. Meille on tärkeää, että parlamentille tiedotetaan prosesseista hyvissä ajoin ja että tiedonvaihto parlamentin kanssa komiteamenettelyyn osallistuvien komiteoiden kautta on ripeää. Varsinainen täytäntöönpanovaihe ei ole vielä alkanut, ja aika näyttää, vahvistaako tämä parlamentin oikeuksia vai ei.
<P>
Sama koskee kiireellistä keskustelua koskevia pyyntöjä. Annan yhden esimerkin: esityslistalla on seuraavana kirjanpito, IFRS 8 -standardi. Tältä osin menettely on ollut valitettavasti se, että me olemme saaneet komiteamenettelyssä komissiolta tietoja vasta viime hetkellä. Tämän jälkeen meitä odotettiin tekemään päätös suhteellisen nopeasti. Tältä osin keskeistä on paitsi muodollinen yhdenmukaistamisprosessi myös se, onko komissio - asiaan kuuluvat pääosastot ja tällä alalla työskentelevät virkamiehet - halukas ottamaan parlamentin mukaan työhön hyvissä ajoin. Vasta tällöin tehokas valvonta on mahdollista. Juuri tämä tulee osoittamaan, kannattaako koko komissio tätä asiaa vai ei.
<SPEAKER ID="215" NAME="Pervenche Berès">
PSE-ryhmän puolesta. - (FR) Arvoisa puhemies, arvoisa komission jäsen, puhumme jälleen komiteamenettelystä. Kuten sanoitte, tässä on pohjimmiltaan kyse siitä, että panemme täytäntöön sopimuksen, jota me kaikki pidimme hyvänä tehdessämme sen heinäkuussa 2006.
<P>
Asialla on kaksi puolta: käytännön puoli, josta en puhu sen enempää, sekä kaikkiin direktiiveihin tehtävät muutokset. Tällä hetkellä kyse on 26 ensisijaisesta direktiivistä. Puhun niistä, joita käsiteltiin talous- ja raha-asioiden valiokunnassa. Tästä näkökulmasta haluan tuoda esiin, että katsomme vakaasti, että kun Euroopan parlamentti tarkastelee näitä 26:tta ensisijaista direktiiviä, sen kannan pitäisi olla mahdollisimman johdonmukainen. Samaa komitologiasopimusta on sovellettava näihin 26 direktiiviin, ja tähän siis perustuu ajatus samansuuntaisesta lähestymistavasta. Kuitenkin, kuten hyvin tiedämme, näissä neuvotteluissa juuri yksityiskohdat ratkaisevat, ja kohtasimme näissä neuvotteluissa vaikeuksia erityisesti kolmessa asiassa, joista haluan puhua lyhyesti.
<P>
Niistä ensimmäinen on asia, jota talous- ja raha-asioiden valiokunnan jäsenet - ja myös muut - pitivät jossakin määrin provosoivana. Vaikka kirjanpitostandardit ovat alue, jolla Euroopan parlamentilla on täysi toimivalta, komissio ehdotti, että tällä alalla sovellettaisiin automaattisesti kiireellistä menettelyä. Emme hyväksyneet tätä, ja huomaan onneksi, että saimme komission perääntymään tässä asiassa ja pakotimme sen luopumaan kiireellisyysmenettelyn järjestelmällistä käyttöä koskevista vaatimuksistaan, jotka olisivat vieneet parlamentilta todellisen valvontaoikeuden alalla, jolla se on osoittanut kykenevänsä tekemään hyödyllistä, tehokasta ja merkityksellistä työtä.
<P>
Toinen asiani koskee tietenkin niin sanottuja raukeamislausekkeita eli tarkistuslausekkeita. Komissio ja neuvosto halusivat todella päästä näistä lausekkeista eroon. Ne katsoivat niiden johtuvan luontaisesti viimevuotisesta komitologiasopimuksesta. Olemme yhteistyön hengessä taanneet, että komissiota pyydetään tarkistamaan täytäntöönpanovallan siirtämistä koskevien ehtojen tehokkuutta ja demokraattista toimivuutta säännöllisesti, joka kolmas vuosi. Tämä on mielestäni hyvä tapa edetä, ja totean, että sitoumuksessa, jonka komissio suostui allekirjoittamaan niin sanotun tarkistuslausekkeen ansiosta, komissiota kehotetaan tarkastelemaan toimivaltansa laajuutta ja perustelemaan kaikki mahdolliset lainsäädännön muutokset tai tällaisten muutosten puuttuminen.
<P>
Kolmas asia koskee tietenkin soveltamisalaa. Neuvosto ei ole aina noudattanut komission ehdotuksia, koskivatpa ne avoimuutta tai esitteitä, rajat ylittäviä operaatioita tai vastaavuuksia.
<P>
Katson kuitenkin, että olemme saavuttamassa yhteistyön, myös puheenjohtajavaltio Portugalin tekemän yhteistyön hengessä tuloksen, jonka pitäisi tyydyttää kaikkia toimielimiä. Olen tästä iloinen.
<SPEAKER ID="216" NAME="Manuel Medina Ortega" AFFILIATION="PSE">
(ES) Arvoisa puhemies, komission varapuheenjohtajan ja kollegani Pervenche Berès'n pidettyä omat puheenvuoronsa minun on miltei turhaa puhua.
<P>
Vastasin oikeudellisten asioiden valiokunnan mietinnön laatimisesta, ja teimme yhteisymmärryksessä talous- ja raha-asioiden valiokunnan jäsenten kanssa sen johtopäätöksen, että kiireinen menettely, jota komissio pyysi 6 artiklan 2 kohdan 2 alakohdassa, oli tarpeeton, koska tällä hetkellä parlamentin ja komission välinen yhteistyö ja myös neuvoston kanssa tehtävä yhteistyö toimii erinomaisesti.
<P>
Siispä oikeudellisten asioiden valiokunnan mietinnössä kehotetaan poistamaan tämä artikla ja ehdotetaan johdanto-osaan kahta uutta kappaletta ja kahta muutosta, joilla pyritään korostamaan menettelyn joustavuutta.
<P>
Valiokunnan hyväksyttyä johdanto-osan ensimmäisen ja toisen kappaleen parlamentti ja komissio kävivät keskenään neuvotteluja, joihin komission jäsen Wallström viittasi, ja esitimme lopullisen tarkistuksen, tarkistuksen 4, jolla korvataan nykyinen tarkistus 2 ja jossa vahvistetaan kolmen toimielimen välisen yhteistyön malli. Toisin sanoen tässä kohdassa on tärkeää viimeinen lause, jossa todetaan, että ”Euroopan parlamentin, neuvoston ja komission olisi toimittava nopeasti, jotta varmistetaan, että kyseiset standardit ja tulkinnat hyväksytään ajoissa, jotta ei vaikutettaisi haitallisesti sijoittajien käsityksiin ja luottamukseen”.
<P>
Katson, että tällä hetkellä tällainen parlamentin, neuvoston ja komission välinen kompromissi voi auttaa ratkomaan ongelmia ilman, että meidän tarvitsee turvautua komission alun perin ehdottamaan kiireellisyysmenettelyyn.
<SPEAKER ID="217" NAME="Margot Wallström">
komission varapuheenjohtaja. - Arvoisa puhemies, kiitän näin myöhään esitetyistä rakentavista kommenteista.
<P>
Haluan esittää vielä lopuksi muutaman lyhyen huomion. Ensinnäkin totean rekisteristä, että olette aivan oikeassa korostaessanne, että teidän on saatava kunnolla tietoa menettelystä ja eri asioiden etenemisestä. Yksi tältä osin hyväksymistämme toimenpiteistä on tietenkin se, että päivitämme myös komiteamenettelyrekisteriämme.
<P>
Olemme sopineet tästä toimielinten kesken. Komissio panostaa tähän, ja olemme varmoja, että se on käytössä ensi vuoden maaliskuussa. Uskon siis tästä olevan apua, mutta meidän on tietenkin myös kehotettava yksiköitämme tekemään parlamentin kanssa mahdollisimman tiivistä yhteistyötä.
<P>
Toiseksi halusin vain sanoa toivovani, että olemme samaa mieltä siitä, että koko tällä erityismenettelyllä pyritään varmistamaan, että uusia sääntöjä sovelletaan yhtenäisesti ja johdonmukaisesti. Siksi olemme esittäneet tällaisia paketti- eli omnibus-ehdotuksia, ja tämä on mielestäni oikea tapa edetä: näin varmistamme, että voimme noudattaa kunnolla sitä, mitä olemme sopineet, ja voimme käsitellä toimielintemme kesken asioita mahdollisimman tehokkaasti.
<SPEAKER ID="218" NAME="Puhemies">
(FR) Keskustelu on päättynyt.
