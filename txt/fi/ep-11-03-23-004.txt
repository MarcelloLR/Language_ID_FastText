<CHAPTER ID="004">
Puhemiehen julkilausumat
<SPEAKER ID="009" NAME="Puhemies">
(PL) Toinen ilmoitettava asia koskee naapurustostamme peräisin olevia huolestuttavia uutisia: Bahrainin, Syyrian ja Jemenin tilannetta. Kaikissa näissä maissa on käytetty väkivaltaa demokraattista muutosta vaativien mielenosoittajien tukahduttamiseksi.
<P>
Hallitukset, jotka käyttävät aseita omia kansalaisiaan vastaan, menettävät kaiken demokraattisen legitimiteetin. Väkivalta on lopetettava, ja siitä vastuussa olevat on saatava oikeuden eteen.
<P>
Seuraava ilmoitettava asia: haluaisin todeta teille, että olemme vastaanottaneet tänään ilmoituksen, että kollegamme Thaler eroaa parlamentista. Toinen jäsen Strasser on myös ilmoittanut aikovansa erota parlamentista lähipäivinä. Kolmas jäsen, Adrian Severin, erosi Euroopan parlamentin sosialistien ja demokraattien ryhmästä ja hänestä tuli sitoutumaton jäsen.
<P>
Nämä eroamiset ovat seurausta lehdistössä julkaistuista syytöksistä, jotka koskevat joidenkin parlamentin jäsenten epäasiallista käytöstä. Pyysin tänään aamulla, että puhemiehistö pitää tilanteesta hätäkokouksen. Tapaamme myös tänä iltana ja jatkamme asian käsittelyä.
<P>
Totean Euroopan parlamentin puhemiehistön ja todennäköisesti parlamentin jäsenten enemmistön puolesta, että sovellamme edelleen nollatoleranssia niihin toimiin, joiden vuoksi kollegamme ovat irtisanoutuneet.
<P>
(Suosionosoituksia)
<P>
Hyvät kollegat, teidän valitsemananne puheenjohtajana pyrin pitämään yllä parlamentin ja sen jäsenten lahjomattomuutta. Haluaisin muistuttaa, että meillä on kansalaistemme valitsemina edustajina merkittävä julkinen vastuu. Kansalaiset ovat uskoneet meille oikeuden käyttää valtaa heidän puolestaan. Emme saa pettää tätä luottamusta. Puhemiehistö on päättänyt, että meidän on otettava opiksi tästä ikävästä tapahtumasta. Parlamentti pyrkii ottamaan selville kaikki tosiseikat. Toimimme täydessä yhteistyössä kaikkien toimivaltaisten viranomaisten kanssa, jotta kaikki tapahtuneet seikat selvitetään ja jotta kaikki tiedot tarkistetaan. Aion olla puhemiehistön pyynnöstä yhteydessä näiden jäsenten omien maiden ulkoministereihin sen selvittämiseksi, millaisia toimia näiden valtioiden oikeusviranomaiset aikovat toteuttaa.
<P>
Meidän on parlamentissa huolehdittava sisäisten käytännesääntöjemme vahvistamisesta tämänkaltaisissa asioissa tulevaisuudessa, ja tähän on sisällyttävä ankarampia seuraamuksia. Meidän mielestämme viimeaikaiset tapahtumat osoittavat tarpeelliseksi oikeudellisesti sitovat menettelysäännöt etujärjestöjen toiminnasta Euroopan unionin toimielimissä.
<P>
(Suosionosoituksia)
<P>
Pidän teitä ajan tasalla tapahtumien kulusta.
<SPEAKER ID="010" NAME="Sonia Alfano" AFFILIATION="ALDE">
(IT) Arvoisa puhemies, hyvät kollegat, halusin esittää puheenvuoron ennen kuin korostitte parlamentin päättäväisyyttä pyytää toisen Euroopan parlamentin jäsenen, viimeksi mainitun, eroamista. Hän ei ole vielä eronnut.
<P>
Kiitän teitä ja kiitän parlamenttia, että teette lujan ja määrätietoisen päätöksen nollatoleranssin soveltamisesta, koska kyseessä on kaikkien parlamentin jäsenten uskottavuus, ja meidän on erityisesti pidettävä mielessä, että edustamme 500 miljoonaa kansalaista emmekä etujärjestöjä, kiitos.
<SPEAKER ID="011" NAME="Bruno Gollnisch" AFFILIATION="NI">
(FR) Arvoisa puhemies, hyväksyn täysin tiukan toimintanne. Toivon, että sitä voidaan soveltaa myös toimittajiin, jotka aiheuttavat ongelmia provosoidakseen rangaistavan teon ja jotka myös rikkovat vakavasti eettisiä sääntöjä. Parlamentti pitää liiaksi kiinni syyttömyysolettamasta, joten en voi kommentoida näitä asioita tarkemmin.
<SPEAKER ID="012" NAME="Hans-Peter Martin" AFFILIATION="NI">
(DE) Arvoisa puhemies, haluaisin ensiksi puolustaa toimittajaa. Mielestäni sitä, mitä on tapahtunut, on pidettävä myönteisenä. Oletteko tietoinen puhemies Buzek, että on vielä kymmenkunta muuta tällaista tapausta? Haluaisitteko liittyä meihin ja suositella - kuten Hans-Peter Martinin lista ehdottaa - että kollegat eroavat ennen kuin heidät paljastetaan tiedotusvälineissä, jotta vältetään aiheuttamasta enempää vahinkoa suurelle eurooppalaiselle rauhanhankkeelle?
<P>
Pyydän sen vuoksi teitä ottamaan tämän pyynnön huomioon puhemiehistössä ja välittämään sen myös poliittisille ryhmille.
<SPEAKER ID="013" NAME="Joanna Senyszyn" AFFILIATION="S&amp;D">
(PL) Arvoisa puhemies, esititte kannanotossanne, että puhutte puhemiehistön ja Euroopan parlamentin enemmistön mielipiteen puolesta. Se on koko Euroopan parlamentin mielipide. Vastustamme entisten kollegoidemme tekoja. Kiitos.
<SPEAKER ID="014" NAME="Martin Schulz" AFFILIATION="S&amp;D">
(DE) Arvoisa puhemies, en olisi pyytänyt puheenvuoroa, ellen olisi kuullut edellistä puheenvuoroa edeltänyttä puhetta. Mielestäni nollatoleranssi koskee parlamentin kaikkia jäseniä. Haluaisin sen vuoksi kysyä seuraavan kysymyksen, ja pyydän että siihen annetaan selkeä vastaus. Voitteko, arvoisa puhemies tai parlamentin pääsihteeri vahvistaa, että Hans-Peter Martinin on palautettava yli 168 000 euroa Euroopan parlamentille epäsäännöllisen kirjanpidon vuoksi Euroopan unionin tuomioistuimen päätöksestä?
<P>
(Suosionosoituksia)
<SPEAKER ID="015" NAME="Puhemies">
(PL) Hyvät kollegat, ehdotan, että siirrymme esityslistan seuraaviin kohtiin.
