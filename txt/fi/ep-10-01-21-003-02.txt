<CHAPTER ID="003-02">
2. Ihmisoikeusloukkaukset Kiinassa, erityisesti Liu Xiaobaon tapaus
<SPEAKER ID="063" NAME="Puhemies">
(ES) Esityslistalla on seuraavana keskustelu seitsemästä päätöslauselmaesityksestä, jotka koskevat Kiinan ihmisoikeusloukkauksia ja erityisesti Liu Xiaobaon tapausta.
<SPEAKER ID="064" NAME="Renate Weber">
laatija. - (EN) Arvoisa puhemies, viime kuussa tunnettu kirjailija ja poliittinen aktivisti Liu Xiaobao tuomittiin 11 vuodeksi vankeuteen "kiihottamisesta valtiovaltaa vastaan". Hänet pidätettiin yli vuosi sitten hänen laadittuaan "Peruskirja 2008" -vetoomuksen, jonka allekirjoitti yli 10 000 tavallista Kiinan kansalaista ja jossa vaadittiin demokraattisen yhteiskunnan tavanomaisimpia asioita: sananvapautta, avoimia vaaleja ja oikeusvaltioperiaatetta.
<P>
Liu Xiaobaon syytteeseenpano, joka perustui ainoastaan hänen rauhanomaisiin aloitteisiinsa, ja hänen kokemansa oikeudellinen häirintä ovat epäilemättä vastoin kansainvälisesti hyväksyttyjä ihmisoikeus- ja perusvapausnormeja. Näin ollen meidän olisi vaadittava painokkaasti Liu Xiaobaon ehdotonta ja välitöntä vapauttamista.
<P>
Muutaman viime vuoden aikana Euroopan unionin ja Kiinan suhteissa on keskitytty pääasiassa taloudelliseen ulottuvuuteen, joka on jättänyt varjoonsa Kiinan demokratian tilanteen ja räikeät ihmisoikeusloukkaukset, joita Kiinassa järjestelmällisesti tapahtuu.
<P>
Muutama päivä sitten eräs poliisivirkamies myönsi ensimmäisen kerran, että kuuluisa ihmisoikeusasianajaja ja vuoden 2008 Nobelin rauhanpalkinnon saajaksi ehdolla ollut Gao Zhiseng on kadonnut oltuaan vuoden ajan Kiinan viranomaisten vangitsemana. Monet pelkäävät, että hän on kuollut. Joitakin viikkoja sitten Kiinan hallitus hylkäsi EU:n vetoomuksen olla teloittamatta Yhdistyneen kuningaskunnan kansalaista.
<P>
Erityisen huolestuttavaa on se, että Kiinan hallitus ei piittaa kansainvälisistä ihmisoikeussitoumuksistaan. Voidaankin ihmetellä, miksi Kiina tässä tilanteessa esitti ehdokkuutensa YK:n ihmisoikeusneuvoston jäseneksi - oliko tarkoituksena vain hankkia legitiimiyttä sen tavalle tukahduttaa ihmisoikeuksia?
<P>
Huhtikuussa 2009 Kiinan hallitus julkaisi kansallisen ihmisoikeussuunnitelman, pitkän asiakirjan, joka näyttää olevan pelkkä paperinpala. Ei pitäisi olla epäilystäkään siitä, että Euroopan parlamentilla on velvollisuus arvioida perusteellisesti EU:n ja Kiinan välisen ihmisoikeusvuoropuhelun tuloksia.
<SPEAKER ID="065" NAME="Tunne Kelam" LANGUAGE="EN">
Arvoisa puhemies, Kiina on osoittanut kykenevänsä vaikuttavaan taloudelliseen edistykseen. Tämä edistys on kuitenkin osittain saatu aikaan käyttämällä keinoja, jotka ovat räikeässä ristiriidassa yleismaailmallisesti hyväksyttyjen ihmisoikeusnormien kanssa. Toivo siitä, että olympiakisojen kaltaiset tapahtumat motivoisivat Kiinan viranomaisia kunnioittamaan paremmin demokraattisia normeja, ovat osoittautuneet turhiksi. Päinvastoin, sortotoimet ovat lisääntyneet, ja meidän on tehtävä tästä johtopäätöksemme.
<P>
Euroopan parlamentti ilmaisee tänään huolensa huomattavan ihmisoikeusaktivistin ja tutkijan Liu Xiaobaon kohtalosta. Hän oli yksi perustuslakiuudistusta ja ihmisoikeuksien takaamista vaativan "Peruskirja 08" -vetoomuksen allekirjoittajista. Vetoomuksen on rohkeasti allekirjoittanut yli 10 000 Kiinan kansalaista. Viime kuussa Liu Xaobo tuomittiin yhdeksitoista vuodeksi vankeuteen. Me pyydämme tänään hänen välitöntä ja ehdotonta vapauttamistaan. Ilmaisemme solidaarisuutemme Kiinan kansalaisten rauhanomaisille toimille demokraattisten uudistusten ja ihmisoikeuksien turvaamisen puolesta, joihin Kiinan hallitus on sitoutunut.
<SPEAKER ID="066" NAME="Véronique De Keyser">
laatija. - (FR) Arvoisa puhemies, kiireelliset päätöslauselmat ovat aina vaikeita asioita, koska useimmiten ne heijastavat poliittista voimattomuutta pikemmin kuin humanitaarista hätätilannetta. Syyllisten nimeämisen strategia, jota käytämme joka kuukausi, on viimeinen keino. Se merkitsee selvästi sitä, että kaikki muut vuoropuhelun tai painostamisen keinot ovat osoittautuneet tehottomiksi ja että kun emme kykene toimimaan, me tuomitsemme.
<P>
Kiinan tapauksessa en ole varma siitä, että kiireellisten päätöslauselmien määrän lisääminen, jota olemme harrastaneet - maaliskuussa 2009, marraskuussa 2009, tammikuussa 2010 ja suunniteltu päätöslauselma mukaan lukien myös maaliskuussa 2010 - on hyödyksi. Tämä ei johdu siitä, että aliarvioin Kiinan vaikeuksia sen siirtyessä kohti demokratiaa, vaan siitä, että kun ollaan jatkuvasti hyökkäyskannalla, maali on oikea mutta strategia väärä. On olemassa muita, vakuuttavampia poliittisia välineitä.
<P>
Olin ensimmäisenä vaatimassa uiguureja käsitteleviä päätöslauselmia ja elättelin valitettavasti turhaa toivoa sitä, että kuolemanrangaistukset voitaisiin tällä tavoin välttää. Esitän ryhmäni puolesta tukeni Liu Xiaobaolle, äskettäin tuomitulle Taivaallisen rauhan aukion (Tiananmen) toisinajattelijalle, jonka ainoa rikos on hänen demokratian kaipuunsa. Kieltäydyn kuitenkin asettamasta Kiinaa häpeäpaaluun joka toinen kuukausi siitä yksinkertaisesta syystä, että se ei saa Kiinaa antamaan periksi. Päinvastoin, tämän keskeisen kauppakumppanin, tämän valtion, jolla on pysyvä paikka Yhdistyneiden kansakuntien turvallisuusneuvostossa, joka kasvaa voimakkaasti, joka on keskellä demokraattista muutosta ja jota me tarvitsemme torjuaksemme ilmastonmuutosta, on oltava kumppani, jolle voidaan sanoa suorat sanat mutta jota kunnioitetaan sen ponnistusten vuoksi. Tämä kunnioitus puuttuu päätöslauselmasta.
<P>
Näistä poliittisista syistä ryhmäni ei allekirjoita päätöslauselmaa. Varmistaakseen kuitenkin, että ihmisoikeuksista, joita arvostan aivan yhtä paljon kuin tekin, ei jää mitään epäselvyyttä, ryhmäni äänestää kaikkien niitä koskevien tarkistusten puolesta. Äänestyksen lopullinen tulos riippuu jättämistämme tarkistuksista.
<SPEAKER ID="067" NAME="Marie-Christine Vergiat" LANGUAGE="FR">
Arvoisa puhemies, Kiina on suuri valtio, jolla on rikas historia ja valtavat kehitysmahdollisuudet. Sen viime vuonna Pekingissä isännöimillä olympiakisoilla ei ollut sitä vaikutusta, jota eräät olivat odottaneet.
<P>
Suhteet, joita Euroopan unioni kykenee pitämään Kiinan kanssa, ovat erityisen tärkeät. Euroopan parlamentin jäseninä velvollisuutenamme on sanoa selvästi, mitä pidämme tärkeänä ja mitä ei voida hyväksyä.
<P>
Tosiasia on, että Kiinan ihmisoikeustilanne on kestämätön. Liu Xiaobaon tapaus, jossa hänet todettiin syylliseksi siihen, että hän yhdessä 10 000 muun kansalaisen kanssa on vaatinut maahansa demokraattisia uudistuksia, on esimerkki tästä. Mielestäni tällaisen kansalaisjoukon liikkeelle saaminen Kiinan kaltaisessa maassa on pikemmin uroteko kuin rikos.
<P>
Meidän on vaadittava Liu Xiaobaon sekä kaikkien niiden miesten ja naisten vapauttamista, joita hänen laillaan ahdistellaan ja vangitaan vain yhdestä rikoksesta, ihmisoikeuksien puolustamisesta, ja tarkemmin sanoen niistä perustavimman eli sananvapauden puolustamisesta.
<P>
Kuten eräs kollega sanoi, aivan äskettäin teloitettiin eräs Yhdistyneen kuningaskunnan kansalainen, vaikka hän oli henkisesti sairas. Tämä oli ensimmäinen kerta yli 50 vuoteen, kun Kiinassa teloitettiin Euroopan valtion kansalainen. Sananvapautta heikennetään hiukan lisää joka päivä, kuten Google äskettäin meille osoitti. Googlen maineen mukaan se tarjoaa operaattoreista ellei parhaan, ainakin vähiten huonoimman suojan internetin käyttäjille.
<P>
On yleisesti tiedossa, että sijoittautuakseen Kiinaan operaattorien on suostuttava Kiinan viranomaisten vaatimukseen ohjelmistosuodattimien asentamisesta, ja Googlekin suostui lopulta tähän. Emme voi hyväksyä hallitusta, joka harjoittaa internet-piratismia ja epää internetin käyttäjiltä heidän sananvapautensa.
<P>
Euroopan unionin toimielinten on yhdistettävä voimansa ja ryhdyttävä toimiin tässä asiassa. Kiinalaisten internetin käyttäjien on voitava saada sensuroimatonta tietoa. Euroopan unionilla on velvollisuus tukea internet-yrityksiä, jotka kieltäytyvät auttamasta Kiinan viranomaisia sensuroimaan internetiä, tai mikä vielä pahempaa, pidättämään ihmisoikeuksien puolustajia, demokratian kannattajia tai toimittajia, kuten Liu Xiaobaon tapauksessa tapahtui huhtikuussa 2005.
<P>
Hyvät parlamentin jäsenet, minun on puheenvuoroni lopuksi pyydettävä muistamaan Taivaallisen rauhan aukion kuolemat; sadat nuoret kiinalaiset saivat surmansa yöllä 3. kesäkuuta 1989. Siitä on nyt 20 vuotta, surullinen vuosipäivä, jota meidän olisi vietettävä osoittamalla kunnioitusta noiden nuorten uhrien muistolle. Kaikki vuoden 1989 tapahtumat eivät kuitenkaan ole ansainneet samaa huomiota.
<SPEAKER ID="068" NAME="Charles Tannock" LANGUAGE="EN">
Arvoisa puhemies, se, että taas kerran keskustelemme Euroopan parlamentissa Kiinan ihmisoikeusloukkauksista, osoittaa, että Pekingin autoritaarinen kommunistijohto jatkaa päättäväisesti kaiken poliittisen toisinajattelun tukahduttamista.
<P>
Se ei kuitenkaan saa estää meitä ottamasta näitä kysymyksiä esille Euroopan parlamentissa. Minusta meillä ei ole vain velvollisuus tehdä niin, vaan olemme sen velkaa Liu Xiaobaon kaltaisille Kiinan ihmisoikeusloukkauksien uhreille, joista useimmilta on riistetty mahdollisuus saada äänensä kuuluville. Tästä syystä keskustelemme tästä aiheesta taas tänään.
<P>
Saharov-palkinnon myöntäminen Hu Jialle vuonna 2008 osoitti maailmalle, kuinka vakavasti me Euroopan parlamentin jäsenet suhtaudumme kysymykseen ihmisoikeuksista Kiinassa. Me suhtaudumme siihen vakavasti, koska Kiina on todella tärkeä. Sen valtava koko ja maailmanlaajuinen vaikutusalue, sen sotilaallinen vahvuus ja taloudellinen voima pakottavat EU:n pyrkimään keskinäiseen kunnioitukseen ja turvallisuuteen perustuvaan strategiseen kumppanuuteen.
<P>
Ehkäpä myös suhteemme Kiinaan ajan mittaan perustuu yhteisille demokratian, ihmisoikeuksien ja oikeusvaltioperiaatteen arvoille: voimme vain toivoa sitä. Uskon kuitenkin, että me kaikki toivomme näkevämme sen päivän, kun tämä todella toteutuu käytännössä Kiinan kansantasavallassa. On vihjailtu, että tällaiset ihanteet olisivat jotenkin vieraita Aasialle. Demokraattinen Taiwan ja valtava Intia demokraattisine maallisine perinteineen ovat valtioita, joissa nämä ihanteet kukoistavat vapaassa yhteiskunnassa, ja ne osoittavat vääräksi luulon siitä, että Kiinan kansantasavalta ei voisi olla demokraattinen.
<SPEAKER ID="069" NAME="Heidi Hautala">
laatija. - (FI) Arvoisa puhemies, merkittävää Liu Xiaobaon tapauksessa on nyt se, että jopa 10 000 ihmistä on avoimesti ilmaissut hänelle tukensa, ja mielestäni Euroopan parlamentin on todettava näiden ihmisten rohkeus ja kiitettävä heitä siitä.
<P>
Samalla meidän täytyy muistuttaa siitä, että Kiina itse on antanut lupauksia ihmisoikeustilanteen kohentamisesta. Kiina pyrki YK:n ihmisoikeusneuvoston jäseneksi sanomalla, että se tulee olemaan sitoutunut ihmisoikeuksien edistämiseen ja suojeluun ja että Kiina tulee pitämään yllä ihmisoikeuksien korkeimpia vaatimuksia. Nämä ovat siis Kiinan omia lupauksia YK:n edessä ja näihin meidän on viitattava.
<P>
Tässä päätöslauselmassa myös puhutaan EU:n ja Kiinan välisistä ihmisoikeusdialogeista, ja vaikka kuinka haluaisimme olla optimistisia, niin lopputulos kuitenkin on se, että näistä ihmisoikeusdialogeista ei ole juurikaan ollut hyötyä. Meidän täytyy myös Euroopan unionin toimielinten kesken pohtia, miten me voimme parantaa omaa strategiaamme, kuinka voimme saada Kiinan ymmärtämään, että sen sitoumukset ihmisoikeusasioissa ovat meidän yhteinen asiamme ja niistä riippuu ratkaisevasti meidän yhteistyömme tulevaisuus.
<P>
Loppujen lopuksi voimmekin kysyä, miksi Kiinan suhteen Euroopan unionin politiikka on niin hajanaista ja epäjohdonmukaista ja mitä me voimme sille tehdä? Euroopan parlamentti varmasti omalta osaltaan tukee komissiota, että pääsemme uuteen strategiaan Kiinan kanssa.
<SPEAKER ID="070" NAME="Cristian Dan Preda">
PPE-ryhmän puolesta. - (RO) "Meidän on tehtävä loppu käytännöstä, jossa sanoja pidetään rikoksina." Näin Liu Xiaobao totesi "Peruskirja 08" -vetoomuksessa, käynnistämässään poliittisessa manifestissa, jota tuhannet kiinalaiset tukivat, kuten jo todettiin. Liu Xiaobao on tuomittu yhdeksitoista vuodeksi vankeuteen ja menettämään poliittiset oikeutensa vielä kahdeksi vuodeksi vankeustuomion jälkeen tämän lausunnon ja jatkuvan ihmisoikeuksien tukemisen vuoksi. Tämä rangaistus on mielestäni oireellinen osoitus siitä, että Kiinan viranomaiset tehostavat kampanjaansa ihmisoikeusaktivisteja vastaan. Lisäosoitus tästä on nyt sunnuntaina annettu ilmoitus, jonka mukaan Taivaallisen rauhan aukion liikkeen johtaja Tzu Yong Yun tuomittiin myös yhdeksäksi vuodeksi vankeuteen.
<P>
Näin ollen minusta on erittäin tärkeää ottaa esille ihmisoikeudet osana seuraavaa Euroopan unionin ja Kiinan huippukokousta, kuten päätöslauselman 9 kohdassa todetaan.
<P>
Katson, kuten Heidi Hautalakin edellä, että vuoropuhelu ei riitä ihmisoikeuksien takaamiseksi. Ihmisoikeuskysymystä on käsiteltävä osana huippukokouksia, koska vuoropuhelu ei ole tuottanut toistaiseksi mitään tuloksia.
<SPEAKER ID="071" NAME="Zigmantas Balčytis" LANGUAGE="EN">
Arvoisa puhemies, Euroopan unioni neuvottelee nyt Kiinan kanssa uudesta puitesopimuksesta, joka viitoittaa taloussuhteiden jatkokehitystä sen kanssa.
<P>
Nämä suhteet ovat hyvin läheiset, mutta me emme saa sulkea silmiämme toistuvilta ihmisoikeusloukkauksilta ja piittaamattomuudelta oikeusvaltioperiaatetta kohtaan.
<P>
Euroopan unionin on vahvistettava EU:n ja Kiinan välistä ihmisoikeusvuoropuhelua. Tämä vuonna 2000 aloitettu vuoropuhelu on osoittautunut tehottomaksi. EU:n ja varsinkin korkean edustajan olisi huolehdittava koordinoidusta ja tehokkaasta EU:n yhteisestä ulkopolitiikasta Kiinaa kohtaan. Ihmisoikeuksien kunnioittamisen on oltava tämän politiikan perusta.
<SPEAKER ID="072" NAME="Helga Trüpel" LANGUAGE="DE">
Arvoisa puhemies, kun Kiina valittiin olympiakisojen isäntämaaksi, toivoin aluksi kaikkien Kiinan antamien ihmisoikeustilanteen parantamista koskevien lupausten jälkeen, että näin ehkä todella tapahtuisi.
<P>
Olympiakisojen aikana ja niiden jälkeen meidän oli kuitenkin valitettavasti myönnettävä, että ihmisoikeustilanne ei parantanut vaan pikemminkin huononi. Nyt, Liu Xiaobaon tuomion jälkeen, joudumme jopa todistamaan, kuinka poliisi on kieltänyt homoseksuaalien juhlat ja kuinka toisinajattelijoita, ihmisoikeuksien puolustajia ja homoseksuaaleja uhkaa Kiinassa poliittinen jääkausi.
<P>
Tästä syystä vaadimme Liu Xiaobaon ja muiden ihmisoikeuksien puolustajien välitöntä vapauttamista ja kehotamme Kiinaa - jos se haluaa olla tunnustettu kumppani kansainvälisessä yhteisössä - erityisesti lakkauttamaan hysteeriset sensuuri- ja valvontatoimensa.
<P>
Tämä koskee luonnollisesti etenkin internetiä. Emme voi hyväksyä internetin poliittista suodattamista. Perusoikeuksiin kuuluu keskeisesti, että sananvapautta on puolustettava kaikissa maailman valtioissa. Ihmisoikeudet ovat yleismaailmallisia ja jakamattomia niin Euroopassa, Yhdysvalloissa, Sudanissa kuin Kiinassa. Kiinan kansantasavallan on totuttava tähän, jos se todella haluaa erilaisen roolin.
<P>
Olen täysin vakuuttunut siitä, että meidän eurooppalaisina on tehtävä Kiinalle selväksi virallisten suhteidemme puitteissa huippukokouksissa - nimenomaan siksi, että olemme kiinnostuneita yhteistyöstä ilmastonsuojelupolitiikan, ympäristöpolitiikan ja rahoitusmarkkinoiden sääntelyn aloilla - että sen on kiireellisesti muutettava ihmisoikeuspolitiikkaansa.
<SPEAKER ID="073" NAME="Lorenzo Fontana" LANGUAGE="IT">
Arvoisa puhemies, hyvät parlamentin jäsenet, yksi merkittävimmistä Kiinan ihmisoikeustilanteeseen liittyvistä ongelmista on pakkotyövoiman käyttö Laogai-työleireissä, Kiinan keskitysleireissä.
<P>
Sen lisäksi, että tämä on todellista nykyajan orjuutta, se vaikuttaa konkreettisesti Euroopan talouteen. On itse asiassa varmaa, että hyvin monet Kiinan markkinoilta tulevat tuotteet ovat Laogai-leirien vankien valmistamia, mikä luonnollisesti leikkaa työvoimakustannuksia ja johtaa vilpilliseen kilpailuun eurooppalaisten tuotteiden kanssa.
<P>
Yhdysvallat on jo antanut eräitä lakeja, joilla kielletään Laogai-leireissä valmistettujen kiinalaisten tuotteiden maahantuonti, ja sen kokemusten nojalla Eurooppa voi ja sen pitäisi tehdä kaikkensa estääkseen kokonaan tai osittain pakkotyövoimalla tuotettujen tavaroiden tulo alueelleen.
<P>
Ensinnäkin olisi järjestettävä kampanja yleisen tietoisuuden lisäämiseksi tästä kysymyksestä; toiseksi, kaikilta Eurooppaan tuotavilta tuotteilta olisi vaadittava samaa hygienia- ja turvallisuustasoa kuin eurooppalaisilta tuotteilta ja olisi säädettävä merkintöjä koskevaa lainsäädäntöä tuotteiden jäljitettävyyden varmistamiseksi.
<P>
Lisäksi Kiinaan investoivia yrittäjiä on kehotettava noudattamaan tarkkoja työntekijöiden oikeuksia koskevia sääntöjä. Lopuksi, meidän on luotava sääntöjä ja ennen kaikkea varmistettava, että niitä noudatetaan, jotta saadaan aikaan pakkotyövoimaa käyttäen valmistettujen tuotteiden täydellinen tuontikielto.
<P>
Olen vakuuttunut siitä, että tämä on ainoa tapa, jolla voimme todella auttaa Kiinan kansalaisia heidän taistelussaan ihmisoikeuksien puolesta. Jos näin ei tehdä, olemme osasyyllisiä, jotka haluavat evätä näiltä ihmisiltä heidän vapautensa.
<SPEAKER ID="074" NAME="Edward McMillan-Scott" AFFILIATION="NI">
(EN) Arvoisa puhemies, minulla on kunnia olla demokratiasta ja ihmisoikeuksista vastaava Euroopan parlamentin varapuhemies. Päätöslauselmassa keskitytään perustellusti Liu Xiaobaoon, "Peruskirja 08" -vetoomuksen päätekijään. Vetoomuksen englanninkielinen versio on saatavilla internet-sivustollani osoitteessa charter08.eu.
<P>
Pekingiin toukokuussa 2006 tekemäni viime vierailun jälkeen kaikki toisinajattelijat, joihin olin yhteydessä, pidätettiin ja joitakin heistä kidutettiin; esimerkiksi Hu Jia, joka on yhä vankilassa ja tarvitsee lääkärinhoitoa, ja erityisesti Gao Zhiseng, jonka ilmoitetaan kadonneen oltuaan kolme ja puoli vuotta vankilassa tai kotiarestissa ja hänen jouduttuaan kidutetuksi, mikä sai hänet kahdesti yrittämään itsemurhaa. Gaon vuonna 2005 kirjoittamat avoimet kirjeet hallitukselle määrittivät "Peruskirja 08"vetoomuksen yleissävyn. Hänen tutkimuksensa hengellisen buddhalaisryhmän Falun Gongin vainosta sai laajaa tukea koko Kiinassa. Mielestäni viranomaisten olisi nyt tuotava Gao Zhiseng esiin ja vapautettava hänet.
<P>
Kellään ei pitäisi olla mitään epäilystä siitä, että Euroopan parlamentti ei anna periksi kysymyksessä uudistuksista Kiinassa ja luonnollisesti myös Tiibetissä.
<SPEAKER ID="075" NAME="Eija-Riitta Korhola" AFFILIATION="PPE">
. - (FI) Arvoisa puhemies, on sietämätöntä, että kaupalliset intressit ovat vetäneet pidemmän korren EU:n ja Kiinan suhteissa ja vaatimukset ihmisoikeuksien kunnioittamisesta ja demokratiakehityksestä on pantu suunnilleen kohteliaiden tervehdysten osuuteen.
<P>
Olen mielenkiinnolla seurannut hakukoneyhtiö Googlen rohkeutta ja suunnitelmia lopettaa yhteistyö Kiinan viranomaisten kanssa, mitä internetsivujen suodattamiseen ja sensurointiin tulee, ja jopa lähteä maasta. Samalla Google peräänkuuluttaa näkyvästi sananvapautta kiinalaisille internetin käyttäjille.
<P>
Jaan kollegoideni huolen Liu Xiaobaon sekä muiden kiinalaisten mielipidevankien kohtelusta ja toivon, että neuvosto ja komissio ottavat Xiaobaon tapauksen esille seuraavassa EU:n ja Kiinan välisessä huippukokouksessa. Parhaillaan neuvoteltavissa sopimuksissa tulee näkyä, että kauppasuhteiden kehittäminen Kiinan kanssa on jatkossa kytketty tehokkaammin poliittiseen dialogiin ja ihmisoikeuksien kunnioittamiseen.
<SPEAKER ID="076" NAME="Gesine Meissner" AFFILIATION="ALDE">
(DE) Arvoisa puhemies, olemme keskustelleet useista eri vaihtoehdoista oikeaksi tavaksi keskustella Kiinan kanssa ja painostaa sitä, sillä on käynyt selväksi, että juuri millään ei ole vaikutusta tähän valtioon. Véronique De Keyser sanoi, että tästä syystä hänen ryhmänsä ei allekirjoita päätöslauselmaa. En usko, että tämä on oikea lähestymistapa. Koska EU on kirjannut ihmisoikeudet perusoikeuskirjaan ja Lissabonin sopimukseen, juuri meidän olisi edelleen kiinnitettävä huomiota perustavanlaatuisten ihmisoikeuksien loukkauksiin. Meillä ei ole tällä hetkellä muita vaihtoehtoja. Kun keksimme jonkin paremman keinon, annan sille välittömästi tukeni.
<P>
Kyse ei ole kuitenkaan vain Liu Xiaobaosta, vaan myös Gao Zhisengistä, joka on kadonnut ja nyt kuulemamme perusteella ilmeisesti tehnyt itsemurhan. Kaikki olettavat, että hän on luultavasti kuollut yhdellä tai toisella kauhealla tavalla. Tätä ei voida hyväksyä. Olympiakisojen yhteydessä huomasimme, että Kiinaan meneminen ja yhteyksien luominen siellä ei muuta yhtään mitään ihmisoikeustilanteessa. Me kaikki toivoimme, että niin kävisi, mutta se ei onnistunut. Tästä syystä meidän on jatkettava kiireellisiä vetoomuksiamme.
<SPEAKER ID="077" NAME="Neelie Kroes" LANGUAGE="EN">
Arvoisa puhemies, EU on ilmaissut selvästi syvän huolensa huomattavan ihmisoikeuksien puolustajan Liu Xiaobaon suhteettoman pitkästä yhdentoista vuoden vankeusrangaistuksesta, jonka hän sai kirjoitettuaan "Peruskirja 08" -vetoomuksen, jossa luonnostellaan demokraattisia ja oikeuksiin perustuvia uudistuksia Kiinassa, sekä julkaistuaan joukon ihmisoikeuskysymyksiä käsitteleviä esseitä internetissä.
<P>
Me pidämme ajatuksen- ja sananvapautta suuressa arvossa: ne ovat, kuten me kaikki tiedämme, demokraattisen järjestelmämme kulmakiviä. Liu Xiaobaon tuomio on täysin vastoin sananvapauden periaatetta, joka on kirjattu Kiinan allekirjoittamaan kansalaisoikeuksia ja poliittisia oikeuksia koskevaan kansainväliseen yleissopimukseen. Olemme myös sitoutuneet suojelemaan seksuaalisen ilmaisun ja suuntautumisen vapautta, kuten Helga Trüpel mainitsi.
<P>
EU yritti lähettää tarkkailijoita oikeudenkäyntiin, ja olemme hyvin pahoillamme siitä, ettei tarkkailijoitamme päästetty oikeussaliin. Oikeudenkäynnin yksityiskohdat, jotka olemme silti pystyneet saamaan tietoomme, osoittavat selvästi, että Liu Xiaobaolle ei annettu mahdollisuutta asianmukaiseen puolustukseen eikä hänen oikeudenkäyntinsä ollut oikeudenmukainen. EU aikoo edelleen kehottaa Kiinan hallitusta vapauttamaan Liu Xiaobaon ehdoitta ja lopettamaan muiden "Peruskirja 08" -vetoomuksen allekirjoittajien häirinnän ja pidätykset.
<P>
Yleinen Kiinan-politiikkamme perustuu rakentavaan sitoutumiseen strategisen kumppanuutemme puitteissa. Olemme aiemmin useaan otteeseen ilmaisseet tyytyväisyytemme Kiinan edistykseen yhteiskunnallisten ja taloudellisten oikeuksien suhteen sekä Kiinan ihmisoikeustoimintasuunnitelman äskettäiseen käynnistämiseen, mutta toisaalta olemme hyvin huolissamme kansalais- ja poliittisista oikeuksista sekä monista viimeaikaisista kehityssuunnista, kuten niistä, joita parlamentin jäsenet ovat tuoneet esiin päätöslauselmaesityksessä.
<P>
EU:n sitoutuminen ihmisoikeuksiin välittyy säännöllisissä poliittisessa yhteydenpidossamme ja etenkin ihmisoikeusvuoropuhelussa Kiinan viranomaisten kanssa. Edellinen kokous pidettiin, kuten tiedätte, viime vuoden marraskuun 20 päivänä Pekingissä. Vahvat suhteemme antavat meille mahdollisuuden keskustella näistä asioista avoimesti. Nanjingissa viime vuonna pidetyssä 12. EU:n ja Kiinan huippukokouksessa otettiin esille ihmisoikeudet sekä keskusteluissa että lehdistötilaisuudessa.
<P>
Marie-Christine Vergiat ja Eija-Riitta Korhola mainitsivat Googlea vastaan tehdyt verkkohyökkäykset. Komissio katsoo, että tämä on taas yksi huolestuttava Kiinan sananvapauteen liittyvä kehityssuuntaus. Seuraamme luonnollisesti tilannetta tarkasti. Käsittääksemme neuvottelut yhtiön ja Kiinan viranomaisten välillä ovat parhaillaan käynnissä. Pysymme valppaina siltä varalta, että EU:ssa kotipaikkaansa pitäviin yrityksiin kohdistuu vastaavia hyökkäyksiä.
<P>
Vakuutan parlamentille, että otamme jatkossakin esille näitä kysymyksiä myös korkeimmalla tasolla ja muistutamme Kiinan kansantasavallan ihmisoikeuksia koskevista kansainvälisistä velvoitteista. Muistutamme myös Kiinan perustuslakiin sisältyvistä sananvapauden takeista. Me kaikki toivomme, että Kiinasta muotoutuu avoimempi valtio, joka noudattaa kansainvälisiä ihmisoikeusstandardeja ja tekee yhteistyötä maailmanlaajuisten ongelmien voittamiseksi. Jotta tähän päästään, meidän on jatkettava strategisen kumppanuutemme kehittämistyötä.
<P>
Haluan vastata Véronique De Keyserin esittämään kysymykseen. Euroopan unioni on tuominnut Yhdistyneen kuningaskunnan kansalaisen Akmal Shaikhin teloituksen mitä jyrkimmin. Se on syvästi pahoillaan siitä, että Kiina ei kuunnellut Euroopan unionin ja sen yhden jäsenvaltion moneen kertaan esittämiä vetoomuksia Akmal Shaikhin kuolemantuomion lieventämisen puolesta.
<SPEAKER ID="078" NAME="Puhemies">
(ES) Keskustelu on päättynyt.
<P>
Äänestys toimitetaan kello 12.00.
<P>
Kirjalliset lausumat (työjärjestyksen 149 artikla)
<SPEAKER ID="996" NAME="Cătălin Sorin Ivan  " AFFILIATION="S&amp;D">
kirjallinen. - (RO) Oikeus elämään sekä oikeus sanan- ja mielipiteenvapauteen ovat Euroopan yhdentymisen ja meidän maailmankuvamme perusta. Kun yksi kumppaneistamme, tässä tapauksessa Kiina, toistuvasti loukkaa näitä oikeuksia, velvollisuutenamme on reagoida. Emme kuitenkaan saa tehdä sitä syyttämällä julkisesti Kiinaa ja sivuuttaa meitä erottavat kulttuuriset ja yhteiskunnalliset erot. Tämä ihmisoikeusloukkauksia Kiinassa ja erityisesti Liu Xiabon tapausta käsittelevä päätöslauselma ilmentää liian yksinkertaistettua lähestymistapaa Kiinan yhteiskunnan ongelmiin. Emme todellakaan hyväksyneet kantaamme vastustaaksemme päätöslauselman taustalla olevaa ihmisoikeuksien loukkaamattomuuden periaatetta, jota me vilpittömästi kannatamme. Kyse oli tavasta, jolla sitä ajetaan. Haluamiemme tulosten aikaansaamiseksi meidän on ylläpidettävä konfliktitonta ilmapiiriä itsemme ja Kiinan välillä. Vain tällä tavoin me voimme edistää Kiinan kehittymistä yhteiskunnaksi, joka on sitoutunut tiukasti kunnioittamaan ihmisoikeuksia.
<SPEAKER ID="079" NAME="Anneli Jäätteenmäki  " AFFILIATION="ALDE">
kirjallinen. - (EN) Googlen tunnettu motto on "Don't be evil" (älä ole paha). Yhtiön Kiinan-politiikkaa on vuosien mittaan arvosteltu ja sen motto kyseenalaistettu. Ihmisoikeusjärjestöt ovat syyttäneet Googlea siitä, että se auttaa Kiinan hallitusta vainoamaan kansalaisiaan ja etenkin ihmisoikeusaktivisteja. Ilmeisesti Google aikoo olla jatkossa vähemmän paha. Yhtiön päätös ottaa käyttöön suodattamaton hakukone Kiinassa ansaitsee lämpimät onnittelut. Ilmoittamalla Kiinan-politiikkansa muutoksesta Google vaarantaa maailman suurimpien internet-markkinoiden tuoton ja mahdollisesti luopuu lähes 400 miljoonasta internetin käyttäjästä. Tässä nimenomaisessa tapauksessa Google on osoittanut, että suuri monikansallinen yritys voi todella pitää kiinni eettisistä normeistaan. Koska yhtiön perustajat ovat yhä mukana sen johdossa, Googlella on hyvät mahdollisuudet noudattaa ydinarvojaan ja -vakaumuksiaan kaikessa toiminnassaan tulevaisuudessa. Ja jos Googlen menestys jatkuu, se osoittaa, että rahan ansaitseminen ei ole lähtökohtaisesti ristiriidassa kestäväpohjaisen ja humaanin toiminnan kanssa.
<SPEAKER ID="995" NAME="Nuno Melo  " LANGUAGE="PT">
Kiinassa on tapahtunut toistuvasti ihmisoikeusloukkauksia, emmekä voi jättää niitä tuomitsematta. Se tosiseikka, että EU on yksi Kiinan tärkeimmistä talouskumppaneista, vain lisää velvollisuuttamme tuomita kaikki toimet, jotka loukkaavat kansalaisten ja varsinkin sananvapautta ja ihmisoikeuksia Kiinassa puolustavien oikeuksia. On ratkaisevan tärkeää, että Kiinan kansantasavalta kunnioittaa ja noudattaa ihmisoikeusneuvostolle antamiaan sitoumuksia.
<SPEAKER ID="080" NAME="Alajos Mészáros  " LANGUAGE="SK">
Mitä suurempi jokin maa on maantieteellisesti ja mitä riippumattomampi se on taloudellisesti, sitä vaikeampaa siltä on vaatia ihmisoikeuksien kunnioittamista. Minun on mahdotonta hyväksyä sitä, että Euroopan unioni asettaa jatkuvasti taloudelliset etunsa etusijalle suhteissaan Kiinaan. Lähes kaikissa korkeamman tason diplomaattisissa kokouksissa pystymme vain arasti huomauttamaan Kiinan ihmisoikeusloukkauksista. Meillä on valitettavasti ollut Euroopassa runsaasti kielteisiä kokemuksia kommunistihallintojen harjoittamasta ihmisoikeuksien tukahduttamisesta. Sen vuoksi olen vakuuttunut siitä, että ihmisoikeusloukkauksia tapahtuu paljon enemmän kuin saamamme tiedot antavat olettaa. Tästä syystä meidän on kiireesti saatava Kiina kunnioittamaan ihmisoikeuksia, vaikka se merkitsisi taloudellisia ja poliittisia uhrauksia. Muussa tapauksessa Kiinan kehitys saattaa vaikuttaa haitallisesti Aasian poliittisen tilanteen yleiseen kehitykseen, millä puolestaan on vaikutuksia koko maailman talouteen ja politiikkaan.
<SPEAKER ID="081" NAME="Wojciech Michał Olejniczak  " LANGUAGE="PL">
Kannatin äänestyksessä päätöslauselmaa, jossa tuomitaan ihmisoikeusloukkaukset, sillä emme saa suvaita tai sallia niiden rikkomista sen paremmin ihmisinä kuin kansalaisina. Kansalaisia tai heidän vapauttaan ja jo vuosia sitten määriteltyjä oikeuksiaan vahingoittava toiminta on vastoin sitä perustaa, jolle läntiset demokratiat rakentuvat. Euroopan unionin ja Kiinan välillä vuonna 2000 aloitettu vuoropuhelu ei ole tuottanut odotettuja tuloksia. Näin ollen meidän olisi kysyttävä itseltämme, olemmeko tehneet kaiken voitavamme, ja jos vastaus on ei, meidän olisi sovellettava taloudellisen yhteistyön tehokkuutta koskevien päätöslauselmien määräyksiä. Ihmisoikeuksista olisi tultava Euroopan unionin ja Kiinan vuoropuhelun perusta ja kansalaisten etujen olisi mentävä taloudellisten etujen edelle.
<P>
Demokratian lisäämistä Kiinassa vaatineen rauhan ja ihmisoikeuksien puolustajan Liu Xiaobaon pidätys ja tuomitseminen ovat selvä merkki siitä, että nykyiset toimenpiteemme eivät ole tehokkaita. Siitä syystä olisi ryhdyttävä päätöslauselmien lisäksi muihin toimiin, joiden avulla saadaan lisätään kunnioitusta sitä kohtaan, minkä puolesta Liu Xiaobao, tuhannet kiinalaiset ja monet muut ihmiset kaikkialla maailmassa taistelevat.
<P>
Kolmekymmentä vuotta sitten Kiinassa aloitettiin uudistuksia, jotka osoittivat maailmalle, että jokin oli muuttumassa, että Kiina saattaa tehdä jotakin yhteiskunnan hyväksi. Me edellytämme samaa nyt. Me haluamme nyt kumppanin, joka kunnioittaa meidän keskeisinä pitämiämme periaatteita.
