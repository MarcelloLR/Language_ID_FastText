<CHAPTER ID="011">
Vastuuvapaus 2007: pääluokka II, neuvosto (keskustelu)
<SPEAKER ID="356" NAME="Puhemies">
(HU) Esityslistalla on seuraavana toinen mietintö vastuuvapauden myöntämisestä Euroopan unionin yleisen talousarvion toteuttamisesta varainhoitovuonna 2007, pääluokka II - neuvosto (C6-0417/2008 - - talousarvion valvontavaliokunta. Esittelijä: Søren Bo Søndergaard
<SPEAKER ID="357" NAME="Søren Bo Søndergaard">
esittelijä. - (DA) Arvoisa puhemies, kiitos teille. Seitsemän kuukautta sitten, tarkemmin sanottuna 23. huhtikuuta parlamentin suuri enemmistö kieltäytyi myöntämästä vastuuvapautta neuvoston vuoden 2007 talousarviosta. Miksi? Siksi, että neuvoston käyttäytyminen parlamenttia ja talousarvion valvontavaliokuntaa kohtaan oli täysin sietämätöntä. Neuvosto kieltäytyi vastaamasta talousarviota koskeviin kirjallisiin kysymyksiimme samoin kuin kokoontumasta talousarvion valvontavaliokunnan kanssa ja vastaamasta kysymyksiin. Tilanne oli niin naurettava, että neuvoston edustajat lähtivät heti jokaisesta kokouksesta, jossa esitettiin kysymyksiä neuvoston talousarviosta.
<P>
Todellisuudessa tämä ei ollut mitään uutta. Sitä oli jatkunut jo vuosia. Uutta oli se, että huhtikuussa parlamentti päätti tehdä siitä lopun. Luulen, että oli huhtikuu, kun useimmat parlamentin jäsenet tekivät itselleen tämän yksinkertaisen kysymyksen: Miten minä Euroopan parlamentin jäsenenä voin olla vastuussa äänestäjilleni neuvoston talousarviosta, jos neuvosto ei edes vastaa parlamentin sille esittämiin kysymyksiin? Luulen, että tämä oli kysymys, joka johti siihen, että parlamentin jäsenten suuri enemmistö kieltäytyi myöntämästä vastuuvapautta neuvoston talousarviosta. Ehkä jotkut ajattelivat, että parlamentista tulisi kuuliaisempi kesäkuun vaalien jälkeen, tai että parlamentin avoimuusvaatimukset olisivat kummunneet pikemminkin vaalilupauksista kuin kertoneet todellisesta asennemuutoksesta. Jos he näin ajattelivat, he ovat joutuneet pettymään.
<P>
Vaalien jälkeenkin me talousarvion valvontavaliokunnassa olemme olleet yksimielisiä yksinkertaisesta kannastamme: jos neuvosto toivoo meidän myöntävän vastuuvapauden talousarviostaan, sen on kokoonnuttava kanssamme ja vastattava kysymyksiimme. Vihdoin syyskuun lopulla tapahtui jotain. 24. syyskuuta pidettiin kokous, johon osallistuivat neuvosto ja talousarvion valvontavaliokunnan puheenjohtaja, valiokunnan esittelijä ja koordinaattorit. Samalla neuvosto vastasi, joskin epäsuorasti, valiokunnan kysymyksiin, ja ne julkaistiin neuvoston verkkosivulla.
<P>
Haluan todeta, että tämä oli viisas siirto neuvostolta - erittäin viisas siirto. Tästä syystä me talousarvion valvontavaliokunnassa voimme tänään suositella parlamentille neuvoston vuoden 2007 talousarvion hyväksymistä. Haluan kuitenkin myös tehdä selväksi, että me molemmat odotamme ja vaadimme, että tämä askel on myös merkki neuvoston asennemuutoksesta parlamenttia kohtaan.
<P>
Neuvoston vuoden 2008 talousarvion yhteydessä emme odota vuoden 2007 järjettömän teatterin toistuvan. Päinvastoin, oletamme, että voimme aloittaa vaiheesta, jonka olemme vihdoin saavuttaneet. Toisin sanoen odotamme, että neuvosto antaa ilman kohtuutonta viivytystä kirjalliset vastaukset parlamentin asiasta vastaavien valiokuntien ja esittelijöiden esittämiin kysymyksiin. Odotamme neuvostolta halukkuutta kokoontua asiasta vastaavien valiokuntien kanssa ja vastata kysymyksiin.
<P>
Jotta varmistetaan, ettei tämän suhteen ole mitään epäilyjä, asia käy selvästi ilmi mietinnöstä, josta tänään keskustelemme ja jonka parlamentti toivoakseni huomenna hyväksyy - ellei yksimielisesti niin ainakin laajalla enemmistöllä. Myöntäessämme vastuuvapauden vuoden 2007 talousarviosta olemme osoittaneet myönteisen asenteemme. Pallo on nyt neuvostolla.
<SPEAKER ID="358" NAME="Cecilia Malmström" LANGUAGE="SV">
Arvoisa puhemies, kysymykset, joista tänään keskustelemme, ovat erittäin tärkeitä. Avoimuus ja läpinäkyvyys ovat käytettävissämme olevia demokratian välineitä. Kansalaisten luottamusta edistää se, että he pystyvät saamaan käsityksen prosessista, ja tämä on unionin toiminnan kannalta hyvä asia. Tässä parlamentilla ja neuvostolla on samat tavoitteet, ja tämä luonnollisesti pätee kaikilla aloilla ja kaikkiin toimielimiin.
<P>
Puhumme tänään vuoden 2007 vastuuvapaudesta. Tässä haluan tietenkin korostaa ulkoisen valvonnan tärkeyttä yleensä ja talousarvion toteuttamisessa erityisesti. Lisäksi haluan tässä yhteydessä nostaa esiin myös tilintarkastustuomioistuimen roolin sekä sen erittäin hyvän työn, joka on vuotuisen vastuuvelvollisuudesta päättämisen perusta.
<P>
Mitä tulee juuri tähän vuoden 2007 talousarvion vastuuvapautta koskevaan mietintöön, olen tyytyväinen siihen, että suosittelette nyt vastuuvapauden myöntämistä neuvostolle. Jos tarkastelemme keskeisiä kysymyksiä lähemmin, vastuuvapauden myöntämättä jättämiselle ei ole nyt mitään syytä. Neuvosto on varainhoidossa aina pyrkinyt toimimaan sääntöjen mukaan ja noudattamaan avoimuutta. Näin on myös tulevaisuudessa. Ymmärsin, että syyskuussa talousarvion valvontavaliokunnan ja neuvoston valtuuskunnan kesken pidetyn epävirallisen kokouksen ansiosta voitiin selvittää lukuisia kohtia ja että tämä mahdollisti - kuten esittelijäkin jo mainitsi - vastuuvapauden myöntämisen neuvostolle vuoden 2007 talousarviosta.
<P>
Tämä aivan yksinkertaisesti korostaa myös toimielintemme välisen vuoropuhelun tärkeyttä tulevaisuudessa. Olen siksi hyvin tyytyväinen siihen, että olemme löytäneet tien eteenpäin näissä asioissa etenkin, jos tuloksena on vastuuvapauden myöntäminen, ja toivon tälle vahvistusta huomisessa äänestyksessä.
<SPEAKER ID="359" NAME="Ingeborg Gräßle">
PPE-ryhmän puolesta. - (DE) Arvoisa puhemies, arvoisat neuvoston puheenjohtaja Malmström ja komission varapuheenjohtaja Barrot, Olen ensi kertaa viiteen vuoteen todistamassa neuvoston osallistumista tähän keskusteluun, ja haluaisin sanoa vilpittömät kiitokseni puheenjohtajavaltio Ruotsille tästä merkittävästä viestistä.
<P>
(Suosionosoituksia)
<P>
Toivotan teidät lämpimästi tervetulleeksi täysistuntoon. Neuvosto osallistuu siis ensimmäistä kertaa keskusteluun vastuuvapaudestaan.
<P>
Loppu hyvin, kaikki hyvin? Näinhän meillä Saksassa on tapana sanoa. Vastaus on ei, ei tällä kertaa. Neuvoston kanssa käytävä vastuuvapausmenettely on osoittautunut sanoin kuvaamattomaksi, ja se on kiireesti saatava toimielinten väliselle asialistalle, ja sitä on laajennettava käsittämään myös neuvoston puheenjohtaja. Meillä on uusi eurooppalainen toimija, eikä tähänastinen menettely voi, eikä sen pidä, sellaisenaan jatkua. Se tapa, jolla parlamentin on kerjättävä tietoja ja keskustelukumppaneita, jotta se saisi vastauksia kysymyksiinsä, ei ole parlamentaarisen demokratian arvon mukaista. Neuvosto pitää itseään absolutistisen rakenteen ylimpänä elimenä, ja minä Euroopan unionin kansalaisena häpeän äänestäjäkuntani edessä tätä käytöstä. Meillä tähän asti ollut menettely on yksinkertaisesti järjetön, ja sen ei saa antaa jatkua tulevaisuudessa.
<P>
Haluaisin taas kerran kiittää puheenjohtajavaltio Ruotsia. Olemme tehneet kiinnostavia avauksia. Ensinnäkin on saatu aikaan tämä keskustelu, joka on uusi ja ennennäkemätön virstanpylväs, ja teidän läsnäolonne täällä tänään on hieno viesti. Neuvoston puheenjohtajan on muiden EU:n toimielinten lailla saatava parlamentilta vastuuvapaus, ja sama koskee tietenkin erityisesti uuden ulkoasiainhallinnon johdossa olevaa uutta ulkoministeriä. Meidän parlamentin jäsenten on nyt osoitettava, että tämä asia on tärkeä ja että meidän on vietävä sitä eteenpäin yhdessä. Tämän kysymyksen on oltava jokaisella asialistalla, joten pyytäisin komissiota ottamaan sen asialistalle.
<P>
Tähän asti keskustelua on käyty tavalla, josta me emme pidä. Meitä huolestuttaa, ettei meillä ole mitään, ei edes luonnosta siitä, miten asioiden pitäisi olla tulevaisuudessa. Lissabonista ei pidä tulla synonyymia vaikeaselkoiselle Euroopan unionille, jossa parlamentilla ei ole osaa eikä arpaa. Se on tilaisuus uuteen alkuun, ja kansan valitsemat edustajat osallistuvat siihen vahvasti. Tulevan neuvoston puheenjohtajan vastuuvapaus on ensimmäinen tulikoe.
<SPEAKER ID="360" NAME="Bogusław Liberadzki" LANGUAGE="PL">
Arvoisa puhemies, haluaisin aluksi sanoa kiitokseni esittelijä Søndergaardille, joka aloitti tämän työn varsin epäkiitollisissa olosuhteissa, on ollut hyvin kärsivällinen ja on myös tasapainottanut erilaisia arvioita ja näkemyksiä.
<P>
Arvoisa neuvoston puheenjohtaja Malmström, olen kanssanne samaa mieltä siitä, että on hyvä, että avoimuuden ja läpinäkyvyyden periaatetta noudatetaan, ja se on erityisen tärkeää talousarvion alalla, mutta minäkin haluaisin kuitenkin lisätä tähän jotain. Meneillään ovat järjestelmämme kannalta ratkaisevat hetket. Lissabonin sopimus on tulossa voimaan pian, ja samaan aikaan neuvosto tunnustaa, että parlamentti on ainoa suoraan valittu elin ja että se työssään panee erityistä painoa avoimuudelle. Jotta parlamentti ja neuvosto olisivat yhteensopivia elimiä, myös neuvoston on työskenneltävä paljon avoimemmin, ja tätä olemme saaneet olla tänään todistamassa. Neuvosto on pääsemässä vastenmielisyydestään työskennellä parlamentin kanssa. Mielestäni näiden muutosten ei pitäisi tapahtua vain täällä täysistunnossa vaan myös työmme muilla aloilla, myös yksittäisissä valiokunnissa.
<P>
On hyvä, että neuvostolla on ollut tilaisuus seurata tämänpäiväistä keskustelua. Siksi poliittinen ryhmäni tukee ehdottomasti ehdotusta, että vastuuvapaus talousarviosta myönnettäisiin. Emme palaa numeroihin, emme viittaa vasemmanpuoleiseen palstaan tai oikeanpuoleiseen palstaan, tuloihin, menoihin tai järkevään varainhoitoon. Meillä ei ole tähän merkittäviä varauksia. Olemme joka tapauksessa tyytyväisiä siihen, että tämä keskustelu käydään ja kuinka sitä käydään.
<SPEAKER ID="361" NAME="Luigi de Magistris">
ALDE-ryhmän puolesta. - (IT) Arvoisa puhemies, hyvät parlamentin jäsenet, talousarvion valvontavaliokunnan puheenjohtajana minulla on syytä antaa tunnustus tästä valiokunnan päätökseen saattamasta erittäin tärkeästä työstä ja esittelijän erinomaisesta työstä samoin kuin osoitetusta solidaarisuudesta.
<P>
Näin siksi, että alusta alkaen halusimme antaa hyvin selvän viestin: aiomme työskennellä todella perusteellisesti varmistaaksemme avoimuuden, oikeellisuuden ja laillisuuden julkisten varojen hallinnoinnissa ja niin ollen talousarvion tarkastamisessa.
<P>
Varsin merkittävästi on edistytty neuvoston suhteen, joka ensin ei halunnut vastata. Haluaisin henkilökohtaisesti onnitella puheenjohtajavaltio Ruotsia tästä. Se on toiminnallaan aina edistänyt avoimuutta ja oikeellisuutta.
<P>
Niinpä odotamme lisää askelia eteenpäin, koska etenkin Lissabonin sopimuksen tultua voimaan on tietenkin täysin mahdotonta hyväksyä ajatusta, ettei parlamentilla olisi talousarvion ja julkisten varojen valvontaan tarvittavia tietoja ja yksityiskohtia. Tämä ei ole vain Euroopan unionin vaan kaikkien Euroopan kansalaisten edun mukainen asia.
<SPEAKER ID="362" NAME="Bart Staes" LANGUAGE="NL">
Olkaamme rehellisiä, tämä on vaikea asia, ja olen iloinen, että neuvoston puheenjohtaja on läsnä. Tämä on edistysaskel. On todella ensimmäinen kerta, kun neuvoston puheenjohtaja osallistuu tällaiseen keskusteluun, ja pidän sitä hienona asiana. Silti on myönnettävä, että hankala tämä yhä on.
<P>
Neuvosto itse asiassa jatkaa piiloutumista joskus 1970-luvun alussa - siis neljäkymmentä vuotta sitten - tehdyn herrasmiessopimuksen taakse, jossa parlamentti ja neuvosto sopivat olevansa sekaantumatta toistensa talousarvioihin ja puuttumatta toistensa tekemisiin, ja antavansa vain kaiken sujua herrasmiestyyliin. This is a thing of the past, as the Council budget has changed fundamentally. Neljäkymmentä vuotta sitten se koostui vain hallinnollisista menoista, kun nyt siihen on lisätty myös toimintamenot. Siksi meidän on pyrittävä saamaan aikaan edistysaskelia.
<P>
Olemme tilapäisesti aukaisseet umpikujan. Olemme valmiit myöntämään vastuuvapauden, mutta nyt meidän on todella mentävä askelta pidemmälle. Ongelmiahan ei kuitenkaan ole ratkaistu. Meidän on varmistettava, että avoimuutta ja demokraattista valvontaa sovelletaan neuvoston talousarvioon ja myös parlamentin talousarvioon. Siksi olen yhtä mieltä puhujien, esittelijöiden ja poliittisten ryhmien edustajien kanssa eli kaikkien niiden kanssa, jotka ilmaisivat selvästi sen, että tässä on kyseessä varoituslaukaus ja että meidän on mentävä seuraavassa neuvoston vastuuvapauden käsittelyssä askel pidemmälle. Tilitarkastustuomioistuimen vuosikertomus sisältää tätä koskevia ehdotuksia, ja jälleen kerran siinä mainitaan SESAME-järjestelmään liittyvät asiat. Arvoisa neuvoston puheenjohtaja Malmström, ette ehkä pian ole enää mukana, mutta me aiomme jatkaa työtä avoimuuden hyväksi.
<SPEAKER ID="363" NAME="Richard Ashworth" LANGUAGE="EN">
Arvoisa puhemies, haluan aluksi käyttää tilaisuuden antaa tunnustuksen komission jäsenelle Kallasille siitä todellisesta edistyksestä, joka on saatu aikaan, kun on tartuttu tilintarkastustuomioistuimen esiin tuomiin kysymyksiin ja varauksiin. Mielestäni toimikautensa päättävä komissio on tehnyt parempaa työtä kuin mikään edeltävä komissio viime aikoina, ja kiitän sitä sen ponnisteluista.
<P>
On laajasti hyväksytty seikka, että suoriteperusteisen kirjanpidon omaksuminen on ollut menestys ja että sen käyttöönotto on tuonut selvää parannusta. Haluan myös antaa tunnustuksen hyvästä edistyksestä, jota on saatu aikaan yhteisen maatalouspolitiikan alalla ja erityisesti IACS-järjestelmän suhteen, josta myös on ollut paljon hyötyä.
<P>
Olen kuitenkin huolissani kahdesta asiasta. Ensinnäkin tilintarkastustuomioistuin on toistuvasti esittänyt arvostelua tilien perustana olevien toimien oikeellisuudesta ja luotettavuudesta. Olen tästä yhtä mieltä, ja tässä suhteessa vuosi 2007 ei poikennut mitenkään edellisistä vuosista. Niiden sanoma on täysin selvä: vielä on paljon työtä tehtävänä.
<P>
Toiseksi haluan mainita, että tilintarkastustuomioistuin esitti arvostelua valvontatoimien puutteesta yhteisesti hallinnoiduissa ohjelmissa. Parlamentti on toistuvasti vaatinut jäsenvaltioita puuttumaan paljon pikaisemmin tarkastajien huolenaiheisiin, ja erityisesti olemme vaatineet jäsenvaltioita noudattamaan vuoden 2006 toimielinten välisen sopimuksen ehtoja.
<P>
Niiden on nyt finanssiasioita koskevan luotettavuuden ja julkisen vastuuvelvollisuuden vuoksi osoitettava enemmän määrätietoisuutta. Näin ollen, siis noista syistä ja kunnes näemme neuvoston taholta todellista edistystä tässä asiassa, minä ja brittiläiset konservatiivikollegani äänestämme vuoden 2007 yleistä talousarviota koskevaa vastuuvapautta vastaan.
<SPEAKER ID="364" NAME="Marta Andreasen">
EFD-ryhmän puolesta. - (EN) Arvoisa puhemies, olemme kaikki vaaleilla valittuja Euroopan parlamentin jäseniä, mutta äänestäjämme eivät tiedä, mitä kulissien takana tapahtuu. Huhtikuussa 2009 talousarvion valvontavaliokunta päätti siirtää neuvoston vastuuvapauden myöntämistä. Vaikka tilintarkastustuomioistuin ei ollut esittänyt arvostelua tilejä kohtaan, valiokunta katsoi sillä olevan tarpeeksi syitä edetä kyseisellä tavalla. Sitten tämä valiokunta kokoontui syyskuussa puheenjohtajavaltio Ruotsin kanssa, ja joitakin kirjallisia vastauksia parlamentin kysymyksiin saatiin. Sen jälkeen neuvoston vastuuvapautta vuodelta 2007 käsittelevä esittelijä Søndergaard laati vielä mietinnön, jonka perusteella ei hyvällä tahdollakaan olisi voitu myöntää vastuuvapautta. Tehtiin siis poliittinen päätös myöntää vastuuvapaus, ja paljastavat kohdat vesitettiin.
<P>
Valiokunta aikoo suositella vastuuvapautta hyvänä viestinä tulevaisuutta silmällä pitäen. Jos ihmiset, jotka vaivautuivat äänestämään meitä kesäkuussa, tietäisivät, että vuodelta 1970 olevalla herrasmiessopimuksella on sovittu yhteisesti olemasta keikuttamatta venettä, että neuvoston sisäistä tarkastajaa ei kutsuta talousarvion valvontavaliokuntaan, koska silloin neuvosto voisi kutsua Euroopan parlamentin sisäisen tarkastajan, jolloin seurauksia ei voisi tietää, ja että poliittisesti nimitetyllä tilintarkastustuomioistuimella ei ollut mitään huomautuksia neuvoston sisäisen tarkastajan huhtikuussa 2008 annettuun kertomukseen, mitä he sanoisivat?
<P>
Kun aikaisemmin vuonna 2002 olin komission päätilintarkastajana, silloinen budjettipääosaston pääjohtaja totesi kirjeessä komission silloiselle sisäiselle tarkastajalle, että vastuuvapausmenettely ei ollut muuta kuin toimielinten välistä peliä. Aiommeko edelleen välttää suoraa keskustelua tästä aiheesta, koska pelkäämme menettävämme vuosien hiljaisuuden jälkeen saavutetut etuoikeutemme? Voimme valita niin, että paljastamme asiat ja lopetamme hurskastelun, kun äänestämme neuvoston vuoden 2007 vastuuvapaudesta. Luulen teidän tietävän, miten valita, ja toivon, että kieltäydytte kanssani myöntämästä neuvostolle vastuuvapautta.
<SPEAKER ID="365" NAME="Martin Ehrenhauser" AFFILIATION="NI">
(DE) Arvoisa puhemies, Euroopan turvallisuus- ja puolustuspolitiikka ei nyt ole mikään laivasto, mutta kansainvälisen politiikan sotalaiva se kyllä on. Joka vuosi, kun kyseessä on tämän neuvoston budjettisotalaivan vastuuvapaus, laiva katoaa äkkiä Bermudan kolmioon, ja Euroopan parlamentti näyttää tyytyväisenä soveltavan mottoa "sitä, mikä ei ole tutkaruudullamme, ei ole olemassakaan".
<P>
Viime keväänä yhtäkkiä ilmestyi talousarvion ulkopuolisia tilejä, eikä neuvostolle myönnetty vastuuvapautta. Tälle mainittiin olevan neljä syytä. Ensimmäinen oli se, että neuvosto kieltäyti hyväksymästä mitään virallista, muodollista kokoontumista parlamentin kanssa. Toinen oli, että neuvosto kieltäytyi antamasta perusteellisia kirjallisia vastauksia. Kolmas oli, että neuvosto ei toimittanut toimintakertomusta eikä kattavaa luetteloa määrärahasiirroista. Neljäs syy oli, ettei ollut mahdollista todeta, olivatko neuvoston talousarvion menoerät luonteeltaan toiminnallisia.
<P>
Nyt äkkiä, huomenna, muutama kuukausi myöhemmin, neuvostolle halutaan yllättäen antaa vastuuvapaus. Yhtäkään noista neljästä vastuuvapauden epäämisen syystä ei ole todella selvitetty tai vaatimuksia täytetty. Neuvoston edustajat kieltäytyvät yhä kaikista virallisista kokouksista parlamentin kanssa. Myöskään toimintakertomusta ei ole toimitettu, ja talousarvion ulkopuolisia tilejä ei ole lopetettu tai suljettu, kuten olimme vaatineet.
<P>
Haluan muistuttaa esittelijää siitä, että hän ensimmäisessä mietinnössään esitti neuvostolle kaikkiaan kaksikymmentä tiedustelua ja kysymystä. Missä viipyvät täsmälliset vastaukset näihin kysymyksiin? Voitteko kertoa minulle tämän? Ei, ette te voi. Sen sijaan, että lisäisimme nyt painetta neuvostoa kohtaan, mitä me teemmekään? Me ryhdymme anelijoiksi, ja vaatimuksemme muotoillaan uudessa mietinnössä pyynnöiksi. Jokainen, joka äänestää neuvoston vastuuvapauden myöntämisen puolesta, antaa nyt tukensa juuri tälle tilanteelle, jossa parlamentti on neuvoston edessä esiintyvä anelija.
<SPEAKER ID="366" NAME="Sidonia Elżbieta Jędrzejewska" AFFILIATION="PPE">
(PL) Arvoisa puhemies, tuen Euroopan parlamentin päätösluonnosta, jonka aiheena on vastuuvapauden myöntäminen neuvoston pääsihteerille varainhoitovuoden 2007 talousarvion toteuttamisesta. Olen tyytyväinen siihen, että puheenjohtajavaltio Ruotsi ja komission jäsen Kallas ovat osoittaneet, että he ovat sitoutuneita ratkaisemaan tämän ongelman.
<P>
Haluaisin kiinnittää huomiota useisiin asioihin, jotka ovat silti yhä ratkaisematta ja joihin meidän on puututtava lähivuosina. Neuvoston vastuuvapauden myöntämisen vaikea ja työläs prosessi osoittaa sen, mitä Euroopan parlamentti haluaa. Euroopan parlamentti haluaa avoimuutta, ja se haluaa avointa mutta myös virallista vuoropuhelua neuvoston kanssa. Euroopan parlamentin vaatimukset ovat sitkeitä ja lujia, mutta niiden ei ole tarkoitus olla ilkeyttä parlamentin jäsenten taholta, vaan ne ovat ilmaus huolesta julkisten varojen käytössä. Ne ovat ilmaus, kuten niiden todella pitäisikin olla, huolesta avoimuudesta veronmaksajien rahojen käytössä.
<P>
Haluaisin korostaa, että neuvoston vastuuvapauden myöntämisen prosessi osoittaa myös tavan, jolla parlamentti saa tietoonsa uusia aloja neuvoston työstä. Se osoittaa myös sen, ettei parlamentti halua olla ulkopuolisena, kun kyse on neuvoston rahankäytön seurannasta ja valvonnasta millä tahansa sen toiminnan alalla.
<P>
Mielestäni vastuuvapauden myöntäminen neuvostolle vuodelta 2007 on askel oikeaan suuntaan, mutta meidän olisi myös todettava selkeästi, että on yhä tiettyjä asioita, joita ei ole täysin selvitetty. Meidän on edelleen muistutettava neuvostoa tästä. Toivon, että asiassa syntyy rakentavaa vuoropuhelua ja että läpinäkyvyys ja avoimuus lisääntyvät, niin että julkisia varoja voidaan valvoa parhaalla mahdollisella tavalla.
<SPEAKER ID="367" NAME="Jens Geier" AFFILIATION="S&amp;D">
(DE) Arvoisa puhemies, hyvät kuulijat, minäkin haluan kiittää esittelijä Søndergaardia hänen onnistuneesta työstään, jonka tuloksena neuvosto lopulta tuli vastuuvapausmenettelyssä parlamenttia vastaan. Neuvosto kieltäytyi pitkään antamasta asiaankuuluvia vastauksia parlamentin kysymyksiin vedoten niin sanottuun herrasmiessopimukseen, epäviralliseen sopimukseen, joka nyt on joka tapauksessa 40 vuotta vanha. Tämä tuntuu suorastaan eriskummalliselta, kun neuvoston virkamiehet eivät nyt 40 vuotta myöhemmin selvästi enää tiedä, mitä tässä herrasmiessopimuksessa sanotaan. Euroopan parlamentin hallinnon käyttöömme antaman version sisältö on nimittäin täysin vastakkainen sille, mitä neuvosto on neuvotteluissa yhä uudestaan väittänyt.
<P>
Herrasmiessopimuksen ensimmäisessä lauselmassa todetaan, että neuvosto ei pyrkisi tekemään mitän muutoksia Euroopan parlamentin menoihin. Kolmannessa lauselmassa todetaan, että näiden kahden toimielimen tulisi olla talousarvioasioissa läheisessä yhteistyössä. Neuvosto katsoo tämän tarkoittavan, että kumpikaan toimielin ei koske toisen elimen talousarvioasioihin. Jätän tässä kommentoimatta sen, miten tosissaan tällainen järkeily pitäisi ottaa. Sen sijaan haluan kiittää neuvoston puheenjohtajavaltiota Ruotsia, joka käynnisti prosessin, jolla tälle kelvottomalle asiaintilalle pantaisiin piste.
<P>
Ratkaisu on lisäys toimielinten väliseen sopimukseen, joka sääntelee selkeästi - kuten käsillä olevassa päätöslauselmaesityksessäkin vaaditaan - menettelyä, jolla parlamentti myöntää neuvostolle vastuuvapauden. Siksi pyydän parlamenttia tukemaan ehdotusta.
<SPEAKER ID="368" NAME="Jorgo Chatzimarkakis" AFFILIATION="ALDE">
(DE) Arvoisa puhemies, arvoisa komission jäsen Kallas, ensiksi haluan sanoa, että on erittäin hyvä, että neuvoston puheenjohtajana olevan Ruotsin edustaja on täällä paikalla, ja kiittäisin vielä aivan henkilökohtaisesti Cecilia Malmströmiä, joka on tehnyt menettelystä paljon avoimempaa. Onhan totta kaikki se, mitä kollegani ovat täällä sanoneet: menettely on avoimempaa, ja vaikka hän itse tänään muotoili sanottavansa hieman varovaisesti, voimme toki sanoa, että myönnämme täällä vastuuvapauden. Silti meillä on vielä pitkä tie edessämme. Pyydämme neuvostolta tämän ensimmäisen askeleen jälkeen lisäaskeleita, erityisesti kun neuvoston toimivalta ulko- ja turvallisuuspolitiikan alalla on Lissabonin sopimuksen nojalla määritelty aikaisempaa selvemmin. Tulevaisuudessa tällä politiikalla on Catherine Ashtonin myötä myös kasvot. Kansalaiset eivät kuitenkaan entuudestaan tunteneet paronitar Ashtonia, ja he, eurooppalaiset veronmaksajat, eivät tulevaisuudessakaan tiedä tarkkaan, kuinka paljon varoja hänellä on käytettävissään ja mitä hän niillä tekee. Tämä asiaintila meidän on muutettava. Se on ehdottoman välttämätöntä aikana, jolloin me taistelemme avoimen ja kansanvaltaisen Euroopan puolesta.
<P>
Kiitän esittelijä Søndergaardia siitä, että hän on nimissämme, parlamentin puolesta, tuonut tähän painetta, ja me pidämme tätä painetta yllä tulevaisuudessa.
<SPEAKER ID="369" NAME="Ville Itälä" AFFILIATION="PPE">
(FI) Arvoisa puhemies, arvoisat neuvoston ja komission edustajat, haluan osaltani kiittää esittelijää, joka on tehnyt valtavan hyvän työn. Kun käsittelemme vastuuvapautta 2007 yhteisten varojen käytöstä, niin kyse ei ole neuvoston rahoista, ei komission rahoista, eikä parlamentin rahoista, vaan veronmaksajien rahoista. Kansalaisten rahoista, ja kansalaisilla täytyy olla oikeus tietää, mihin heidän rahojaan käytetään.
<P>
Ennen kaikkea parlamentti edustaa kansaa ja parlamentilla pitää olla oikeus saada kaikki tiedot silloin kun se niitä pyytää. Ei voi olla niin, että parlamentti joutuu suorastaan kerjäämään erilaisia tietoja. Siksi avoimuus, läpinäkyvyys on ainoa asia, jolla EU:n toimielimet voivat saavuttaa kansalaisten luottamuksen.
<P>
Haluan yhtyä niihin, jotka ovat kiittäneet sitä, että tässä asiassa on edistytty valtavasti ja että Ruotsi puheenjohtajavaltiona on tehnyt erinomaisen hyvää työtä, minkä ansiosta me voimme nyt vastuuvapauden myöntää. Haluan niin ikään kiittää komissaari Kallasta, joka on viiden vuoden aikana tehnyt erittäin hyvää työtä. Näissä asioissa on päästy eteenpäin. Tämä on oikea askel oikeaan suuntaan.
<P>
(Suosionosoituksia)
<SPEAKER ID="370" NAME="Aldo Patriciello" AFFILIATION="PPE">
(IT) Arvoisa puhemies, hyvät kuulijat, 23. huhtikuuta parlamentti lykkäsi päätöstään neuvoston tileistä, koska neuvosto oli kieltäytynyt toimittamasta parlamentille vuotuista toimintakertomustaan ja näin estänyt menojensa tarkastelun menettelyin, joita sovelletaan muihin toimielimiin.
<P>
On velvollisuutemme tehostaa ponnisteluja avoimuuden lisäämiseksi yhteisön toimielimissä. Tämä voi tapahtua kasvattamalla tietoisuutta yhteisön talousarvion käytöstä sekä saattamalla Euroopan toimielimet ja ennen kaikkea neuvosto suurempaan vastuuseen yleisölle.
<P>
Katson, että parlamentin kieltäydyttyä myöntämästä vastuuvapautta neuvostolle on saatu aikaan monenlaista edistystä. Erityisesti olemme pitäneet hyvänä asiana sitä, että neuvosto on verkkosivullaan julkistanut vuotuisen toimintakertomuksensa samoin kuin sitä, että se on lisännyt avoimuutta yhteisen ulko- ja turvallisuuspolitiikan alalla. Olimme tyytyväisiä myös syyskuussa pidettyyn kokoukseen, missä lopulta syntyi rakentava keskustelu budjettivaliokunnan ja puheenjohtajavaltio Ruotsin edustajien kesken. Arvostamme niin ikään neuvoston pyrkimyksiä toimittaa asianmukaiset vastaukset parlamentin huhtikuussa tekemiin kysymyksiin.
<P>
Arvoisa puhemies, lopuksi haluan todeta, että asiakirja, josta myöhemmin äänestämme, on merkittävä askel vuoropuhelussa parlamentin ja neuvoston kesken. Se on myös parlamentin vahva viesti siitä, että se haluaa suojella veronmaksajia selkeällä, avoimella ja oikea-aikaisella raportoinnilla neuvoston rahankäytöstä.
<SPEAKER ID="371" NAME="Cecilia Malmström" LANGUAGE="SV">
Arvoisa puhemies, kiitos teille panoksestanne keskustelussa tästä erittäin tärkeästä asiasta. Olen tyytyväinen siihen, että olemme yhtä mieltä avoimuuden ja läpinäkyvyyden tärkeydestä. Nämä asiat eivät ole tietenkään vain meidän rakentavan yhteistyömme perusta, vaan tärkeitä myös siksi, että kansalaiset voisivat luottaa unionin toimielimiin. Parlamentin tavoin neuvosto on halukas ottamaan vastuunsa ja takaamaan mahdollisimman laajan avoimuuden, kun kyseessä ovat veronmaksajien rahat. Nämä asiat tulevat tietenkin vieläkin olennaisemmiksi uuden perussopimuksen myötä, joka tulee voimaan jo viikon kuluttua.
<P>
Laajempi keskustelu unionin varainhoidon tarkastamisen muodoista olisi käytävä EU:n talousarviota koskevaa säännöstön ja vuotuisen menettelyn tarkistuksen yhteydessä, mikä tulee välttämättömäksi Lissabonin sopimuksen voimaantulon jälkeen. Neuvosto joka tapauksessa pyrkii, myös aina tulevaisuudessa, noudattamaan sääntöjä ja toteuttamaan varainhoidossaan avoimuutta. Suhteessa Euroopan parlamenttiin sovellamme edelleen vuosien kuluessa vakiintunutta käytäntöä ja käymme myös ensi vuonna parlamentin kanssa epävirallisia keskusteluja, joissa selvitämme mahdolliset kysymykset, joita talousarvion toteuttamiseen saattaa liittyä. Tässä yhteydessä odotan vastuuvapautta koskevan vuoropuhelun jatkumista Euroopan parlamentin kanssa, ja olen varma, että meillä on ensi vuonna rakentava, epävirallinen vuoropuhelu tilintarkastustuomioistuimen kertomuksesta 2008. Paljon kiitoksia tästä keskustelusta.
<SPEAKER ID="372" NAME="Søren Bo Søndergaard">
esittelijä. - (DA) Arvoisa puhemies, haluan kiittää kaikkia tähän keskusteluun osallistuneita. Haluan erityisesti käsitellä sitä, mitä jäsenet Andreasen ja Ehrenhauser sanoivat, ja korostaa, että kun aloitimme tämän prosessin, ei ollut yksimielisyyttä mistään. Kun aloitimme tämän prosessin, emme saaneet mitään vastakaikua, kun esitimme kysymyksiä komissiolle ja pyysimme kirjallisia vastauksia. Kun aloitimme tämän prosessin, komissio lähti kokouksista aina, kun aloimme esittää kysymyksiä. Tämä oli tilanne, josta lähdimme.
<P>
Tehtävänämme on tänään päättää, olemmeko siirtyneet askeleen lähemmäksi, vai olemmeko yhä samassa tilanteessa. Kyse ei ole siitä, olemmeko saavuttaneet kaiken haluamamme. Olen yhtä mieltä siitä, ettemme ole saavuttaneet kaikkea, mitä halusimme. Teidän tarvitsee vain lukea mietintöni, ja nyt valiokunnan mietintö, ja näette, että emme ole vieläkään tyytyväisiä. Pyydän myös neuvostoa lukemaan mietinnön hyvin tarkkaan, koska se sisältää monia näkökohtia, jotka voivat olla hyödyllisiä ensi vuonna.
<P>
Olemme kuitenkin tulleet askeleen lähemmäksi. Kun alamme käsitellä vuoden 2008 vastuuvapautta - ja sitähän me teemme jo nyt - emme aloita täysin tyhjästä. Aloitamme siitä pisteestä, johon pääsimme tänä vuonna. Siksi uskon, että on oikein puolustaa sitä, mitä olemme saavuttaneet, äänestämällä puolesta, jatkaen tätä taistelua sellaisena kuin se nyt on. Aika näyttää - kun näemme, kuinka asiat sujuvat tänä vuonna ja ensi vuonna ja sitä seuraavana vuonna - olemmeko tehneet oikean päätöksen. Siksi on ratkaisevan tärkeää, että me valiokuntana ja parlamenttina pystymme pysymään yhtenäisinä ja pitämään kiinni siitä, mikä on ollut koko ajan lähtökohtamme.
<P>
Haluan tässä yhteydessä kiittää sihteeristöä, varjoesittelijöitä ja koko valiokuntaa, myös sen puheenjohtajaa, että olette mahdollistaneet esiintymisemme yhtenä rintamana. Jos pystymme säilyttämään tämän solidaarisuuden - myös silloin, kun on aika päättää vuoden 2008 vastuuvapaudesta - me pystymme siirtymään askeleen eteenpäin, pidemmälle kuin siihen, mitä saavutimme vuonna 2007. Silloin pystymme saavuttamaan sen, mitä me kaikki haluamme saavuttaa.
<SPEAKER ID="373" NAME="Puhemies">
(HU) Keskustelu on päättynyt. Äänestys toimitetaan keskiviikkona 25. marraskuuta 2009.
<P>
Kirjalliset lausumat (työjärjestyksen 149 artikla)
<SPEAKER ID="374" NAME="Georgios Stavrakakis  " AFFILIATION="S&amp;D">
kirjallinen. - (EL) Arvoisa puhemies, myös minä haluan aluksi onnitella esittelijää, joka on tehnyt poikkeuksellisen työn. Hän on suoraan ottanut esille rataisevia kysymyksiä ja vaatinut, että saamme selviä vastauksia, ennen kuin voimme edetä suosittelemaan vastuuvapautta. Onnittelut myös talousarvion valvontavaliokunnalle, joka seisoi kantansa takana ja tuki esittelijää, ja alkuvaikeuksista huolimatta onnistui taivuttamaan neuvoston antamaan meille vastaukset kaikkein tärkeimpiin kysymyksiin. Miten voisimmekaan suositella vastuuvapautta talousarviosta, miten voisimmekaan vastuullisesti väittää, että kyseinen talousarvio on moitteeton, jos emme tiedä, mitä numeroiden takana on? Se olisi täysin mahdotonta. Neuvoston vastausten jälkeen olemme nyt valmiit suosittelemaan vastuuvapautta, mutta samalla olemme sisällyttäneet tätä koskevaan päätöslauselmaan tärkeitä huomautuksia, jotka talousarvion valvontavaliokunta hyväksyi merkittävällä enemmistöllä. Haluamme avoimia menettelyjä ja uskomme niihin, haluamme läpinäkyvyyttä ja uskomme siihen, ja haluamme olla täysin tietoisia siitä, miten eurooppalaisten veronmaksajien rahoja käytetään.
<P>
(Istunto keskeytettiin klo 19.25 kyselytunnin alkuun saakka ja sitä jatkettiin klo 19.30.)
