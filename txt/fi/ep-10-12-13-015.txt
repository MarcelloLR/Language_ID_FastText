<CHAPTER ID="015">
Minuutin puheenvuorot poliittisesti tärkeistä asioista
<SPEAKER ID="029" NAME="Puhemies">
(PL) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="030" NAME="Teresa Jiménez-Becerril Barrio" AFFILIATION="PPE">
(ES) Arvoisa puhemies, järjestin viime kuussa tässä parlamentissa terrorismin uhreja koskevan kuulemisen, johon osallistui parlamentin puhemies ja Euroopan kansanpuolueen (kristillisdemokraattien) jäseniä.
<P>
Uhrit ovat turvautuneet meihin, heidän edustajiinsa Euroopassa, jotta takaisimme heille heidän oikeutensa, joita on poljettu niin monta kertaa heidän omassa maassaan, kuten Espanjassa, missä Rodríguez Zapateron hallitus edelleen valehtelee espanjalaisille neuvotteluprosessista terroristiryhmän kanssa, joka ei vieläkään ole luopunut aseistaan.
<P>
Tämän vuoksi niinkin vakavia tapauksia, kuin Bar Faisánin vihjeenantoa, jossa terroristeja varoitettiin heidän suunnitellusta pidätyksestään, ei vieläkään ole tutkittu perusteellisesti.
<P>
Demokraattiset hallitukset eivät voi kääntää selkäänsä terrorismin uhreilta, jotka ovat jo maksaneet korkeimman hinnan taistelussa vapaudesta.
<P>
Parlamentin on vaadittava eurooppalaista peruskirjaa, jossa tunnustetaan uhrien oikeutetut vaatimukset, kuten se, että terroristien kanssa ei neuvotella ja että varmistetaan, että he kärsivät vankeusrangaistuksensa täysimääräisinä.
<SPEAKER ID="031" NAME="Ádám Kósa" AFFILIATION="PPE">
(HU) Arvoisa puhemies, hyvät kuulijat, haluaisin esittää teille vuoden viimeisellä työviikolla yhteenvedon kokemuksistani Euroopan parlamentin hallinnon kanssa. Olen samaa mieltä kuin Euroopan oikeusasiamies 6. joulukuuta antamassaan lausunnossa siitä, että Euroopan parlamentin työryhmä ja henkilöstö ansaitsevat kiitokset työstään yhtäläisten mahdollisuuksien edistämiseksi ja erityisesti vammaisten tilanteen parantamiseksi. Toivon, että näihin aiheisiin ei tulevaisuudessa ole tarvetta palata. Haluaisin kiittää kolmea henkilöä. Ensinnäkin haluaisin kiittää mukauttamisesta koulutusyksikön johtajia Erica Landia ja Pierre Debatya. Haluaisin kiittää tasa-arvoisuuden ja monimuotoisuuden yksikön johtajaa Rosa Brignonea työpaikan tarjoamisesta 61 vammaiselle Euroopan parlamentissa. Tämän ohjelman ansiosta he saavat työpaikan ja asianmukaista avustusta. Haluaisin pyytää Jerzy Buzekilta, että näihin ohjelmiin kiinnitettäisiin edelleen huomiota Euroopan unionin tulevaisuuden vuoksi.
<SPEAKER ID="032" NAME="Csaba Sógor" AFFILIATION="PPE">
(HU) Arvoisa puhemies, olen erittäin tyytyväinen siihen, että Euroopan komission myöntämän vuoden 2010 eurooppalaisen journalistipalkinnon romanialainen voittaja on Romanian unkarilaisten kansallisen yhteisön jäsen. Palkinnon voittaja sai komissiolta tunnustusta raportista, jonka hän on kirjoittanut äidinkielellään unkarilla. Unkari ei ole Romanian virallinen kieli, mutta maassa elävälle puolentoista miljoonan unkarilaisen yhteisölle se on kieli, jolla he saavat kuulla tapahtumista heitä ympäröivässä maailmassa. Olen kiitollinen siitä, että komissio ymmärsi, että keneltäkään ei saa evätä oikeutta osallistua kilpailuun julkaisulla, joka on kirjoitettu heidän maansa virallisella kielellä. Silti minusta tuntuu myös, että jotain puuttuu, koska kansallisilla yhteisöillä, jotka eivät puhu jotakin EU:n virallisista kielistä - kuten katalaanit, baskit, korsikalaiset ja niin edelleen - ei ollut mahdollisuutta osallistua kilpailuun jakamalla tietoa yhteisöilleen äidinkielellään. On aika ottaa kaikissa komission päätöksissä huomioon Euroopan todellisuus, monikielisyys ja kulttuurien rinnakkaiselo.
<SPEAKER ID="033" NAME="Antonio Masip Hidalgo" AFFILIATION="S&amp;D">
(ES) Arvoisa puhemies, kuten Rodríguez Zapateron hallituksen terroristipidätyksistä voidaan nähdä, on sanomattakin selvää, että Espanjan hallitusta kohtaan tänään esitetyt syytökset ovat selvästi epäjohdonmukaisia.
<P>
Siirryn kuitenkin omaan aiheeseeni eli runoilija Miguel Hernándezin satavuotisjuhliin. Hänellä oli poikkeuksellinen ääni, joka kumpusi puhtaasti kansan sydämestä, ja hänen kuolemansa Espanjan sisällissodassa oli korvaamaton menetys. Hän oli "vuohien ja murheiden" paimen, Nobelin palkinnon voittaneiden Nerudan ja Aleixandren aikalainen.
<P>
Luen hänen runoaan tällä foorumilla, jonka pitäisi olla vapauden, suvaitsevaisuuden, rauhan ja kulttuurin foorumi: "Olen avoin ikkuna joka kuuntelee, / josta voi nähdä elämän synkkyyden. / Taistelussa on kuitenkin valonpilkahdus, / joka voittaa aina varjon."
<P>
Näinä synkkinä aikoina meidän on mentävä eteenpäin toivoen runoilijan tavoin valonpilkahdusta, joka voittaa silloisen pimeyden ja ikiaikaisen pimeyden. Lainaten Miguel Hernándezia: "Meidän on puhuttava monista asioista", tai Vallejon runoa niin kuin Vargas Llosa sitä lainasi Tukholmassa viime viikolla: "Veljet, on paljon tehtävää", tässä Euroopassa ...
<P>
(Puhemies keskeytti puhujan.)
<SPEAKER ID="034" NAME="Daciana Octavia Sârbu" AFFILIATION="S&amp;D">
(RO) Arvoisa puhemies, Euroopan komissio julkaisi viime viikolla kertomuksen ravitsemusta ja lihavuutta koskevan vuoden 2007 strategian täytäntöönpanosta. Kertomuksessa korostettiin joitakin erityistoimia epäterveellisen ruokavalion ja lihavuuden torjumiseksi Euroopan unionissa sekä sitä, että monia strategian tavoitteita ei ole saavutettu. Strategiassa annettiin sitoumuksia lasten ravintovalituksen laajentamisesta ja tukemisesta. EU:n tasolla on kuitenkin tehty liian vähän näiden sitoumusten täyttämiseksi. Esimerkiksi Euroopan unionin kouluhedelmäjärjestelmässä on kasvatuksellisia osia, mutta se on kohdistettu vain pienelle määrälle lapsia. Vaikka sillä onkin myönteinen vaikutus, se on mielestämme varsin rajallinen.
<P>
Toinen tärkeä aihe on lapsille suunnattu ruokamainonta. Komissio laati vuonna 2007 käytännesäännöt lapsille suunnatun elintarviketuotteiden mainonnan sääntelemiseksi. Valitettavasti joissakin jäsenvaltioissa on vieläkin epäterveellisten elintarvikkeiden suoraa mainonta, joka on suunnattu lapsille, ja niissä tulkitaan käytännesääntöjen ohjeita hyvin eri tavoin.
<SPEAKER ID="035" NAME="Ivo Vajgl" AFFILIATION="ALDE">
(SL) Arvoisa puhemies, haluaisin, että me täällä Euroopan parlamentissa kiinnitämme nyt huomiota ja jossain mielessä otamme huomioon Lähi-idän rauhanprosessia koskevan varoituksen, jonka 26 entistä Euroopan unionin huippuvaltionpäämiestä ja -naista ovat antaneet suurelle yleisölle.
<P>
Puhun henkilöistä, joista jokaisella on henkilökohtaista kansainvälistä arvovaltaa ja jotka siksi saavat helposti julkisuutta. Mielestäni olisi oikein, jos me juuri tässä parlamentissa kiinnittäisimme erityistä huomiota tämän varoituksen sanamuotoon. Siinä kehotetaan meitä ponnistelemaan lujemmin rauhan vahvistamiseksi tällä alueella ja tarvittaessa omaksumaan tiukemman kannan, jotta Israel saataisiin neuvottelupöytään ja voitaisiin taata rauha tämän alueen lisäksi myös Israelin valtiossa ja sen kansalaisille.
<SPEAKER ID="036" NAME="Michail Tremopoulos" AFFILIATION="Verts/ALE">
(EL) Arvoisa puhemies, eurooppalainen tukimekanismi asettaa komissiolle lisävelvoitteita eurooppalaisten oikeusvaltion periaatteiden puolustamisessa. Olin kuitenkin yllättynyt huomatessani, että on tapahtumassa juuri päinvastoin. Minulla on hallussani komission jäsen Rehnin Kreikan yhteistyömuistiota koskeva kirjallinen vastaus. Hän on henkilökohtaisesti ollut mukana allekirjoittamassa tätä vastausta, jossa todetaan, että aloite ja vastuu ehdoista on yksinään Kreikan hallituksella. Minulla on hallussani toinen kirjallinen vastaus komission jäsen Almunialta. Siinä todetaan selvästi, että hän ei pidä häneltä pyydettyjen parlamentaarista valvontaa koskevien tietojen antamista tarpeellisena.
<P>
Komissio tuntuu tietoisesti luovan harmaita vyöhykkeitä eurooppalaisten oikeusvaltioperiaatteiden ja politiikan soveltamiseen tietyissä maissa. Demokraattien valvonta syrjäytetään, koska kansalliset hallitukset piilottelevat komission ja troikan takana useimmissa perustoimenpiteissä, kun taas komissio siirtää nämä asiat kansallisten hallitusten hoidettavaksi. Näin ollen komissio on muuttumassa perussopimusten vartijasta itse hiljaisesti julistamansa epävirallisen hätätilan vartijaksi. Tässä vaikeassa vaiheessa tukimekanismin käyttöönotto ei voi tarkoittaa sitä, että eurooppalaista oikeusvaltioperiaatetta ei noudateta.
<SPEAKER ID="037" NAME="Georgios Toussas" AFFILIATION="GUE/NGL">
(EL) Arvoisa puhemies, Euroopan unionin, Kansainvälisen valuuttarahaston ja jäsenvaltioiden porvarihallitusten ruohonjuuritason vastainen politiikka on laajentunut sodaksi palkkaa ja työtä koskevista sekä sosiaalisista perusoikeuksista, joiden puolesta työväenluokka on käynyt pitkän ja raskaan taistelun.
<P>
Suurtyöttömyys, köyhyys, kansallisten työehtosopimusten kumoaminen, jyrkät palkka- ja eläkeleikkaukset, korkeammat eläkeiät, raskaiden ja epäterveellisten ammattien etujen lakkauttaminen, korkeampi arvonlisävero, ruohonjuuritason tulojen pienentäminen 25 prosentilla yksityisellä ja julkisella sektorilla, julkisoikeudellisten yhteisöjen myyminen ja itsevaltiuden laajeneminen sekä työväenluokan ja ruohonjuuritason liikkeen raaka tukahduttaminen. Tyypillisiä esimerkkejä ovat vastenmielinen poliittinen toimenpide eli työttömien merimiesten kutsunnat Kreikassa, poikkeustila työttömien lennonjohtajien kustannuksella Espanjassa, oppilaiden ja opiskelijoiden pahoinpitelyt Englannissa ja yleisesti ruohonjuuritason perusvapauksien kyseenalaistaminen.
<P>
Samanaikaisesti on kuitenkin nähty tukipaketti ja loukkaavia verohelpotuksia ...
<P>
(Puhemies keskeytti puhujan.)
<SPEAKER ID="038" NAME="Nikolaos Salavrakos" AFFILIATION="EFD">
(EL) Arvoisa puhemies, sekä ihmiskunnan että Euroopan, Euroopan, jonka yhteisvaluuttaa ja yhteenkuuluvuutta on koeteltu, kannalta vaikea vuosi on päättymässä. Uusia suojelu- ja tukivälineitä on suunniteltu ja käytetty puolustamaan yhteisvaluuttaa ja tukemaan kahta tärkeää valtiota, joiden taloudet ovat täysin erilaiset: Kreikkaa ja Irlantia. Uskon, että me kaikki, varsinkin Euroopan johtajat, olemme ottaneet opiksi kriisistä ja tunnemme nyt suurempaa keskinäistä solidaarisuutta. Uskon, että näin on. Mielestäni oikeita toimia ovat siksi sosiaalisen yhteenkuuluvuuden säilyttämiseen vuonna 2011 kohdistuvat toimet ilman kohtuuttomien budjettileikkausten aiheuttamia äärimmäisyyksiä. Haluan korostaa sitä, että Yhdysvalloissa sovelletaan päinvastaista talouspolitiikkaa. Meidän on ymmärrettävä, että euroalueella on ryhdyttävä toimiin sopivien olosuhteiden luomiseksi markkinoiden sujuvalle elpymiselle Kreikassa, Irlannissa ja Portugalissa ja vastaavien ongelmien välttämiseksi Espanjassa.
<SPEAKER ID="039" NAME="Csanád Szegedi" AFFILIATION="NI">
(HU) Arvoisa puhemies, hyvät kuulijat, kahden kolmasosan enemmistö Unkarin hallituksesta on kuuden viime kuukauden aikana käynnistänyt hyökkäyksen demokraattisia instituutioita vastaan. Tässä prosessissa he lakkauttivat aiemman yhdenvertaisuuteen perustuvan median valvontaelimien ja perustivat sen tilalle elimen, joka koostuu hallituspuolueen jäsenistä. Unkarissa hiljattain hyväksytty niin sanottu mediaperustuslaki antaa myös hallitukselle mahdollisuuden halutessaan sensuroida tiettyjä verkkosivustoja jopa Kiinan sensuurin mallin mukaan. Mediaa valvovan elimen puheenjohtaja Annamária Szalai kerskui tästä ylpeänä eräässä haastattelussa. Esimerkkinä hän mainitsi laajimmin luetun oikeistolaisen uutisportaalin www.kuruc.info, joka johti Internetin tarjoaman nimettömyyden ansiosta edellisen hallituksen rikkomusten paljastamista. Pyydän Euroopan parlamenttia ja komissiota kehottamaan Fidesziä lopettamaan Unkarissa käynnissä olevan antidemokraattisen prosessin mahdollisimman pian. Unkarin oppositiolla on jäljellä ainoastaan suuren yleisön valta, ja nyt he aikovat riistää meiltä myös sen.
<SPEAKER ID="040" NAME="Barbara Matera" AFFILIATION="PPE">
(IT) Arvoisa puhemies, hyvät kuulijat, on kulunut yli kuukausi siitä, kun Asia Bibi, katolilainen maalaisnainen Pakistanista, tuomittiin jumalanpilkasta.
<P>
Emme saa unohtaa loukkaamattomien ihmisoikeuksien suojelun merkitystä, ja niihin lasketaan perusoikeuskirjassamme sananvapaus.
<P>
Pakistanin kaltaisissa maissa jumalanpilkkasyytteet ovat kymmenen viime vuoden aikana johtaneet jo 46 ihmisen kuolemaan, mikä on lietsonut yhä suurempaa uskonnollista suvaitsemattomuutta ja siten islamilaiseen fundamentalismia. Nämä ihmiset tapettiin vankilan ulkopuolella jumalanpilkkasyytteiden esittämisen jälkeen, tai heidät löydettiin kuolleina vankilasta. Asia Bibin elämä on vaarassa Pakistanin lainsäädännön soveltamisen lisäksi fanaatikkojen toiminnan vuoksi. Pakistanin lainsäädäntö lietsoo siten tätä vainon ja oikeudettomien kuolemantapausten ilmapiiriä.
<P>
Lopuksi kehotan koko kansainvälistä yhteisöä esittämään tiukkoja vaatimuksia jumalanpilkkasäännöksen poistamiseksi Pakistanin rikoslainsäädännöstä ja varmistamaan, että sananvapautta rajoittavista rikoksista tuomitut vapautetaan mahdollisimman pian.
<SPEAKER ID="041" NAME="Mariya Nedelcheva" AFFILIATION="PPE">
(BG) Arvoisa puhemies, hyvät kuulijat, tänään julkaistaan minun ja neljän kollegani allekirjoittama julkilausuma, jossa vaaditaan maataloustukien tasaista jakamista vanhojen ja uusien jäsenvaltioiden kesken vuoden 2013 jälkeen. Nykyisen yhteisen maatalouspolitiikan mukaan kaikkien Euroopan unionin maanviljelijöiden on täytettävä samat velvollisuudet, mikä tarkoittaa kalliita investointeja. Heidän velvollisuutensa ovat samat mutta oikeutensa eivät. Siksi olen sitä mieltä, että suorien tukien järjestelmän täytyy vuodesta 2013 lähtien taata kaikkien Euroopan unionin maanviljelijöiden oikeudenmukainen kohtelu. Meidän on lopetettava historiallisen mallin soveltaminen, määritettävä yhteiset kriteerit ja otettava huomioon maanviljelyn erityistarpeet yksittäisillä alueilla. Lisäksi meidän on rakennettava järjestelmä, jonka kautta varoja voidaan siirtää toisesta pilarista ensimmäiseen pilariin niin, että suurempi osa uusien jäsenvaltioiden maataloustuottajista voi hyötyä tukitoimista ja -välineistä. On aika lopettaa se, että YMP:ssa erotellaan vanhat uusista jäsenvaltioista, ja toivon todella, että me kaikki tuemme tätä asiaa.
<SPEAKER ID="042" NAME="Maria Da Graça Carvalho" AFFILIATION="PPE">
(PT) Arvoisa puhemies, Portugaliin viime tiistaina iskenyt pyörremyrsky aiheutti Tomarin alueella valtavat vahingot. Valitettavasti tämäntyyppiset luonnonkatastrofit yleistyvät jatkuvasti. On tärkeää, että käytettävissä on hätämekanismeja, joiden avulla voidaan toimittaa nopeasti apua niiden kohteeksi joutuneille ihmisille.
<P>
EU:n osuus on ratkaisevan tärkeä, koska sillä on käytettävissään mekanismeja ja välineitä, kuten solidaarisuusrahasto, jonka tarkoituksena on auttaa tämäntyyppisissä ongelmissa. On kuitenkin ehdottomasti ratkaisevaa, että nämä mekanismit saadaan käyttöön mahdollisimman nopeasti, joustavasti ja helposti. Siksi kehotan komissiota ja neuvostoa muuttamaan solidaarisuusrahastoa entistä joustavammaksi niin, että sen varoja voidaan ottaa käyttöön niin nopeasti kuin tässä tapauksessa ja vastaavissa tapauksissa on tarpeen.
<SPEAKER ID="043" NAME="George Sabin Cutaş" AFFILIATION="S&amp;D">
(RO) Arvoisa puhemies, ennen Romanian liittymistä Euroopan unioniin Euroopan komissio valvoi tarkasti kansainvälisten adoptioiden tilannetta ja suositteli tämän toiminnan keskeyttämistä sen jälkeen, kun adoption väärinkäytöksiä paljastui. Minä lähetin kuitenkin vuonna 2009 Euroopan komission ja Euroopan neuvoston järjestämän adoptiomenettelyjen haasteita koskevan kokouksen yhteydessä Jacques Barrot'lle kirjeen, jolla halusin kiinnittää huomiota kansainvälisten adoptiomarkkinoiden uudelleen avaamisen jälkivaikutuksiin. Kehotin myös Euroopan komissiota olemaan johdonmukainen.
<P>
Romanialaisen sanomalehden tekemän tutkimuksen mukaan on mahdollista, että Euroopan komissio on käyttänyt väärin valtaansa, minkä osoittaa se, että kokouksen virallisen raportin johtopäätöksessä suositellaan eurooppalaisen adoptioviraston perustamista. Mielestäni Euroopan unionin imago kärsii siitä, että EU:n perussopimusten vartija osallistuu virallisen asiakirjan väärentämiseen. Siksi odotan Euroopan komissiolta selvää, perusteltua vastausta, joka poistaa sen vertikaalista rakennetta koskevan epävarmuuden.
<SPEAKER ID="044" NAME="Gianni Pittella" AFFILIATION="S&amp;D">
(IT) Arvoisa puhemies, hyvät kuulijat, 250 ihmisen ryhmä, johon kuuluu 80 eritrealaista, on ollut yli kuukauden ajan ihmiskauppiaiden panttivankina Siinain autiomaassa Egyptissä. Osa tästä ryhmästä on aiemmin käännytetty takaisin joidenkin Euroopan maiden rannikolta. Kidnappaajat vaativat 8 000 Yhdysvaltojen dollarin lunnaita heidän vapauttamisestaan ja alistavat heidät julmalle väkivallalle ja riistolle. Kuusi ihmistä on jo kuollut, ja huhujen mukaan heistä irrotettuja elimiä myydään pimeillä markkinoilla.
<P>
Kansainvälisen yhteisön ja Euroopan unionin on aika sanoa "Nyt riittää!". On puhuttava suoraan turvapaikkaoikeuden takaamisesta kaikkialla, ja joidenkin hallitusten on harkittava uudelleen harhaanjohtavaa palautuspolitiikkaansa. Tätä on pyytänyt paavi samoin kuin eri rahastot, yhdistykset ja poliitikot.
<P>
Me vaadimme teitä, arvoisa puhemies, yhdessä komission jäsen Ashtonin kanssa ryhtymään välittömästi toimiin tämän koettelemuksen lopettamiseksi.
<SPEAKER ID="045" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, Unkari on tammikuusta lähtien kolmas jäsenvaltio, joka toimii EU:n vuorottelujärjestelmän mukaisesti puheenjohtajana. Se on merkittävä testi ja haaste Unkarille. Se aloitetaan samanaikaisesti kuin EU:n talouden ohjausjärjestelmä, ensimmäinen rahoituksen ohjausjakso ja Lissabonin sopimuksen tarkistus pysyvän kriisinhallintamekanismin perustamista varten. Me toivomme, että liittymisneuvottelut Kroatian kanssa saadaan päätökseen ja että Romaniasta ja Bulgariasta tulee osa Schengen-aluetta. Unkarin demokraattiset puolueet äärioikeistoa lukuun ottamatta tekevät yksimielisesti yhteistyötä Unkarin puheenjohtajakauden onnistumisen varmistamiseksi. Tämän parlamentin täytyy kuitenkin myös paneutua siihen ristiriitaan, että samanaikaisesti kun Unkarin pitäisi puheenjohtajavaltiona olla EU:n perusoikeuksien noudattamisen vartija, Unkarin nykyinen hallitus asettaa vakavia rajoituksia demokratialle, sananvapaudelle ja ammattiyhdistysten oikeuksille. Toivon, että Unkarin hallitus toimii Euroopan unionissa eri tavalla kuin kotimaassa.
<SPEAKER ID="046" NAME="Kristiina Ojuland" AFFILIATION="ALDE">
(EN) Arvoisa puhemies, yksi viime viikolla Brysselissä pidetyssä EU:n ja Venäjän huippukokouksessa käsitellyistä asioista oli Venäjän federaation oikeusjärjestys.
<P>
Haluaisin muistuttaa teitä siitä, että Mihail Hodorkovskin ja Platon Lebedevin toisen oikeudenkäynnin tuomio annetaan 15. joulukuuta aamulla.
<P>
Kansainvälisen yhteisön jäsenet EU mukaan lukien ovat seuranneet oikeudenkäyntiä hyvin tiiviisti, ja olen vakuuttunut siitä, että me voimme oikeudenkäynnin tuloksen perusteella päätellä jotain Venäjän oikeusjärjestyksestä. Koska seuraava EU:n ja Venäjän parlamentaarisen valtuuskunnan kokous pidetään tällä viikolla Strasbourgissa, haluaisin käsitellä tätä asiaa Venäjän valtion duumaa ja federaation neuvostoa edustavien kollegojen kanssa ja rohkaista kollegojani tässä parlamentissa tekemään samoin.
<SPEAKER ID="047" NAME="Pat the Cope Gallagher" AFFILIATION="ALDE">
(GA) Arvoisa puhemies, Euroopan unioni on ollut tärkeässä asemassa rauhan- ja sovitteluprosessin edistämisessä Pohjois-Irlannissa ja maan raja-alueilla. Euroopan unioni on sijoittanut vuodesta 1994 lähtien yhteensä 1,3 miljoonaa euroa kolmeen PEACE-ohjelmaan. Vuodesta 1989 lähtien unioni on sijoittanut 349 miljoonaa euroa Irlannin kansainväliseen rahastoon. Irlannin kansainvälinen rahasto on antanut tukea yli 6 000 hankkeelle Irlannissa.
<P>
- (EN) Pohjois-Irlannin yhteisöt ovat EU:n tuen avulla voineet hyödyntää rauhanprosessin tarjoamat tilaisuudet. Rauhan ja sovinnon rakentaminen on pitkä prosessi, ja olen vahvasti sitä mieltä, että Peace III -ohjelman ja Irlannin kansainvälisen rahaston (IFI) tukea on edelleen jatkettava. Olen tyytyväinen Yhdysvaltojen viimeaikaisiin toimiin, joita Yhdistyneen kuningaskunnan ja Irlannin viranomaiset tukevat ja joilla tutkitaan mahdollisuutta jatkaa IFI-ohjelmaa vuoden 2010 jälkeen supistetummassa ja kohdennetummassa muodossa. Näin ollen jatkuva tuki rauhanohjelmalle on ehdottoman välttämätöntä.
<SPEAKER ID="049" NAME="Oriol Junqueras Vies" AFFILIATION="Verts/ALE">
(ES) Arvoisa puhemies, vuoden 1989 "Televisio ilman rajoja" -direktiivissä todettiin, että jäsenvaltiot eivät saa häiritä muiden jäsenvaltioiden audiovisuaalisia lähetyksiä.
<P>
Direktiiviin vuonna 2007 tehdyssä tarkistuksessa tämä tavoite vahvistettiin uudelleen ja mukautettiin uusiin tekniikoihin sekä muutoksiin audiovisuaalisten markkinoiden rakenteessa. Pohjois-Katalonian valtionraja on kuitenkin edelleen kulttuurinen ja kielellinen raja, joka on näiden direktiivien vastainen. Tarkemmin sanoen katalaaninkielinen radio ja televisio jätetään järjestelmällisesti säädeltyjen lähetysten soveltamisalan ulkopuolelle teknisiin perusteisiin vedoten.
<P>
Siksi Euroopan unionin toimielinten pitäisi valvoa omien direktiiviensä täytäntöönpanoa ja lähetystoiminnan harjoittajien, joilla on rajat ylittävä toimialue, pitäisi kyetä tarjoamaan palveluitaan koko kielelliselle ja kulttuuriselle yhteisölleen silloin, kun se ulottuu useamman valtion rajojen yli, kuten Kataloniassa.
<P>
Kiitos paljon.
<SPEAKER ID="050" NAME="Bairbre de Brún" AFFILIATION="GUE/NGL">
(GA) Arvoisa puhemies, olen tyytyväinen siihen, mitä COP 16 -kokouksessa Cancúnissa sovittiin. Meidän ei kuitenkaan pitäisi pettää itseämme ja uskoa, että olemme päässeet tavoitteeseemme. Nyt on asetettava paljon tiukemmat, selvemmät ja sitovammat tavoitteet.
<P>
Hallitusten on jatkettava Cancúnin työtä, jotta Etelä-Afrikassa saadaan ensi vuonna solmittua kunnianhimoinen, sitova sopimus. Meidän on toimittava myös täällä kotona.
<P>
On sovittava välittömästi CO2-päästöjen vähentämisestä vähintään 30 prosentilla Euroopassa - ei pelkästään kansainvälisen sopimuksen vaan myös itsemme vuoksi - jotta voimme olla tästä eteenpäin kilpailukykyisiä.
<P>
Euroopan täytyy taata, että olemme energiankulutuksen suhteen paljon tehokkaampia. Me emme onnistuneet saavuttamaan 20 prosentin energiatehokkuustavoitetta, joka ei ollut oikeudellisesti sitova. Siihen on tultava nyt muutos.
<SPEAKER ID="051" NAME="Slavi Binev" AFFILIATION="NI">
(BG) Arvoisa puhemies, hyvät kuulijat, haluaisin kiinnittää huomionne Bulgarian kuljetusliikkeiden ongelmiin. Ne jäävät todella puille paljaille, jos me sallimme lisämaksujen määräämiseen ilmansaasteista, melusaasteista ja muusta. Ala on kriisissä, ja näiden maksujen lisääminen uhkaa pahentaa kriisiä, eikä alalla sen vuoksi ole varaa kaluston uusimiseen. Bulgarian kansalaisena vastustan komission laskelmia, joissa ei ole otettu huomioon yksittäisten jäsenvaltioiden erilaisia maantieteellisiä sijainteja. Bulgaria sijaitsee Euroopan unionin reunalla, ja bulgarialaiset kuljetusliikkeet kärsivät näistä lisämaksuista eniten. Tutkimusta tarkastellessamme näemme, että Bulgarian talous häviää kaikissa näissä ennusteissa.
<P>
Hyvät kollegat, toivon, että Euroopan parlamentilla on poliittista tahtoa ehkäistä ongelmien paheneminen Euroopan unionin rajavaltioissa.
<SPEAKER ID="052" NAME="Nadezhda Neynsky" AFFILIATION="PPE">
(BG) Arvoisa puhemies, puheenjohtaja Barroso varoitti muutama päivä sitten Euroopassa nousemassa olevasta populismin ja nationalismin aallosta. Hän vetosi poliittisiin johtajiin, että he torjuisivat ihmisten pelkoihin ja järjettömiin perusteluihin nojautuvan manipuloinnin, mikä hänen mielestään mahdollistaa populismin menestymisen monissa maissa. Hänen lausuntonsa vuoksi haluan tuoda esiin entisten kommunistimaiden demokratiaan kohdistuvat riskit. Juuri niissä enemmän kuin missään muualla Euroopan johtajien täytyy suhtautua tinkimättömästi kaikkiin pyrkimyksiin heikentää oikeutta yksityiseen omaisuuteen. Yksi esimerkki tästä on eläkerahastojen henkilökohtaisten osuuksien osittainen kansallistaminen ja siirtäminen valtion sosiaaliturvaan. Euroopan on myös oltava varuillaan sen suhteen, että oikeus vapaaseen valintaan säilyy, ja estettävä sen kaikenlainen heikentäminen. Euroopan johtajien täytyy ennen kaikkea suhtautua tinkimättömästi yrityksiin manipuloida yleistä mielipidettä sekä erityisten valvontalaitteiden laajaan käyttöön ja salaisten tietojen viralliseen paljastamiseen ihmisten painostamiseksi ja ihmisoikeuksien heikentämiseksi.
<SPEAKER ID="053" NAME="Jim Higgins" AFFILIATION="PPE">
(GA) Arvoisa puhemies, tämä on hyvin tärkeä kysymys. Maanviljelijöiden saamien voittojen ja supermarketketjujen saamien voittojen välillä on selvästi suuri ero.
<P>
Minun maassani maitotalousalalla työskentelee noin 22 000 ihmistä. Yksistään Irlannin maitotalousmarkkinoiden arvo on miljardi euroa vuodessa. Mielestäni Euroopan unioni ei auta maanviljelijöitä riittävästi, millä en tarkoita tukia - tuet ovat riittäviä.
<P>
Markkinoilla on moni muu asia vialla. Maanviljelijöille pitäisi esimerkiksi maksaa heidän tuotannostaan 30 vuorokaudessa. Näin ei tapahdu missään. Lisäksi supermarketit myyvät maitoa alennuksella, mutta maanviljelijä menettää rahaa.
<P>
Olen pettynyt siihen, että näitä ongelmia ei käsitellä. Meidän on tehtävä paljon enemmän maanviljelijöiden suojelemiseksi supermarketien vallalta.
<SPEAKER ID="054" NAME="Ioan Enciu" AFFILIATION="S&amp;D">
(RO) Arvoisa puhemies, perusoikeudet muodostavat Euroopan unionin perusperiaatteet. Kaikkien unionin toimielinten on valvottava näiden oikeuksien noudattamista.
<P>
Euroopan unionin jäsenvaltiossa Romaniassa me joudumme todistamaan vakavia perusoikeuksien rikkomuksia. Vietyään maan taloudelliseen ja sosiaaliseen konkurssiin Romanian hallitus on nyt toteuttamassa naurettavia toimenpiteitä, joilla rikotaan vakavasti Euroopan unionin tunnustamia perusoikeuksia - oikeutta eläkkeeseen, ammattiyhdistysten oikeuksia, oikeutta palkkaan ja nuorten äitien oikeuksia. Tämän lisäksi haluan korostaa, että myös Romaniassa on valmisteilla vammaisten oikeuksien suojelua ja edistämistä koskevan lain tarkistaminen. Romanian hallituksen käsiteltäväksi jättämän lain hyväksyminen vain tekee vammaisten elämän vaikeammaksi, koska se tekee heidät riippuvaisiksi valtiosta sen sijaan, että se parantaisi heidän suojeluaan ja edistäisi heidän yhteiskunnallista osallisuuttaan. Tällä on kauaskantoinen haitallinen vaikutus vammaisten etuihin ja ihmisarvoon.
<SPEAKER ID="055" NAME="Alexander Mirsky" AFFILIATION="S&amp;D">
(LV) Arvoisa puhemies, tiedättekö, mitä ilmaus "koelentäjä" tarkoittaa? Se tarkoittaa koelentoon osallistuvaa lentäjää. Mikä on "koematkustaja"? Nämä käsitteet keksi hiljattain latvialainen lentoyhtiö airBaltic. On kuitenkin sääli, että airBaltic ei tiedottanut matkustajille, että he osallistuvat koelentoihin. AirBaltic on esimerkiksi sijoittanut matkustajat istumaan lentokoneeseen, ja myöhemmin heidän ilmassa ollessaan on käynyt ilmi, että lentokoneessa on teknisiä ongelmia, minkä vuoksi se on tehnyt hätälaskun. Minun mielestäni lentokone pitäisi rakentaa valmiiksi ennen lentoa eikä sen aikana, varsinkin jos mukana on matkustajia.
<P>
AirBaltic on viime aikoina ilmoittanut hyvin suuresta määrästä hätätilanteita. Haluaisin kiinnittää parlamentin jäsenten ja Euroopan unionin huomion ilmaturvallisuusongelmaan. Kevytmielinen suhtautuminen voi johtaa traagisiin seurauksiin. Kiitos.
<SPEAKER ID="056" NAME="Charles Goerens" AFFILIATION="ALDE">
(FR) Arvoisa puhemies, minulle on kerrottu nyt kahteen otteeseen, että suullista kysymystä Etelä-Sudanin tulevasta kansanäänestystä ei palauteta käsittelyjärjestykseen.
<P>
Haluan muistuttaa teitä siitä, että vuoden 2005 kattavan rauhansopimuksen mukaan Etelä-Sudanilla on mahdollisuus äänestää viiden vuoden kauden lopussa siitä, jääkö se osaksi Sudanin valtiota.
<P>
Kansanäänestys on suunniteltu pidettäväksi 9. tammikuuta ensi vuonna. Tässä parlamentissa olisi kuitenkin pitänyt keskustella useista ratkaisemattomista kysymyksistä, kuten äänestysluettelojen laatimisesta sekä Pohjois- ja Etelä-Sudanin välistä rajaa koskevien riitojen ratkaisemisesta puhumattakaan turvallisuustoimenpiteistä, joita on tarvittaessa toteutettava.
<P>
Jos lykkäämme keskustelua jatkuvasti, riistämme itseltämme oikeuden ilmaista poliittinen tahtomme. Se on minun näkemykseni. Uskon ehdottomasti, että olisi järkevämpää yrittää estää konfliktitilanteet kuin odottaa tragedioiden syntymistä.
<SPEAKER ID="057" NAME="Ilda Figueiredo" AFFILIATION="GUE/NGL">
(PT) Arvoisa puhemies, Eurostatin uusimmat luvut osoittavat, että Portugali on yksi maista, joissa työpaikat ovat epävarmimpia: 22 prosenttia työntekijöistä on epävarmassa työsuhteessa, kun Euroopan unionin keskiarvo on 13,5 prosenttia.
<P>
Naiset ja nuoret kärsivät tästä eniten. Portugalissa alle 25-vuotiaista työttömänä on yli 23 prosenttia ja köyhien osuus on 18 prosenttia. Heihin kuuluu yhä enemmän köyhiä työntekijöitä, jotka eivät ansaitse riittävästi päästäkseen eroon köyhyydestä.
<P>
Miten on siis mahdollistaa ymmärtää Euroopan komission Portugalin hallitukseen kohdistama painostus työlainsäädännön muuttamiseksi ja ihmisten irtisanomisen helpottamiseksi entisestään? Tarvitaan lisää tukea sellaisten työpaikkojen luomiseen, joihin liittyvät asianmukaiset oikeudet ja kunnolliset palkat.
<SPEAKER ID="058" NAME="Miguel Portas" AFFILIATION="GUE/NGL">
(PT) Arvoisa puhemies, säästöbudjeteista, kansainvälisestä valuuttarahastosta, vakautusrahastosta ja talouden koordinointiin tarkoitetusta rangaistusluonteisesta mekanismista huolimatta euroon kohdistuva hyökkäys jatkuu spekulatiivisella hyökkäyksellä useiden maiden valtionvelkaa vastaan.
<P>
On tunnustettava, että virhe täytyy olla tehdyissä poliittisissa päätöksissä. Aina kun liittokansleri Merkel ja presidentti Sarkozy spekuloivat julkisesti, spekuloijat kiittävät heitä heti ja spekuloivat sen mukaisesti. On selvää, että aina kun he sanovat "ei" varsinkin euro-obligaatioille, spekuloijat kiittävät heitä, koska he ovat kiitollisia hinnasta: tämän spekuloinnin hintana on Euroopan jakautuminen.
<P>
Tästä Euroopasta puuttuu solidaarisuus ja tässä Euroopassa syrjäiset valtiot muuttuvat entistä syrjäisemmiksi. Tähän on tultava muutos, arvoisa puhemies.
<SPEAKER ID="059" NAME="Hans-Peter Martin" AFFILIATION="NI">
(DE) Arvoisa puhemies, olen pitkään puolustanut euroa, mutta nyt sen tulevaisuus on vaakalaudalla. Euroopan hallitusten päämiehillä ei ole rohkeutta lopultakin pysäyttää rahan heittäminen hukkaan. Enää ei pidä sanoa: "Lykätään ongelmaa muutamalla vuodella." Sen sijaan meidän on oltava viimeinkin riittävän rohkeita ja vastuullisia ja leikattava velkaa. Vasta silloin pankit voidaan vetää vastuuseen. Se koskee myös meidän kaltaisiamme ihmisiä - eläkerahastojemme ja henkivakuutustemme kautta. Tässä suhteessa meidän täytyy kuitenkin nyt purra hammasta sen sijaan, että pitkittäisimme tuskaa. Se onkin suuri ongelma. Tässä yhteydessä haluan kehottaa kollegojani osallistumaan talous- ja raha-asioiden valiokunnan aloitteisiin, erityisesti financewatch.org-sivustoon, niin että me voimme tulevaisuudessa löytää keinoja toimia pankkeja vastaan, edunvalvojia vastaan, jotka valitettavasti yhä sanelevat meille täällä asioita, ja saada riippumattomia tietoja.
<SPEAKER ID="060" NAME="Cătălin Sorin Ivan" AFFILIATION="S&amp;D">
(RO) Arvoisa puhemies, Bulgarian ja Romanian liittyminen Schengen-alueeseen on EU:n itäreunan vakauden kannalta olennaisen tärkeää. Toiseksi yhtä tärkeää saattaa olla se, että tämä on luonnollinen askel sen jälkeen, kun kumpikin maa sai Euroopan unionin täysivaltaisen jäsenyyden vuonna 2007.
<P>
Tämän päätöksen täytyy kuitenkin perustua teknisiin käytännön asioihin eikä tunteiluun tai kiihkoiluun. Euroopan unionissa on joitakin hallituspuolueita, jotka uskovat pystyvänsä voittamaan tietyt vaaliargumentit, jos he vastustavat tätä päätöstä ja syyttävät Romaniaa ja Bulgariaa siitä, että romanien integroitumisessa on ongelmia EU:n tasolla.
<P>
Toisaalta jos raportissa päädytään suotuisaan tulokseen ja kummassakin jäsenvaltiossa hiljattain tehty tarkastus osoittaa, että ne kumpikin ovat valmiita liittymään Schengen-alueeseen, olisi mielestäni erittäin tärkeää jatkaa niiden tukemista varsinkin, kun annoimme niille aivan hiljattain myönteisen arvion.
<SPEAKER ID="061" NAME="Marisa Matias" AFFILIATION="GUE/NGL">
(PT) Arvoisa puhemies, taas yhden ilmastonmuutoskokouksen jälkeen meidän pitäisi mielestäni olla itsellemme rehellisiä ja ymmärtää, että voimme enintään sanoa, että se oli parempi kuin Kööpenhaminan kokous, koska siinä saavutettiin joitakin tuloksia ja edistysaskeleita. Se oli parempi, koska siinä saavutettiin kompromissi jälleen kerran Yhdistyneiden Kansakuntien johdolla. Se oli parempi, koska Euroopan unionin tilanne oli Cancúnin konferenssin jälkeen parempi ja prosessi oli paljon aiempaa avoimempi. Sitä yksinään ei kuitenkaan voida pitää lohdutuksena, ja meidän on tunnustettava, että se on vielä hyvin vähän.
<P>
Työtä on syytä jatkaa, mutta meidän täytyy myös tunnustaa, että vaikka sen perusta on myönteinen, se perustuu edelleen lupauksiin. Hallitusten täytyy mennä paljon pidemmälle kansalaisten tarpeiden täyttämisessä ja todellisen kriisin ja todellisten uhrien tarpeiden täyttämisessä. Olen iloinen siitä, että me keskustelemme tästä perusteellisemmin täällä huomenna. Ihmisoikeuksien yleismaailmallisen julistuksen kunnioittamisesta ei ole paljoa hyötyä, jos jatkamme näiden oikeuksien laiminlyöntiä. Meidän pitäisi jo ymmärtää, että markkinat eivät ratkaise kaikkea ja että on aika asettaa ihmiset etusijalle.
<SPEAKER ID="062" NAME="Rui Tavares" AFFILIATION="GUE/NGL">
(PT) Arvoisa puhemies, edustaja Ron Paul esitti Yhdysvaltojen kongressissa muutama päivä sitten ratkaisevan kysymyksen: kun sota alkaa valheella, onko tärkeämpää säilyttää salaisuus vai kertoa yleisölle totuus? Olen Atlantin toisen puolen kollegojemme tavoin huolestunut WikiLeaks-tapauksesta. Jotkin salaisuudet ovat perusteltuja ja tarpeellisia. Ongelma syntyy, kun salaisuuksista tulee sääntö eikä poikkeus, ja viime vuosina olemme nähneet salaisuuksien kulttuurin yleistyneen ja syventyneen niin, että siinä kierretään demokraattinen valvonta. Nyt sitten puolustetaan kiivaasti etuoikeuksia, kuten olemme nähneet joidenkin hallitusten ja yritysten suhtautumisessa WikiLeaks-tapaukseeen.
<P>
Poliittisen painostuksen seurauksena Amazon, Visa, MasterCard ja jopa sveitsiläiset pankit, jotka ovat aiemmin toimineet WikiLeaksin kanssa, ovat perääntyneet yhteistyöstä. Eräs ranskalainen ministeri on vaatinut, että Ranskan ei pitäisi sallia verkkosivuston toimintaa Ranskan maaperällä. Hyvät kuulijat, tällaiselle painostukselle ei ole minkäänlaista oikeudellista perustaa. Luottamus on molemminpuolista, ja hallitukset voivat vaatia kansalaisten luottamusta vain, jos ne ovat itse valmiita luottamaan kansalaisiin.
<SPEAKER ID="063" NAME="Philip Claeys" AFFILIATION="NI">
(NL) Arvoisa puhemies, täsmälleen kuusi kuukautta sitten Belgiassa pidettiin liittovaltion parlamenttivaalit. Minun on tuotava tämä esiin, koska emme ole koskaan olleet siinä tilanteessa, että EU:n puheenjohtajavaltiolla on ollut koko kuuden kuukauden ajan toimitushallitus.
<P>
Neuvosto ei ole täällä tänään poliittisesti edustettuna. Se on hieman valitettavaa, koska tämä epätodellinen tilanne ansaitsee tulla mainituksi. Keinotekoinen rakennelma, Belgia, on yhä ilman hallitusta, kuten se oli kuusi kuukautta sitten, eikä sille ole mitään tehtävissä, koska Flanderi ja Vallonia ovat muotoutuneet kahdeksi eri maaksi, joilla on täysin erilaiset poliittiset ja sosioekonomiset kulttuurit.
<P>
Arvoisa puhemies, koska Belgian tilanne on päätynyt täydelliseen umpikujaan, Euroopan unionin pitäisi valmistautua kahden uuden jäsenvaltion syntymiseen: Flanderin ja Vallonian.
<SPEAKER ID="064" NAME="Corina Creţu" AFFILIATION="S&amp;D">
(RO) Arvoisa puhemies, Romanian työlainsäädäntöön hiljattain tehdyt muutokset pahentavat laman uhreiksi jo joutuneiden työntekijöiden tilannetta entisestään. Työntekijöiltä vaadittavaa irtisanomisaikaa ja koeaikaa aiotaan pidentää, mikä tarkoittaa, että työsopimukset voidaan päättää ilman eri ilmoitusta tänä aikana tai sen päättyessä, ja tänä aikana yli kolme ihmistä voidaan palkata peräkkäin samaan tehtävään. Kaikkein loukkaavin on kuitenkin perusihmisoikeuksia räikeästi rikkova toimenpide, jolla työntekijän henkilökohtainen työsopimus voidaan lain mukaan lopettaa, jos hän osallistuu lakkoon.
<P>
Haluan vain esittää vastalauseen sitä vastaan, että työntekijät yritetään muuttaa johtajien orjiksi. Kehotan myös Euroopan poliittisia voimia ja instituutioita puuttumaan tilanteeseen ja lopettamaan työntekijöiden aseman heikentämisen Romaniassa.
<SPEAKER ID="065" NAME="Puhemies">
(EN) Keskustelu on päättynyt.
