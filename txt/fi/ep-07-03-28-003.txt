<CHAPTER ID="003">
Puhemiehen julkilausuma (Zimbabwe) 
<SPEAKER ID="007" NAME="Puhemies">
. Hyvät kuulijat, annan tämän Zimbabwea koskevan julkilausuman ryhmien puheenjohtajien yksimielisestä pyynnöstä. Kyseessä on hyvin vakava asia. Viime viikkoina maan poliittinen tilanne on kärjistynyt entisestään, ja hallituksen valvonnassa olevat joukot ovat syyllistyneet väkivaltaisuuksiin. Maaliskuun 11. päivänä aseistetut poliisit hajottivat maan pääkaupungin Hararen esikaupungissa järjestetyn mielenosoituksen, ja siinä yhteydessä opposition edustaja Gift Tandare ammuttiin kuoliaaksi ja useita mielenosoittajia loukkaantui. Neljäkymmentä johtavaa oppositiopoliitikkoa, heidän joukossaan tärkeimmän oppositiopuolueen MDC:n (Movement for Democratic Change) johtajat Morgan Tsvangirai ja Arthur Mutambara, on pidätetty ja pahoinpidelty poliisin suojissa. Maaliskuun 18. päivänä opposition edustaja maan parlamentissa, Nelson Chamisa, pahoinpideltiin, ja hän päätyi sairaalaan vakavasti loukkaantuneena. Hän oli ollut matkalla AKT:n ja EU:n yhteisen edustajakokouksen komiteoiden tapaamiseen. Yhteisen edustajakokouksen puheenjohtajisto tuomitsi pahoinpitelyn ja sai siihen tukea myös edustajakokouksen afrikkalaisilta jäseniltä. Puheenjohtajisto vaati Zimbabwen hallitusta lopettamaan väkivaltaisuudet maassa sekä kunnioittamaan ihmisoikeuksia ja oikeusvaltion periaatteita.
<P>
Hyvät kuulijat, tuomitsemme jyrkästi kaikenlaisen väkivallan ja sorron, johon presidentti Mugaben hallitus on syyllistynyt. Neuvoston ja komission on työskenneltävä yhdessä kaikkien asiaan liittyvien kansainvälisten, alueellisten ja kansallisten toimijoiden kanssa ratkaisun löytämiseksi, niin että nykyisestä hallinnosta siirrytään vähitellen todelliseen demokratiaan.
<P>
(Suosionosoituksia)
<SPEAKER ID="008" NAME="Glenys Kinnock" AFFILIATION="PSE">
(EN) Arvoisa puhemies, halusin vain kertoa parlamentille, että poliisi ja turvallisuusjoukot pidättivät Morgan Tsvangirain tunti sitten uudelleen Hararessa. Hän ja hänen avustajansa olivat juuri aloittamassa lehdistötilaisuutta, jossa oli tarkoitus käydä läpi puheenvuorossanne kuvaamianne tapahtumia.
<P>
Siksi haluaisin parlamentin tuomitsevan Morgan Tsvangirain uuden pidätyksen ja toteavan, että opposition väkivaltaisen kohtelun on loputtava. Eteläisen Afrikan kehitysyhteisön on otettava kantaa asiaan tällä viikolla Tansaniassa pitämässään kokouksessa.
<P>
(Suosionosoituksia)
