<CHAPTER ID="003">
Sveitsin osallistuminen nuorisotoimintaohjelmaan (Youth in Action) ja elinikäisen oppimisen toimintaohjelmaan (keskustelu) 
<SPEAKER ID="047" NAME="Puhemies">
(EN) Esityslistalla on seuraavana Doris Packin kulttuuri- ja koulutusvaliokunnan puolesta laatima suositus ehdotuksesta neuvoston päätökseksi Euroopan unionin ja Sveitsin valaliiton välisen sopimuksen tekemisestä Sveitsin valaliiton osallistumista nuorisotoimintaohjelmaan (Youth in Action) ja elinikäisen oppimisen toimintaohjelmaan (2007-2013) koskevista ehdoista (12818/2010 - C7-0277/2010 - 2010/0231(NLE)).
<SPEAKER ID="048" NAME="Doris Pack" LANGUAGE="DE">
Arvoisa puhemies, olen hyvin mielissäni tilaisuudestamme käydä tätä keskustelua tänään, sillä muistan, että me molemmat teimme aina yhteistyötä Sveitsin kanssa Eurooppa-neuvostossa ja olemme siten molemmat tietoisia, miten tärkeää Sveitsille on voida osallistua näihin ohjelmiin. Vuonna 2006 ennen ohjelmien uusimista olimme luonnollisesti Euroopan parlamentissa tietoisia siitä, ettemme voi olla olemassa yksinään vaan että meidän olisi yritettävä saada myös kaikki muut mukaan. Vaikka Sveitsi ei ole Euroopan talousalueen jäsen, se halusi osallistua koulutukseen ja opetukseen liittyviin ohjelmiin. Se oli kaikkien muiden tavoin hyvin tyytyväinen tähän kehitykseen. Olin mukana valtuuskunnassa, joka vuonna 2004 vieraili Sveitsin parlamentin koulutusvaliokunnassa. Keskustelimme seikkaperäisesti asiaan liittyvistä kysymyksistä, kuten koulujen ja yliopistojen välisestä liikkuvuudesta ja yhteistyöstä. Minulle oli tuolloin selvää, että esitys lopulta tehtäisiin, ja nyt kannatan sitä.
<P>
Laatiessamme näitä ohjelmia emme ajatelleet vain omaa etuamme vaan myös kaikkien naapurimaiden, kuten Länsi-Balkanin maiden ja keskellä sijaitsevan Sveitsin etuja. Tämän ansiosta olemme edenneet mukavasti nykyään. Voin edelliseen keskusteluun liittyen kertoa teille nyt, että myös Sveitsi aikoo hakea kulttuuriohjelmaan. Sveitsi haluaa osallistua myös kulttuuriperintötunnusohjelmaan, mikä on mahdollista vain, jos se osallistuu tähän ohjelmaan.
<P>
Hyvät kuulijat, mitä meidän on nyt tehtävä? Voimme sanoa "kyllä" tai "ei". Kukaan meistä ei voisi kuvitella kielteistä vastausta, sillä olemme aina kannattaneet Sveitsin mukaantuloa. Lisäisin vielä, että tarkoitan "mukaantulolla" sitä, että Sveitsin on maksettava osuutensa. Ainoa mahdollisuutemme on 218 artiklan mukaan sanoa kyllä tai ei, ja aiomme luonnollisesti antaa selkeän kyllä-vastauksen.
<P>
Mitkä ovat Sveitsin kanssa tehtävän sopimuksen keskeiset kohdat? Niiden hankkeiden ja aloitteiden ehdot, säännöt ja menettelyt, joissa on mukana osanottajia Sveitsistä, ovat luonnollisesti samat kuin jäsenvaltioiden osanottajille ja jäsenvaltioiden esittämille hankkeille. Sveitsin on perustettava kansallinen virasto, kuten me kaikki olemme tehneet kussakin maassa; viraston tehtävänä on ohjelmien täytäntöönpanon kansallinen koordinointi ja sitä tarvitaan hoitamaan kunkin ohjelman rahoittaminen joka vuosi. Vuonna 2011 rahoitusta tarvitaan 1,7 miljoonaa euroa nuorisotoimintaohjelmaan ja 14,2 miljoonaa euroa elinikäisen oppimisen toimintaohjelmaan. Mitä tulee varainhoidon valvontaan ja tilintarkastusta koskeviin säännöksiin, Sveitsiltä vaaditaan Euroopan unionin säännösten noudattamista, myös niiden, jotka liittyvät EU:n toimielinten ja Sveitsin viranomaisten suorittamaan valvontaan. Sopimus on voimassa siihen asti, kunnes jompikumpi osapuoli vetäytyy siitä. En kuitenkaan usko, että kukaan osallistuisi tämänkaltaiseen ohjelmaan tarkoituksenaan vetäytyä siitä. Tämä on Sveitsin nuoren sukupolven ja luonnollisesti Sveitsin naapurimaiden niiden nuorten etujen mukaista, jotka haluavat osallistua kouluvaihto-ohjelmiin Sveitsin kanssa osana Comenius Regio -ohjelmaa tai yksittäisiin koulujen kumppanuuksiin sekä Erasmus-ohjelmaan.
<P>
Sveitsin viranomaisten edustajia voi luonnollisesti osallistua ohjelmakomitean kokouksiimme maataan koskevissa asioissa. Haluan sanoa yhden asian tässä yhteydessä: haluaisimme kovasti, että Sveitsi ottaisi tässä ratkaisevan askeleen. Se on ilmaissut kiinnostuksensa tämäntyyppiseen pitkän ajanjakson järjestelyyn. Toivomme, että Eurooppa-tietoisuus Sveitsissä paranisi nuorten saadessa mahdollisuuden vuorovaikutukseen muiden eurooppalaisten nuorten kanssa. Tämä saattaa merkitä sitä, että tulevien kansanäänestysten tulos poikkeaa aiempien kansanäänestysten tuloksesta. Panemme uskomme nuoreen sukupolveen ja näihin kahteen hienoon ohjelmaan. Olen luottavainen sen suhteen, että kulttuuriohjelma tulee mukaan kolmen vuoden sisällä.
<SPEAKER ID="049" NAME="Androulla Vassiliou" LANGUAGE="EN">
Arvoisa puhemies, Euroopan unionin toiminnasta tehdyn sopimuksen mukaan Euroopan unionin ja Sveitsin valaliiton välisen sopimuksen tekeminen edellyttää parlamentin suostumuksen tullakseen voimaan.
<P>
Haluan kiittää kulttuuri- ja koulutusvaliokuntaa sekä erityisesti sen puheenjohtajaa Doris Packia rakentavasta suhtautumisesta sopimukseen.
<P>
Sveitsin kieltäydyttyä liittymästä Euroopan talousalueeseen yksikään sopimus ei ole toistaiseksi mahdollistanut välitöntä tai välillistä koulutusalan yhteistyötä EU:n ja Sveitsin välillä.
<P>
Sveitsi on kuitenkin jo pitkään osoittanut kiinnostustaan koulutus- ja nuoriso-ohjelmiamme kohtaan. Se on jopa kehittänyt kansallisen tukijärjestelmän, jolla edistetään kumppanuuksia näissä ohjelmissa aktiivisesti mukana olevien EU:n jäsenvaltioiden järjestöjen kanssa. Lisäksi Sveitsi on osallistunut Bolognan prosessiin sekä Euroopan korkeakoulutusalueen luomiseen.
<P>
Sveitsi on myös seurannut tarkoin, tosin ulkopuolelta, keskustelua Euroopan unionin koulutuspolitiikasta. Sveitsi on ensimmäinen ohjelmiimme osallistuva maa, joka ei ole EU:n jäsenvaltio eikä Euroopan talousalueen jäsen eikä myöskään nykyinen tai mahdollinen EU:n ehdokasvaltio.
<P>
Komissio kannattaa Sveitsin osallistumista molempiin ohjelmiin. Sopimuksen ansiosta Sveitsin koulutus- ja nuorisojärjestöt sekä yksittäiset opiskelijat, opettajat ja nuoret voivat osallistua EU:n nuorisotoimintaohjelmaan sekä elinikäisen oppimisen toimintaohjelmaan täysin samoin edellytyksin kuin EU:n kansalaiset. Sveitsin osallistujien jättämiin hankkeita ja aloitteita koskeviin ehdotuksiin sovelletaan samoja ehtoja, sääntöjä ja menettelyjä kuin jäsenvaltioiden ehdottamiin hankkeisiin.
<P>
Sveitsi on perustanut kansallisen viraston, joka vastaa ohjelmien täytäntöönpanon kansallisesta koordinoinnista. Sveitsi osallistuu vuosittain kunkin ohjelman rahoitukseen ja ottaa osaa ohjelmakomitean kokouksiin tarkkailijan asemassa Sveitsiä koskevissa asioissa.
<P>
Arvoisat parlamentin jäsenet, kiitoksia hyvästä työstänne tämän asian parissa.
<SPEAKER ID="050" NAME="Marco Scurria" LANGUAGE="IT">
Arvoisa puhemies, hyvät kollegat, komission ohella minäkin haluan totisesti kiittää kulttuuri- ja koulutusvaliokunnan puheenjohtaja Doris Packia hänen työstään ja omistautumisestaan tähän aiheeseen.
<P>
Tänään puhumme tärkeästä asiasta, sillä juuri nuorisotoimintaohjelman kaltaisella välineellä voidaan luoda yhteyksiä sekä naapuruus- ja ystävyyssuhteita paitsi Euroopan unionin jäsenvaltioiden myös ennen kaikkea EU:n ulkopuolisten maiden, kuten Sveitsin tai muiden maiden välillä.
<P>
Monivuotisten ohjelmiemme suuri rikkaus on siinä, että toimilla, kuten nuorisotoimintaohjelmalla, Erasmuksella, Erasmus Mundus -ohjelmalla, Jatkuva koulutus -ohjelmalla, Media-ohjelmalla, Media Mundus -ohjelmalla ja monilla muilla voidaan rakentaa suhteita Euroopan unionin jäsenvaltioiden ja kolmansien maiden välillä.
<P>
Kuten nähdään, näiden ohjelmien avulla olemme puhaltaneet Euroopan unioniin henkeä ja antaneet monille kansalaisille, lähinnä nuorille, mahdollisuuden tavata toisiaan, vaihtaa kokemuksia, tutustua toisiinsa ja tehdä itseään tunnetuksi. Olemme antaneet opettajille ja työntekijöille ylipäätään mahdollisuuden parantaa ammatillista osaamistaan ja olemme antaneet eri maiden elokuvaohjaajille, tuottajille ja yhdistyksille mahdollisuuden entistä parempaan työntekoon.
<P>
Ohjelmat ovat siten tärkeitä, ja olimmekin hieman huolissamme, kun emme nähneet niitä komission ensi vuoden työohjelmassa. Tänään ratifioimmekin tärkeän vaiheen, joka saa EU:n kasvamaan, lujittaa Euroopan kansalaisuutta ja (kun otetaan huomioon, että puhuimme siitä hetki sitten Euroopan kulttuuriperintötunnuksen yhteydessä) auttaa yhteisen eurooppalaisen identiteettimme rakentamisessa.
<SPEAKER ID="051" NAME="Joanna Senyszyn" LANGUAGE="PL">
Arvoisa puhemies, annan Euroopan parlamentin sosialistien ja demokraattien ryhmän puolesta tukeni esittelijän mietintöluonnokselle Sveitsin valaliiton osallistumisen hyväksymisestä nuorisotoimintaohjelmaan (Youth in Action) ja elinikäisen oppimisen toimintaohjelmaan. Sopimuksesta on neuvoteltu asianmukaisesti ja sillä turvataan EU:n edut, ja oikeusperusta EU:n koulutus- ja nuoriso-ohjelmille mahdollistaa Sveitsin osallistumisen. Osallistumista ohjaavat periaatteet on luonnosteltu yksityiskohtaisesti, mikä takaa ohjelmien asianmukaisen ja oikeudenmukaisen täytäntöönpanon. Sveitsi tekee mielellään yhteistyötä EU:n kanssa koulutus- ja nuorisoasioissa, joten sopimuksemme pitäisi olla itsestäänselvyys.
<P>
Olemme iloisia siitä, että EU:n tutkimusohjelmat ovat niin houkuttelevia ja tehokkaita, että muutkin maat osallistuvat niihin. Euroopan komission tuorein tutkimus osoittaa, että nuorisotoimintaohjelma parantaa nuorten kielitaitoa ja heidän mahdollisuuksiaan työmarkkinoilla. Aikuiskoulutuksen mahdollisuuksia ei kuitenkaan ole vielä hyödynnetty täysipainoisesti, vaikka siinä on valtava potentiaali.
<SPEAKER ID="052" NAME="Hannu Takkula">
ALDE-ryhmän puolesta. - (FI) Arvoisa puhemies, haluan kiittää heti aluksi meidän valiokuntamme erinomaista puheenjohtajaa Doris Packia, joka on myös tämän mietinnön esittelijä. Voin sanoa, että kun tämä esitys oli Doris Packin käsissä, se oli hyvissä käsissä.
<P>
Aivan niin kuin meidän hyvä komissaarimmekin tietää, Doris Pack on pitkän linjan ammattilainen juuri näissä elinikäisen oppimisen kysymyksissä ja nuoriso-ohjelmakysymyksissä. Kun tätä asiaa on valmisteltu, niin on ollut ilo seurata sitä, miten hienolla tavalla tämä työ on edennyt. On hienoa, että myös Sveitsin nuoret pääsevät mukaan menestystarinoihin, joita me Euroopan unionissa olemme rakentaneet.
<P>
On aivan totta, että nekin ihmiset, jotka suhtautuvat hyvin kriittisesti Euroopan unioniin, jotka jopa vastustavat sitä, kuitenkin toteavat kuin yhdestä suusta, että kyllä Euroopan unionissa on menestystarinoitakin, kuten elinikäisen oppimisen ohjelma, nuoriso-ohjelma tai kulttuuriohjelma. Tämä on yksi Euroopan unionin parhaista puolista. Tätä puolta meidän pitää voimakkaasti pitää esillä.
<P>
Euroopan unionin ja näiden ohjelmien kautta me olemme voineet rohkaista eurooppalaisia nuoria koulutuksen tielle ja kasvattamaan omaa pääomaansa. Toisaalta se on kasvattanut myös kansojen pääomaa.
<P>
Tässä suhteessa on erittäin tärkeätä, ettei Sveitsiä millään muotoa jätetä tämän yhteistyön ulkopuolelle siitä huolimatta, ettei Sveitsi ole EU:n eikä ETA:n jäsen,
<P>
vaan annetaan sveitsiläisille nuorille mahdollisuus tulla mukaan ohjelmiin ja viedään siten asioita eteenpäin vastavuoroisesti. Uskon, että se synnyttää lisäarvoa kaikilla tavoin.
<P>
Arvoisa puhemies, haluan vielä lopuksi kiittää meidän esittelijäämme. Toivon, että tämä ohjelma tulee olemaan sveitsiläistenkin kannalta menestystarina, niin kuin se on ollut meille Euroopan unionin jäsenvaltioiden kansalaisille.
<SPEAKER ID="053" NAME="Marek Henryk Migalski" LANGUAGE="PL">
Arvoisa puhemies, arvoisa komission jäsen, tämä mietintö hyväksyttiin yksimielisesti kulttuuri- ja koulutusvaliokunnassa, jossa kaikki tunnustivat, että tämä on hyvä ajatus. Se on todella hyvä ajatus, ja sen pitäisi olla täysin kiistaton, koska se kuvastaa nyt puheena olevia arvoja. Tämä voi itse asiassa olla hyvinkin sellainen mietintö, jolle parlamentti voi antaa yksimielisen tuen, vaikka Sveitsin tilanne on ainutkertainen, kuten komission jäsen totesi. Se on hyvin mielenkiintoinen ja poliittisesti hyvin erityinen maa, jossa toteutetaan varsin erikoislaatuista yhteistyötä Euroopan kanssa, vaikka se onkin monen eurooppalaisen sopimuksen ulkopuolella; juuri tästä syystä on aiheellista luoda yhteyksiä Sveitsiin tämänkaltaisten kiistattomien ja yleisesti hyväksyttyjen ohjelmien avulla.
<SPEAKER ID="054" NAME="Jaroslav Paška" LANGUAGE="SK">
Arvoisa puhemies, vaikka Sveitsi ei ole vielä päättänyt hakea Euroopan unionin jäsenyyttä, se on jo pitkään osoittanut vakavasti otettavaa kiinnostusta laaja-alaiseen yhteistyöhön EU:n kanssa nuorten koulutusta ja ammatillista koulutusta koskevissa asioissa. Sveitsin ja EU:n väliselle koulutusalan yhteistyölle luotiin oikeusperusta nuorisotoimintaohjelman ja elinikäisen oppimisen toimintaohjelman perustamisen jälkeen vuonna 2006.
<P>
Euroopan komissio laati sopimuksen niiden suositusten mukaisesti, jotka Eurooppa-neuvosto antoi Sveitsin edustajien kanssa käytyjen neuvottelujen jälkeen; sopimus mahdollistaa tehokkaan yhteistyön kehittämisen sveitsiläisten ystäviemme kanssa nuorten koulutuksessa ja ammatillisessa koulutuksessa sekä elinikäisessä oppimisessa. Sopimus on asianmukainen, tasapainoinen ja siinä otetaan huomioon molempien allekirjoittajien halu laajentaa keskinäistä yhteistyötä ja tukea tiedon ja kokemuksen vaihtoa koulutusprosessin laadun parantamiseksi.
<P>
Arvoisa komission jäsen, EU:n ja Sveitsin välinen sopimus on minusta siten askel oikeaan suuntaan.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Arvoisa puhemies, haluan onnitella esittelijä Doris Packia ja olen täysin samaa mieltä hänen tekemistään suosituksista, jotka koskevat nuorisotoimintaohjelmaa ja elinikäisen oppimisen ohjelmaa sekä Sveitsin osallistumista niihin. Sanoisin, että Sveitsi on paitsi kaunis ja siisti maa myös hyvin kiinnostava Euroopan unionin kannalta sen suoran demokratian ja kantonien muodostaman liiton vuoksi. Toisaalta Euroopan unioni on varmasti kiinnostava Sveitsin kannalta, koska Sveitsi sijaitsee EU:n jäsenvaltioiden keskellä. Sveitsi on suuntaamassa Euroopan unionia kohti. Uskon, että tämän ohjelman hyväksymisen jälkeen tähän on entistä paremmat mahdollisuudet. Sveitsi lähentyy entisestään Euroopan unionia, ja EU ymmärtää Sveitsiä entistä paremmin; kuten kollegamme Doris Pack totesi, voimme odottaa aiempaa parempaa tulosta kansanäänestyksessä.
<SPEAKER ID="056" NAME="Liam Aylward" AFFILIATION="ALDE">
(EN) Arvoisa puhemies, kannatan Sveitsin toimia yhteistyön lisäämiseksi EU:n kanssa opetusta, koulutusta ja nuorisotoimintaa koskevissa asioissa. Nuorisotoimintaohjelma on hyvin tärkeä ohjelma Euroopan nuorille. Ohjelmaa on tuotava entistä enemmän esille ja sen päämäärät ja tavoitteet on toteutettava ottamalla huomioon erityisesti nuorisotoimintaohjelmaan liittyvä eurooppalainen vapaaehtoistyö.
<P>
Ensi vuosi on Euroopan vapaaehtoistoiminnan teemavuosi, joten on erityisen tärkeää, että eurooppalaista vapaaehtoistyötä, jolla tuetaan nuorten osallistumista vapaaehtoistoimintaan ja pyritään kehittämään solidaarisuutta ja edistämään nuorten aktiivista kansalaisuutta, vahvistetaan.
<P>
Irlannissa ruohonjuuritason urheilujärjestöissä tapahtuva vapaaehtoistyö tarjoaa urheilu- ja johtamismahdollisuuksia tuhansille nuorille. Järjestöt kannustavat nuoria aktiiviseen kansalaisuuteen ja edistävät samalla terveellistä ja aktiivista elämäntapaa sekä kuntoilua. Ohjelmaa ja siihen liittyvää vapaaehtoistoimintaa olisi parannettava, ja Sveitsin kanssa olisi luotava vahvat yhteydet tältä osin.
<P>
Nuorisotoimintaohjelma tarjoaa monia mahdollisuuksia, joten olisi syytä tukea ja edistää voimakkaasti kaikkia toimia, joilla voidaan tukea ohjelman päämääriä sekä kannustaa ja tukea nuoria EU:ssa.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Arvoisa puhemies, arvoisa esittelijä, haluan kiittää teitä työstänne ja sanoa, että tuen voimakkaasti suositustanne, että Euroopan parlamentti hyväksyisi neuvoston päätöksen Sveitsin osallistumisesta nuorisotoimintaohjelmaan ja elinikäisen oppimisen toimintaohjelmaan, koska komission ja Sveitsin viranomaisten välinen sopimus täyttää kaikki vaatimukset, määräykset ja ehdot. Tämän lisäksi Sveitsin kansallinen virasto tekee yhteistyötä ohjelmien kansallisen täytäntöönpanon parissa ja osallistuu kunkin ohjelman rahoitukseen vuosittain. Kaksipuolinen sopimus on hyvin tärkeä sekä Sveitsille että Euroopan unionille, sillä Sveitsin nuoriso voi hyödyntää nuorisotoimintaohjelman tarjoamia mahdollisuuksia ja päinvastoin: Euroopan unionin nuoret voivat osallistua kaikkiin hankkeisiin sveitsiläisten nuorten rinnalla. Olen siksi iloinen siitä, että vaikka Sveitsi ei kuulu Euroopan talousalueeseen eikä ole EU:n jäsenvaltio, se tekee kuitenkin EU:n kanssa tiivistä yhteistyötä opetuksessa, koulutuksessa ja nuorisotoiminnassa.
<SPEAKER ID="058" NAME="Seán Kelly" AFFILIATION="PPE">
(EN) Arvoisa puhemies, Euroopan parlamenttiin tuloni jälkeen olen jatkuvasti pohtinut, miksi Sveitsi ja Norja eivät ole liittyneet Euroopan unioniin, ja olen miettinyt, johtuuko se siitä, että tämä on niille paras mahdollinen ratkaisu. Ne ottavat hyödyn irti Euroopan unionista ilman velvollisuuksia. Minulla on tänään myös epäilykseni. Komission jäsen mainitsi, että niiden olisi maksettava. Totta kai niiden olisi maksettava, mutta normaalisti klubien ulkopuoliset jäsenet maksavat enemmän kuin jäsenet.
<P>
Nostan kuitenkin hattua Doris Packin erinomaiselle viisaudelle ja kokemukselle, kun hän toteaa, että tämä voi olla yksi tapa edetä asiassa. Siten voidaan mahdollisesti lisätä Sveitsin kansalaisten tietämystä EU:n asioista ja he puolestaan saavat mahdollisuuden liittyä joskus Euroopan unioniin. Jos niin tapahtuu, mitä toivon, kaikki kunnia kuuluu mielestäni komission jäsenen ja Doris Packin avarakatseisuudelle. Olen valmis hyväksymään ehdotukset, onhan tämä hyvän tahdon aikaa.
<SPEAKER ID="059" NAME="Alajos Mészáros" AFFILIATION="PPE">
(HU) Arvoisa puhemies, arvoisa komission jäsen, Euroopan nuorella sukupolvella on ollut etuoikeus kasvaa rauhanomaisessa ja lähes rajattomassa Euroopassa, jota luonnehtivat liikkuvuus ja monikielisyys ja joka tarjoaa myös laajan kirjon kulttuurisia ja taloudellisia mahdollisuuksia. Meidän on laadittava kestäviä nuorisopoliittisia tukiohjelmia, joilla voidaan varmistaa yhä useamman nuoren sitoutuminen aktiiviseen kansalaisuuteen. On totta, ettei Sveitsi ole Euroopan talousalueen jäsen, mutta se tekee tiivistä yhteistyötä Euroopan unionin kanssa sekä opetus-, koulutus- että nuorisoasioissa. Sveitsi on vuodesta 2008 alkaen osallistunut useisiin hankkeisiin (ja rahoittanut niitä), joilla pyritään vähentämään laajentuneen Euroopan sisäisiä taloudellisia ja sosiaalisia eroja. Sveitsi on osoittanut solidaarisuutta ja sitoutumista Euroopan unionin laajenemiseen ja aikoo luoda tiiviit taloudelliset ja poliittiset suhteet uusien jäsenvaltioiden kanssa. Olen samaa mieltä Sveitsin osallistumista ohjelmaan koskevan sopimuksen keskeisistä kohdista, sillä sopimus tekee siitä tasaveroisen kumppanin...
<P>
(Puhemies keskeytti puhujan.)
<SPEAKER ID="060" NAME="Silvia Costa" AFFILIATION="S&amp;D">
(IT) Arvoisa puhemies, hyvät kollegat, Doris Packin päättäväisyyden ja komission jäsen Vassilioun tahdon ansiosta tämä sopimus toteutuu tänään.
<P>
Italian ja Sveitsin kansalaisena olen iloinen siitä, että Sveitsi on ensimmäinen Euroopan unionin ulkopuolinen maa, joka osallistuu nuorille suunnattuihin EU:n opetusohjelmiin sekä korkeakoulutuksessa että täydennyskoulutuksessa. Älkäämme nimittäin unohtako, että vaikka Sveitsi ei ole Euroopan unionin jäsen, se on vaikuttanut suuresti Euroopan mantereen yhteiseen perintöön kuuluvien arvojen ja vapauksien rakentamiseen.
<P>
Nuorisotoimintaohjelman kaltaisten ohjelmien menestyksestä kertoo, että Sveitsi toivoo EU:n ohjelmien ulottamista maansa nuorisoon; tämän vuoksi on erityisen tärkeää, ettei Sveitsi pyri pelkästään taloudellisen alueen vaan myös koulutusalueen laajentamiseen. Uskon, että Euroopan unionin ja Sveitsin nuoriso haluaisivat mielellään tutustua toisiinsa entistä paremmin, ja olen varma, että näin luodaan myös Euroopan unionin tulevaisuuteen vaikuttavaa pohjaa.
<SPEAKER ID="061" NAME="Andreas Mölzer" AFFILIATION="NI">
(DE) Arvoisa puhemies, on varsin ymmärrettävää, että Sveitsi, joka osallistuu nuorisotoimintaohjelman ja elinikäisen oppimisen toimintaohjelman rahoitukseen, haluaa nyt liittyä näihin ohjelmiin. Oppimisen nimissä olisi kuitenkin myös hyvä, jos EU seuraisi Sveitsin esimerkkiä suorassa demokratiassa. Jos Sveitsin kansa päättää vastustaa minareettien rakentamista, päätöstä myös noudatetaan. Sama pätee ulkomaalaisten rikollisten karkottamista koskevaa tuoretta aloitetta. Sveitsin viranomaiset tietävät, että jos kansalaiset sanovat "ei", he myös tarkoittavat sitä, eivätkä viranomaiset järjestä uusia äänestyksiä kunnes saavat aikaan toivomansa tuloksen, kuten EU:ssa on tehty esimerkiksi Irlannin tapauksessa.
<P>
Se, että EU:n perustuslakisopimus alun perin hylättiin, saattoi itse asiassa tehdä osalle sveitsiläisiä helpommaksi äänestää Schengenin sopimuksen ja Dublinin sopimuksen puolesta. He saattoivat kokea, että on helpompi liittoutua löyhän valtioiden liiton kanssa kuin keskusjohtoisen Euroopan unionin kanssa. Tätä ei voida peittää mielipiteillä, joita Sveitsissä esitetään nykyisin EU:hun liittymisen puolesta. Kaikki ei ole ruusuilla tanssimista Euroopan unionissa; keskittämistaipumukset ovat kasvussa ja kehitys kulkee vääjäämättä kohti rahansiirtounionia.
<P>
(Puhemies keskeytti puhujan.)
<SPEAKER ID="062" NAME="Piotr Borys" AFFILIATION="PPE">
(PL) Arvoisa puhemies, haluan kiittää mitä lämpimimmin myös Doris Packia ja komission jäsentä tämän aloitteen tekemisestä. Olen sitä mieltä, että Sveitsin on itse asiassa oltava avoin näille ohjelmille, koska se on erillisalue, jota EU:n jäsenvaltiot ympäröivät joka puolelta. Nuoret eivät mielestäni aina tiedosta, että koska he eivät kuulu vielä Euroopan unioniin, he eivät voi hyötyä tästä ylikansallisesta EU:n ohjelmasta, joka tarjoaa erinomaisen keinon nuorten integroimiseen ja parhaiden käytäntöjen vaihtamiseen sekä takaa, että yhteistyö ja elinikäinen oppiminen ovat aidosti eurooppalaisia hankkeita.
<P>
Haluan kiittää ennen kaikkea myös siitä, että voimme tänään siirtää EU:n ohjelmien mallin Euroopan unionin ulkopuoliseen valtioon. Samassa hyväksynnän ja rohkaisun hengessä haluan kehottaa esittelijä Packia ja komission jäsentä mahdollisesti laajentamaan vastaavia ohjelmia ja sisällyttämään niihin muita maita, jotka haluavat osallistua niihin. Tarkoitan nyt lähinnä itäisen kumppanuuden maita ja Balkanin maita eli toisin sanoen maita, jotka eivät ole vielä virallisesti Euroopan unionin jäsenvaltioita.
<SPEAKER ID="063" NAME="Hella Ranner" AFFILIATION="PPE">
(DE) Arvoisa puhemies, minulla on kaikkien muiden tavoin tunne, että Sveitsi voi lähentyä huomattavasti EU:ta tällä tavoin ja että siitä voi lopulta (toivottavasti pian) tulla Euroopan unionin täysivaltainen jäsen, mitä voidaan varmasti pitää hyvin kannatettavana asiana. Tämä pieni valkoinen piste keskellä Euroopan karttaa voisi olla kannustimme.
<P>
Nuorisotoimintaohjelma saavuttaa arvioimme mukaan noin miljoona ihmistä. Tärkeä yleistavoite on, että nuorisojärjestöt ottaisivat osaa ohjelmaan. Tämä on merkki tulevalle sukupolvelle siitä, että heidän aktiivinen osallistumisensa on hyvin toivottavaa. Haluaisin kiittää myös Doris Packia hänen ponnisteluistaan.
<P>
Meidän on unionista käsin pyrittävä tavoittamaan muita maita, tässä tapauksessa Sveitsiä, sillä tämä on ainoa tie menestykseen. Näinä aikoina ei kenties riitä, että vain odotamme, kunnes Sveitsi hakee Euroopan unionin jäsenyyttä. Meidän ei pidä myöskään unohtaa, että Sveitsin rahoitustuki varsinkin kulttuuri- ja koulutusvaliokunnalle antaa aiheen toivoa, että Sveitsi osallistuu piakkoin myös muihin ohjelmiin.
<SPEAKER ID="064" NAME="Androulla Vassiliou" LANGUAGE="EN">
Arvoisa puhemies, haluan kiittää kaikkia niitä, jotka ottivat lämpimästi vastaan tämän aloitteen. Minulla oli ilo allekirjoittaa tämä Euroopan unionin ja Sveitsin valaliiton välinen sopimus ensimmäisenä toimenani koulutuksesta, kulttuurista ja nuorisoasioista vastaavana komission jäsenenä. Olen iloinen tästä kehityksestä ja toivoin, että Sveitsi olisi voinut liittyä myös kulttuuriohjelmaamme, mikä ei ollut mahdollista maan sisäisten ja perustuslaillisten syiden vuoksi.
<P>
Kuten monet puhujat ovat korostaneet, kannatamme Sveitsin nuorison ja EU:n jäsenvaltioiden nuorison välisten suhteiden tiivistämistä. Näemme tämän keinona tasoittaa tietä entistä suuremmalle Eurooppa-hankkeen tuelle Sveitsissä, mikä toivon mukaan saa Sveitsin muuttamaan tulevaisuudessa mielensä ja päättämään liittyä meihin ja Euroopan unioniin.
<P>
Panen myös merkille, että arvoisat jäsenet rohkaisevat EU:n ulkopuolisia jäseniä liittymään ohjelmaan, mitä me luonnollisesti tuemme. Suurkiitokset tuestanne.
<SPEAKER ID="065" NAME="Doris Pack" LANGUAGE="DE">
Arvoisa puhemies, olen hyvin tyytyväinen, että jotkut euroskeptiset kollegani äänestivät tämän esityksen puolesta ja myönsivät siten, että on todella hienoa, että Sveitsi ottaa osaa tähän ohjelmaan ja että koulutusalan yhteistyö Euroopassa tiivistyy. Tämä avaa uusia näkymiä kenties myös jäsenvaltioille, mutta niitä avautuu varmasti Sveitsin nuorelle sukupolvelle. Olemme mielissämme tästä.
<P>
Jäsen Mölzer on jo lähtenyt, mutta huomasin, ettei hän maininnut, ettei Sveitsissä ole järjestetty kansanäänestystä yhteistyöstä. On todella ainutlaatuista, että Sveitsi päätti olla ryhtymättä siihen juuri tässä asiassa. Se voi kuitenkin olla varma, että nuoret ovat odottaneet jo pitkään tällaisen yhteistyön mahdollisuutta. Jäsen Mölzer ilmeisesti unohti, ettei tässä asiassa järjestetty kansanäänestystä. Ei kansalaisten mielipidettä tarvitse joka asiassa kysyä. Myönteiset asiat, kuten liittyminen Euroopan unioniin, ovat itsestäänselvyyksiä. Toivon, että nuoret hyötyvät koulutus- ja nuoriso-ohjelmien parissa tehtävästä hedelmällisestä yhteistyöstä ja että heistä tulisi todellisia eurooppalaisia, jotka jossakin vaiheessa sanovat: "Nyt myös meidän on aika liittyä Euroopan unioniin ja tehdä muun Euroopan kanssa yhteistyötä kaikilla muilla toiminnan aloilla. Olemme yksi maanosa, joten meidän olisi sovittava yhdessä myös näistä asioista." Olen varma, että koulutusohjelmilla on tärkeä rooli kaikkien sveitsiläisten tietojen lisäämisessä EU:sta.
<SPEAKER ID="066" NAME="Puhemies">
(EN) Kiitoksia, jäsen Pack; haluan onnitella teitä sekä mietinnöstä että kovasta työstänne ja innostuksestanne sekä siitä, että kävitte viikonloppuna Madridissa mainostamassa Lux-palkintoa. En voi olla kanssanne 17. joulukuuta, vaikka olisin sitä kovasti halunnutkin. Voin osallistua 18. ja 19. joulukuuta järjestettäviin kokouksiin. Kiitoksia; totuus on, että parlamentti tarvitsee Doris Packin kaltaisia ihmisiä meidän kaikkien tarvitsemamme tehokkuuden varmistamiseksi.
<P>
(Suosionosoituksia)
<P>
Keskustelu on päättynyt.
<P>
Äänestys toimitetaan tänään klo 12.00.
<P>
Kirjalliset lausumat (työjärjestyksen 149 artikla)
<SPEAKER ID="999" NAME="Iosif Matula" LANGUAGE="RO">
Minusta on rohkaisevaa, että Sveitsi haluaa osallistua Euroopan unionin koulutus- ja nuoriso-ohjelmiin etenkin, kun maa ei ole vielä EU:n jäsen eikä edes Euroopan talousalueen jäsen. Osallistuminen EU:n ohjelmiin on tärkeää myös siksi, ettei meiltä on toistaiseksi puuttunut suora kulttuuri- ja koulutusalan sopimus. Sveitsin osallistuminen Bolognan prosessiin ja Euroopan korkeakoulutusalueen luomiseen takaavat kuitenkin, että voimme yhdessä luoda edellytykset vuoden 2020 strategisten tavoitteiden toteuttamiselle niin, että samalla luodaan vahvat yhteydet jäsenvaltioiden ja kolmansien maiden välille. Nuorten väliset tapaamiset, opettajien ja tutkijoiden välinen kokemusten vaihto sekä entistä paremmat mahdollisuudet elinikäiseen oppimiseen auttavat meitä yhteisen eurooppalaisen identiteetin luomisessa. Haluan kuitenkin korostaa, että meidän on harkittava myös muiden EU:n rajavaltioiden mukaan ottamista ohjelmiimme, sillä koulutus ja kulttuuri eivät voi päättyä rajoillemme. Näin voimme rakentaa Eurooppaa uudelleen ja rohkaista nuoria osallistumaan aktiivisesti yhteisen tulevaisuutemme muokkaamiseen.
<SPEAKER ID="067" NAME="Mario Mauro" AFFILIATION="PPE">
kirjallinen. - (IT) Sveitsin, joka päätti olla liittymättä Euroopan unioniin, osallistumista nuorisotoimintaohjelmaan ja elinikäisen oppimisen toimintaohjelmaan ei voida lähtökohtaisesti sulkea pois, mutta sitä pitäisi arvioida tarkoin. Sen vuoksi kannatan komission ja Sveitsin hallituksen välisen sopimuksen ehtoja ja äänestän Doris Packin mietinnön puolesta. On oikein suoda Sveitsille ohjelmien edut, mutta on myös oikein turvata Euroopan unionin kaikki taloudelliset ja muut intressit.
<SPEAKER ID="068" NAME="Joanna Katarzyna Skrzydlewska" AFFILIATION="PPE">
kirjallinen. - (PL) Seitsemänteen tutkimuksen puiteohjelmaan sisältyvän elinikäisen oppimisen toimintaohjelman tavoitteena on kehittää oppimisen eri muotoja ihmisten koko työelämän aikana niin, että tuetaan ohjelmiin osallistuvien maiden välistä opetus- ja koulutusjärjestelmiä koskevaa yhteistyötä. Ohjelman kohderyhmiä ovat paitsi opiskelijat sekä yläasteen ja lukion oppilaat myös aikuiset Grundtvig-aikuiskoulutusohjelman ansiosta sekä opetushenkilökunta, jolle tarjotaan mahdollisuus opintokäynteihin. Jokavuotinen lisäys ohjemaan osoitettuihin määrärahoihin, joiden suuruus on lähes 1 028 miljardia euroa vuonna 2011, on osoitus alan kehittämisen ja yhteistyön perustellusta tarpeesta.
<P>
Aikana, jolloin nuorisotyöttömyyden taso on hyvin korkea työmarkkinoiden tarpeisiin vastaavan koulutuksen puuttumisen takia ja koska akateemisen loppututkinnon suorittaneille ei ole olemassa tarkoituksenmukaista ammatillista koulutusta, meidän on keskityttävä siihen, että hyödynnämme maksimaalisesti elinikäisen oppimisen toimintaohjelman meille tarjoamat mahdollisuudet ja että löydämme ratkaisun tähän vaikeaan tilanteeseen. Kannatan aloitetta ottaa Sveitsi mukaan tämän alan yhteistyöhön. Toivon, että kokemusten yhteinen vaihto auttaa nostamaan työllisyystasoa ja lisäämään työmarkkinoiden liikkuvuutta.
