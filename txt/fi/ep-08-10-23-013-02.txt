<CHAPTER ID="013-02">
2. Kongon demokraattinen tasavalta: taistelut itäisillä raja-alueilla
<SPEAKER ID="203" NAME="Puhemies">
(FR) Esityslistalla on seuraavana keskustelu kuudesta päätöslauselmaesityksestä, jotka koskevat Kongon demokraattista tasavaltaa ja taisteluja sen itäisillä raja-alueilla.
<SPEAKER ID="204" NAME="Renate Weber">
laatija. - (EN) Arvoisa puhemies, Kongon demokraattisessa tasavallassa meneillään oleva konflikti traumatisoi syvällisesti Kongon yhteiskuntaa.
<P>
Raiskaus on yksi monien vuosien ajan sota-aseena käytetyistä hirmuteoista, joiden uhreina ovat kymmenettuhannet naiset ja tytöt. Ei riitä, että tunnemme myötätuntoa. Ei ole epäilystäkään siitä, että Kongossa on meneillään jatkuva naisiin kohdistuva kansanmurha, eikä meillä ole enää varaa sulkea silmiämme tältä hirveältä tilanteelta. Sanat eivät riitä kuvaamaan niitä kauheuksia, joita nämä naiset joutuvat kestämään. On varmaa, että kapinallisten selkkaukset itäisissä maakunnissa tuottavat yhä enemmän väkivaltaa ja myös seksuaalista väkivaltaa.
<P>
Kuinka monien naisten ja tyttöjen on kuoltava, jouduttava joukkoraiskausten uhreiksi, surmatuiksi, orjuutetuiksi, saatava hiv-tartunta tai tultava yhteisöjensä hylkäämäksi, ennen kuin me päätämme kansainvälisellä tasolla puuttua vakavasti ja pitkävaikutteisella tavalla tähän asiaan? Naisiin ja tyttöihin kohdistuvaa seksuaalista väkivaltaa ei pitäisi suvaita missään muodossa. Rikollisten rankaisemattomuudesta on tultava loppu, ja Kongon demokraattisen tasavallan itäisiin maakuntiin on palautettava oikeusvaltion periaatteet.
<P>
Meidän kaikkien on tunnustettava, että tämä tilanne vaatii monitahoista lähestymistapaa. Kongon demokraattisen tasavallan itäisiin maakuntiin on saatava rauha, alueella on vakiinnutettava oikeusvaltion periaatteet ja yhteisö on pelastettava köyhyysloukulta. Tämä merkitsee sitä, että myös Kongon luonnonvarojen hyödyntämisessä on noudatettava oikeusvaltion periaatteita.
<SPEAKER ID="205" NAME="Giovanna Corda">
laatija. - (FR) Arvoisa puhemies, hyvät kollegat, ensiksi esitän pahoitteluni kollegani Alain Hutchinsonin puolesta siitä, ettei hän voinut osallistua tänään tähän istuntoon.
<P>
Vuodesta 1998 lähtien Kongon demokraattisen tasavallan konflikti on tuottanut 5 400 000 uhria. Joka päivä kuolee 1 500 ihmistä. Näihin ihmisiin kuuluu naisia, jotka eivät selviydy heihin kohdistetuista silpomisista, ja heihin kuuluu kapinallisia tai Kongon valtion armeijan sotilaita. Heitä ovat myös lapsisotilaat, jotka ovat vanhemmiltaan siepattuja lapsia, ja pienet tytöt, joiden lyhyt aika maan päällä on ollut pelkkää painajaista.
<P>
Käyttämistäni sanoista ilmenevä väkivalta ei ole mitään verrattuna siihen väkivaltaan, jota Kongon demokraattisessa tasavallassa on harjoitettu aivan liian kauan ja joka on lisääntynyt ja levinnyt muutaman viime viikon aikana - kaikki tämä kansainvälisen yhteisön ollessa sen suhteen täydellisen välinpitämätön. Todisteet, joita olemme saaneet, ovat kuitenkin raskauttavia: ne osoittavat syyllisiksi alueella olevien eri kapinallisryhmien sotilaat, ne osoittavat syyllisiksi myös hallituksen joukot, jotka väestön suojelemisen sijasta ovat uhkana heille, ja niissä osoitetaan syylliseksi jopa YK, joka ei kykene takaamaan siviilien suojelua.
<P>
Näin ollen keskustelumme kohteena olevan päätöslauselman tarkoituksena on varoittaa kansainvälistä yhteisöä siitä, mitä on tapahtumassa, ja siinä esitetään joukko hyvin järkeviä vaatimuksia, joilla pyritään konfliktin ripeään ja kestävään ratkaisemiseen.
<P>
Niihin sisältyy Euroopan parlamentin sosialistiryhmän vaatimus erityisen huomion kiinnittämisestä erinäisiin seikkoihin, joihin kuuluvat ensinnäkin YK:n operaation vahvistaminen EU:n henkilöstöllä, joka pystyy kommunikoimaan väestön kanssa. Toiseksi vaadimme Kongon korkeimpia poliittisia ja sotilaallisia päättäjiä tekemään kaikkensa taatakseen, että Kongon armeijan sotilaat tekevät kerta kaikkiaan lopun hirmuteoistaan.
<SPEAKER ID="206" NAME="Raül Romeva i Rueda" LANGUAGE="ES">
Arvoisa puhemies, haluaisin korostaa joitakin jo mainituista Kongon demokraattisen tasavallan tilanteeseen liittyvistä näkökohdista.
<P>
Ensimmäinen niistä on ilmiselvä. Keskustelumme kohteena olevalla konfliktilla on monia syitä. On kyse luonnonvarojen hallinnan ongelmasta. On kyse myös siitä, että näiden luonnonvarojen häikäilemätön hyväksikäyttö jää rankaisematta, sekä siitä, että tietyt ihmiset kuljeskelevat ympäri seutua tehden hirmutekoja, joista heitä eivät aseta syytteeseen sen enempää paikalliset viranomaiset kuin kansainvälisten joukotkaan. Lisäksi on kyse rankaisemattomuudesta, joka johtaa siihen, että alueella on jatkuvasti käytettävissä ulkomailta saapuvia aseita.
<P>
Mielestäni nämä kolme tekijää ja niiden välinen yhteys ovat olennaisia, koska ne ensinnäkin korostavat tarvetta arvioida perusteellisesti Yhdistyneiden Kansakuntien läsnäoloa alueella.
<P>
Toiseksi meidän on tutkittava hyvin tarkkaan naisia kohtaan harjoitetun väkivallan ja erityisesti seksuaalisen väkivallan ongelmaa. Tämä on aihe, josta olemme jo aiemmin keskustelleet täällä parlamentissa. Meidän olisi käytettävä hyväksemme tämä tilaisuus ja vaadittava jälleen Yhdistyneitä Kansakuntia ja Euroopan unionia vaatimaan, että raiskaus ja erityisesti kidutus sekä naisten hyväksikäyttö seksuaalisena aseena katsotaan sotarikokseksi. Olemme vaatineet tätä jo pitkään kaikilla asiaankuuluvilla areenoilla.
<P>
On myös kolmas, mielestäni korostamisen arvoinen näkökohta: Koko tämä ongelma johtuu maailman yhdestä suurimmista rikkauden lähteistä, timanteista. Valvontajärjestelmien, esimerkiksi Kimberleyn prosessin johdonmukainen ja tarkka soveltaminen on tämän perusongelman kannalta aivan olennaista.
<P>
Haluaisin muistuttaa teitä, että ensi viikolla Yhdistyneissä Kansakunnissa alkaa keskustelu asevientiä koskevan kansainvälisen sopimuksen hyväksymisestä. Mielestäni tämä on erinomainen tilaisuus korostaa, että asia on ehdottoman tärkeä Kongon demokraattisen tasavallan kaltaisissa tapauksissa.
<SPEAKER ID="207" NAME="Erik Meijer">
laatija. - (NL) Arvoisa puhemies, on yhä tärkeämpää, että Kongon asukkaat löytävät keinon selviytyä eteenpäin, vaikka keskushallinnon luominen on edelleen mahdotonta. Meidän olisi kiireesti pyrittävä estämään kaikki sellaiset olosuhteet, jotka altistavat heidät väkivallalle ja hyväksikäytölle, pakolaisuudelle tai nälänhädälle.
<P>
Miksi Kongo on kaiken sen summa, mikä voi Afrikassa mennä vikaan? Kongossa oli aluksi siirtomaakauden aikainen kaivostyöhanke vaikeapääsyisessä Afrikan sisäosassa. Ei ollut mitään Kongon kansaa, jolla olisi ollut yhteiset edut ja tulevaisuudennäkymät, vaan ainoastaan useita eri kansoja toisistaan erillään olevilla alueilla
<P>
Kun Kongo 50 vuotta sitten itsenäistyi, senaikaisten sotivien poliitikkojen nimet olivat ympäri maailman kaikkien huulilla. Tshombe ja Kalonji, joilla oli läheisiä kytköksiä kaivostoimintaan, yrittivät lohkaista huomattavia luonnonvaroja sisältävän maan kaakkoisosan eroon muusta maasta. Ainoa edelläkävijä, Patrice Lumumba, joka oli ylpeä siitä, että koko maalle voitaisiin luoda merkittävä tulevaisuus, vaiennettiin joutuisasti.
<P>
Sen jälkeen maan johdossa oli pitkään sotilasdiktaattori Mobutu, joka johti sitä kuin yksityistä yritystä, täysin päähänpistojensa mukaan. Toivo siitä, että Mobutun kuolema lopulta merkitsisi edistyksen pääsystä alkuun Kongossa, on murskaantunut.
<P>
Järjestyksessä toinen Mobutun jälkeinen presidentti, Kabila, ei ole onnistunut innoittamaan tai johtamaan laajoja osia maasta. Kongon nykyisiin vaihtoehtoihin ovat vaikuttaneet ratkaisevasti epäonnistuneet vaalit, joiden tulokset ovat olleet alun pitäen kiistanalaiset ja joita ei epäilemättä ole yleisesti hyväksytty. Siihen ovat vaikuttaneet itäisistä naapurimaista lähtöisin oleva joukkomuutto, paikalliset hallitsijat, joilla on kaivostoimintaintressejä, ja kapinallisarmeijat. Nähtäväksi jää, onko yhtenäinen ratkaisu ja jakamaton Kongo sittenkin todennäköinen.
<SPEAKER ID="208" NAME="Ewa Tomaszewska" LANGUAGE="PL">
Arvoisa puhemies, Kongossa on tällä hetkellä joitakin puolalaisia pappeja sekä muiden maiden papistoa. He työskentelevät lähetysasemillaan siviiliväestön, pääasiassa naisten ja lasten suojaamiseksi väkivallalta. Myös Puolan asevoimia on ollut mukana rauhanturvaoperaatioissa. Siksi Kongon dramaattiset tapahtumat koskettavat minua henkilökohtaisesti.
<P>
Erityistä huolta on ilmaistu Pohjois-Kivun tilanteesta ja rauhanturvaamisesta Iturin alueella. Kauhistuttavat joukkomurhat, naisten ja tyttöjen raiskaukset ja lasten pakko-otot armeijaan ovat olleet tässä maassa jo monien vuosien ajan jokapäiväisiä tapahtumia. Vaadimme Kongon demokraattisen tasavallan ja Ruandan hallituksia ryhtymään rakentavaan vuoropuheluun, joka mahdollistaa Kongon selviytymisen tästä humanitaarisesta katastrofista.
<P>
Haluaisin kiinnittää huomion hyvin tärkeään näkökohtaan. Todellinen syy konfliktin taukoamiseen oli se, että eteläafrikkalaiset työntekijät kieltäytyivät purkamasta Kiinasta tulevaa aselastia. Vaadimme Suurten järvien alueen hallituksia ryhtymään vuoropuheluun Kongon väkivallan pysäyttämiseksi. Vetoan Euroopan komissioon Kongon siviiliväestölle annettavan lääketieteellisen avun lisäämiseksi. Apua tarvitaan erityisesti raiskauksen vuoksi tartuntataudin saaneille naisille ja lapsille.
<SPEAKER ID="209" NAME="Bernd Posselt">
valmistelijan puolesta. - (DE) Arvoisa puhemies, Kongon demokraattinen tasavalta on tätä nykyä samassa tilanteessa kuin Eurooppa oli kolmikymmenvuotisen sodan jälkeen, jolloin oikeusvaltio romahti. Kongo kuitenkin kärsii paljon enemmän. Univormupukuisten miesten joukkiot kuljeskelevat pitkin maata. Jotkut niistä sanovat edustavansa "virallista armeijaa", toiset "yksityistä armeijaa". Todellisuudessa ne ovat rikollisjengejä, jotka ryöstävät maata ja murhaavat, raiskaavat ja ryöstävät siviiliväestöä. Rauha ei palaa Kongoon, ennen kuin vähintään jonkinlainen alueellisen ja kansallisen tason oikeusjärjestys on palautettu.
<P>
Tästä syystä meidän tehtävänämme Euroopan unionissa on järjestää humanitaarista apua ja myös varmistaa, että maan kansallinen turvallisuus on vähimmäistasoa. Olemme siitä kaukana, ja myöskään väliintulo, joka siellä toteutettiin, ei ilmeisesti ollut niin menestyksekäs kuin olimme toivoneet, minkä suhteen meidän on kyllä syytä olla itsekriittisiä.
<P>
Tästä syystä on ehdottoman tärkeää, että alamme heti suunnitella, kuinka tähän Afrikan sydämessä sijaitsevaan maahan voidaan palauttaa vakaus käyttäen kaikkia mahdollisia rauhanomaisia keinoja ja tarvittaessa myös sotilaallisia keinoja eli rauhanturvajoukkoja. Niin pitkällä ei vielä olla, mutta meidän on keskusteltava asiasta. Kun tarkastelee Kongoa - ja minulla on ollut useita kertoja tilaisuus lentää maan yläpuolella - ymmärtää, että Kongo vaikuttaa Afrikan kaikkiin alueisiin täysin eri tavoin kuin mikään muu Afrikan maa.
<P>
Afrikan manner ei voi olla vakaa ilman vakaata Kongoa, minkä vuoksi tämä asia velvoittaa meitä aivan erityisesti.
<SPEAKER ID="210" NAME="Tunne Kelam">
PPE-DE-ryhmän puolesta. - (EN) Arvoisa puhemies, on tosiasia, että me kaikki olemme erittäin huolissamme väkivallan uudelleen ilmenemisestä Kongon itäisissä maakunnissa. Vaadimme siksi kaikkia osapuolia palaamaan välittömästi rauhanprosessiin, johon ne sitoutuivat tammikuussa.
<P>
Haluaisin kiinnittää huomion kolmeen näkökohtaan. Ensimmäinen Kongon hallituksen on otettava erityinen vastuu siitä, että se tekee lopun laajalle levinneestä naisiin ja tyttöihin kohdistetusta seksuaalisesta väkivallasta, jota käytetään aseena tässä sisäisessä sodankäynnissä. Toiseksi olisi kohdistettava kansainvälistä painostusta sekä Kongon demokraattisen tasavallan että Ruandan hallitukseen, jotta ne saadaan aloittamaan jälleen rakentava vuoropuhelu. Kolmanneksi vaadimme kaikkia Euroopan unionin hallituksia tarjoamaan Kongon itäosan väestölle välittömästi erityistä apua.
<SPEAKER ID="211" NAME="Katrin Saks">
PSE-ryhmän puolesta. - (ET) Hyvät parlamentin jäsenet, keskustelemme tänään hyvin pulmallisesta alueesta, ja minusta näyttää, että keskustelemme siitä pääasiassa korostaaksemme, kuinka paha tilanne on, emmekä siksi, että meillä olisi selvä idea tilanteen ratkaisemiseksi. Haluaisin kuitenkin esittää muutaman kommentin, vaikka toistankin sitä, mitä edelliset puhujat, muun muassa kollega Kelam, ovat sanoneet.
<P>
Kaikkein tärkein asia ratkaisun löytämisessä tähän kriisiin on tuki Kongon demokraattisen tasavallan hallitukselle. Väkivalta luo vain uutta väkivaltaa. En haluaisi sanoa, että miesten henki olisi jotenkin vähemmän tärkeä tai miehiin kohdistuva väkivalta olisi sallittua, mutta naisten ja lasten tilanne Kongossa on todella hirveä, ja heihin olisi kiinnitettävä erityistä huomiota. Vetoan kansainväliseen yhteisöön ja YK:n turvallisuusneuvostoon avun lisäämiseksi sekä neuvostoon ja komissioon lääkinnällisen avun järjestämiseksi ennen kaikkea suurimmille riskiryhmille - lisäksi jäsenvaltioiden täsmäapu on ehdottoman tärkeää.
<SPEAKER ID="212" NAME="Marios Matsakis">
ALDE-ryhmän puolesta. - (EN) Arvoisa puhemies, Kongon demokraattisen tasavallan itäosa on viime vuosina ollut joukkomurhien sekä ihmisiin kohdistettujen suunnattoman julmien ja sadististen rikosten tapahtumapaikka. Rikokset ovat kohdistuneet pääasiassa viattomiin siviileihin, myös suureen määrään naisia ja lapsia.
<P>
Afrikan unioni, EU ja YK ovat osoittautuneet häpeällisen kykenemättömiksi määrätietoisiin ponnisteluihin rauhan luomiseksi tuolle alueelle. Tämä on johtunut pääasiassa siitä, että ei ole tarjottu tarvittavia resursseja, joilla voitaisiin suojella paikallista väestöä tehokkaasti ja antaa sen kipeästi tarvitsemaa täsmäapua ja jotka auttaisivat todella saamaan aikaan mahdollisen poliittisen ratkaisun vallitseviin konflikteihin. Toivottavasti tämä päätöslauselma auttaa vahvistamaan rauhan aikaansaamista Kongoon ja varsinkin ehkä estämään niitä eri puolilla maailmaa olevia ilkeämielisiä hallituksia, jotka jatkavat aseiden toimittamista Kongon sotiville osapuolille, tekemästä edelleen niin.
<SPEAKER ID="213" NAME="Zdzisław Zbigniew Podkański" LANGUAGE="PL">
Arvoisa puhemies, Gomassa 28. tammikuuta 2008 saavutettu rauhansopimus ei ratkaissut ongelmia eikä tuonut rauhaa Kongon demokraattisen tasavallan itäisille alueille. Naisten ja jopa pikkutyttöjen raiskaukset jatkuivat, samoin kuin ryöstöt ja siviilien ja lasten pakko-otto asevoimiin. Hirmutekoihin syyllistyivät konfliktin kaikki osapuolet. Voisin mainita niistä kapinallisryhmät, FDLR:n (Democratic Forces for the Liberation of Rwanda) taistelijat ja Kongon armeijan. Selkkaukset alkoivat uudelleen, mikä osoittaa, että yli neljä vuotta sitten alkanut sota on jatkumassa ja kiihtymässä. Huolestuttavia uutisia on tullut viime aikoina Pohjois-Kivusta, mistä on löydetty satoja jokiin kaadettuja ruumiita ja missä satatuhatta ihmistä on joutunut pakolaisiksi.
<P>
Sota ei ainoastaan aiheuta kuolonuhreja vaan johtaa myös tuhoon, entistä kovempaan nälänhätään ja yleiseen moraalin rappeutumiseen. Kongon viranomaiset ja armeija eivät kykene ratkaisemaan alueen ongelmia yksin. Tarvitaan kansainvälistä apua, myös Euroopan unionin apua. Myös materiaaliapua eli elintarvikkeita ja lääkkeitä tarvitaan kiireesti. Unioni kansakuntien Euroopan puolesta -ryhmä tukee täysin tätä päätöslauselmaa täällä parlamentissa. Jokaisen ihmisen hyvinvoinnin ja hänen oikeutensa elää rauhan oloissa on oltava tärkeintä.
<SPEAKER ID="214" NAME="Gerard Batten" AFFILIATION="IND/DEM">
(EN) Kongossa kärsityt julmuudet ovat käsittämättömiä niille, jotka elävät sivistyneissä yhteiskunnissa ja rauhan oloissa. Kuinka voimme tarjota järkevää apua kongolaisten kaltaisille ihmisille? Suora sotilaallinen väliintulo ja humanitaarinen apu on syytä toteuttaa vain kansainvälisten toimien avulla ja Yhdistyneiden Kansakuntien tuella, mutta näemme kerta toisensa jälkeen, että tämäntyyppisten romahtaneiden valtioiden johtajien sallitaan ryöstää omia maitaan ja nauttia varallisuudestaan länsimaissa. Maailman vakaiden ja rauhan oloissa elävien maiden olisi liityttävä yhteen ja taattava, että valtavia rikkauksia ei voi varastaa ja sitten tallettaa länsimaiden pankkeihin ilman, että siitä seuraa rangaistus.
<P>
Olisi saatava aikaan kansainväliset sopimukset, joilla taattaisiin, että tällaisten valtioiden johtajat eivät voi elää vääryydellä hankittujen ansioiden kustannuksella. Se olisi ainakin yksi pieni osatekijä kokonaisratkaisussa, jolla autettaisiin luomaan vakautta Kongon kaltaisiin maihin.
<SPEAKER ID="215" NAME="Kathy Sinnott" AFFILIATION="IND/DEM">
(EN) Arvoisa puhemies, taistelujen alkaminen uudestaan Kongon itäisissä osissa saattaa pilkanalaisiksi ihmisoikeudet ja vaientaa demokratian. Tämän vuoden tammikuussa tapahtuneesta Goman rauhansopimuksen allekirjoituksesta huolimatta kaikkein keskeisimpien ihmisoikeuksien rikkominen on jatkunut: kaikenikäisiä naisia raiskataan, massamurhia tehdään, ja lapsia poimitaan sotilaiksi. Näin haavoittuvalta tilanteelta ei saa ummistaa silmiä. Meidän on käytettävä asemaamme yhtenä kansainvälisen yhteisön vahvimmista äänitorvista ja vaadittava alueelle rauhaa, yhteistyötä ja vakautta.
<P>
Voimme myös käyttää tätä sananvaltaamme ja tuomita Laurent Nkundan viimeaikaiset lausunnot, joissa hän vaati syöksemään vallasta Kongon vaaleilla valitun ja laillisen hallituksen. Kongon armeijalla yksin ei ole inhimillisiä, teknisiä ja taloudellisia resursseja täyttää tehtäviään Kongon itäosassa. Mutta yleismaailmallinen julkilausuma, kuten tässä kuussa Yhdysvalloissa allekirjoitettu asiakirja lapsisotilaiden käyttäjien vastuuvelvollisuudesta, muistuttavat meille, että apua voidaan tarjota tällaisille maille ja viranomaisille ihmisoikeuksien loukkaajien saamiseksi oikeuden eteen.
<SPEAKER ID="216" NAME="Andris Piebalgs">
komission jäsen. - (EN) Arvoisa puhemies, myös komissio on huolissaan Kongon demokraattisen tasavallan huonontuneesta tilanteesta, joka lisää ennestään vakavasti kärsimään joutuneen väestön rasitusta. Komissio on myös erityisen huolissaan alueella yleisistä ihmisoikeuksien loukkauksista, muun muassa naisiin kohdistuvasta väkivallasta ja lapsisotilaiden jatkuvasta mobilisoinnista konfliktiin.
<P>
Komissio toistaa olevansa vakuuttunut siitä, että nykyiseen kriisiin, jossa osapuolina ovat Kinshasa ja kongolaiset kapinallisryhmät, ei ole sotilaallista ratkaisua. Näin ollen kannustamme tämän konfliktin kaikkia osapuolia käynnistämään jälleen vuoropuhelun ja edistämään rohkeita poliittisia kompromisseja ottaen samalla huomioon tammikuussa 2008 annetut lupaukset, niin sanotut Goman sitoumukset (Actes d'engagement de Goma).
<P>
Tässä yhteydessä on erittäin tärkeää palauttaa riittävä luottamus kaikkien suoraan osapuolina olevien kongolaisten tahojen kesken. Ensimmäinen askel olisi, että kaikki osapuolet noudattaisivat poikkeuksetta ja viipymättä voimassa olevaa tulitaukoa, jotta Yhdistyneiden Kansakuntien tarjoama sotilaallinen vetäytymissuunnitelma voitaisiin panna täytäntöön.
<P>
Lisäksi on syytä muistaa, että konfliktin perimmäisiä syitä ovat myös ne dramaattiset ongelmat, joiden aiheuttajana ovat Kongon maa-alueella olevat ulkomaiset aseistetut ryhmät, erityisesti ruandalainen FDLR. Tämä on ongelma, jossa useimpia Nairobin kommunikeassa sovittuja Kongon demokraattisen tasavallan sitoumuksia ei vieläkään ole pantu täytäntöön
<P>
Kun otetaan huomioon ne moninaiset haasteet, joita Kongon demokraattisella tasavallalla on edessään, komissio kannattaa voimakkaasti YK:n rauhanturvaoperaation mandaatin uudistamista ja mahdollisuuksien mukaan sen vahvistamista, jotta väestöä voidaan suojella tehokkaasti ja Kongon armeijaa tukea niin, että se selviytyisi ulkomaisista aseistetuista ryhmistä.
<P>
EU:n tukityöryhmän herpaantumattomien ponnistelujen lisäksi on tärkeää turvata afrikkalaisen diplomatian (muun muassa Afrikan unionin) laajempi osallistuminen Kongon demokraattisen tasavallan itäosan konfliktien ratkaisemiseen erityisesti alueilla, joilla kestävää ratkaisua helpottaisi naapurimaiden, erityisesti Kongon demokraattisen tasavallan ja Ruandan tiivis yhteistyö.
<P>
Tuestamme konfliktista kärsivien alueiden väestölle totean, että komissio jatkaa tuen antamista sekä humanitaarisen yhteistyön että kehitysyhteistyön kautta.
<P>
Erityisesti terveyspalvelujen suhteen (kysymys, joka on nostettu esiin kaikissa päätöslauselmissa) on tärkeä korostaa, että komissio on ollut vuodesta 1994 lähtien aktiivinen Kongon demokraattisen tasavallan terveyssektorilla, joka on nykyisin yksi yhteistyömme keskeisistä osa-alueista.
<P>
Humanitaarisen avun lisäksi annamme nykyisin strategista ja taloudellista tukea Kongon viranomaisille terveydenhuollon laadun ja lääkintähenkilöstön pätevyyden parantamiseksi.
<SPEAKER ID="217" NAME="Puhemies">
(FR) Keskustelu on päättynyt.
<P>
Äänestys toimitetaan tämän iltapäivän keskustelujen päätteeksi.
