<CHAPTER ID="011">
Euroopan unionin tehtävä Irakissa (keskustelu) 
<SPEAKER ID="214" NAME="Puhemies">
(EL) Esityslistalla on seuraavana Ana Maria Gomesin laatima ulkoasiainvaliokunnan mietintö, johon sisältyy ehdotus Euroopan parlamentin suositukseksi neuvostolle Euroopan unionin tehtävästä Irakissa.
<SPEAKER ID="215" NAME="Ana Maria Gomes">
esittelijä. - (PT) Arvoisa puhemies, koska Euroopan parlamentin on tarkoitus äänestää mietinnöstä, joka koskee Euroopan unionin tehtävää Irakissa, meidän on tärkeää tarkastella muutamia seikkoja, jotka olemme oppineet kyseisen maan historiasta. Maaliskuun 16. päivänä tulee kuluneeksi 20 vuotta Halabjan kurdikaupunkiin tehdystä kemikaali-iskusta, joka oli osa Saddam Husseinin joukkojen Anfal-kansanmurhaa ja yksi sen eniten uhreja vaatineista operaatioista. Halabjan tapaus ei ollut ainutlaatuinen, vaan samanlaisia operaatioita toteutettiin eri puolilla Irakia. Koska Euroopan maiden hallitukset olivat kymmenien vuosien ajan passiivisia ja välinpitämättömiä, Saddam Husseinin hallituksen onnistui toteuttaa järjestelmällisiä, raakoja toimiaan, joiden järkyttävät seuraukset näkyvät irakilaisten keskuudessa yhä nykyäänkin. Siksi halusin esittelijänä tämän mietinnön perustuvan siihen ajatukseen, että EU:lla on moraalisia ja oikeudellisia velvoitteita Irakin kansaa kohtaan. Yhdenkään maan kansa ei ole kärsinyt viime vuosikymmeninä yhtä paljon, ja harva maa on EU:n turvallisuuden kannalta strategisesti tärkeämpi.
<P>
Sen lisäksi, että EU:lla on velvollisuuksia Irakia kohtaan, sen on ymmärrettävä, että on sen oman edun mukaista vakauttaa federatiivinen ja demokraattinen Irak, joka on oikeusvaltio ja jossa kunnioitetaan ihmisoikeuksia, myös naisten oikeuksia. Vuonna 2003 puolueeni, Portugalin sosialistipuolue, ja minä itse vastustimme päätöstä hyökätä Irakiin. Maani tuolloinen pääministeri, José Manuel Durão Barroso, kannatti puolestaan ajatusta. Pysyn edelleen kannassani. Tässä mietinnössä ei ole kuitenkaan tarkoitus toistaa jo hyvin tiedossa olevia kantojamme aiheesta, josta eurooppalaiset ovat olleet erimielisiä aikaisemmin. Euroopan parlamenttia on kehotettu esittämään näkemyksensä siitä, kuinka EU voi auttaa nyt ja tulevaisuudessa luomaan turvallisen, vauraan ja demokraattisen Irakin, joka elää sovussa naapureidensa kanssa.
<P>
Tältä pohjalta ja laatiakseni tämän mietinnön matkustin Irakiin kahdesti, tammi- ja helmikuussa. Ensimmäinen matka suuntautui Bagdadiin, Nassiriyaan ja suoalueelle, toinen puolestaan Kurdistaniin, maan pohjoisosaan. Irakin talousarvio vuodeksi 2008 on 48 miljardia Yhdysvaltain dollaria, joten siltä ei puutu rahaa. Se ei tarvitse enempää budjettitukea tai korkotukilainoja. Sen sijaan Irak tarvitsee ja irakilaiset pyytävät teknistä apua ja instituutioiden toimintaedellytysten parantamista, jotta valtio ja kansalaisyhteiskunta voivat toimia asiamukaisesti ja jotta maan valtavia resursseja voidaan hyödyntää kansan, myös miljoonien maansisäisten ja naapurimaihin lähteneiden pakolaisten hyväksi.
<P>
Tässä mietinnössä kehotetaan vahvistamaan EU:n roolia Irakissa ja pyydetään, että EU:n toiminta Irakissa olisi tehokasta, avointa ja näkyvää. Parlamentti on iloinen siitä, että komissio haluaa parantaa EU:n varojen käyttöä Irakin hyvin vaikeassa tilanteessa. Katsomme tältä osin, että komissio ja jäsenvaltiot voivat lisätä ja että niiden on lisättävä läsnäoloaan kentällä henkilöstön ja hankkeiden parissa erityisesti maan niillä alueilla, joiden turvallisuustilanne tämän sallii, esimerkiksi kurdialueella. Toisaalta vaadimme sääntöjä sopimusten tekemisestä yksityisten sotilas- ja turvallisuusalan yritysten kanssa. Korostan, että Euroopan parlamentti pyytää tässä mietinnössä ensimmäistä kertaa laatimaan selvät ohjeet, joiden mukaisesti EU:n toimielimet käyttävät yksityisiä sotilas- ja turvallisuusalan yrityksiä.
<P>
Mietinnön tärkein viesti, joka on välitettävä komissiolle, neuvostolle, eurooppalaisille yrityksille, kansalaisjärjestöille ja kansalle, on se, että EU:lla on nyt ainutlaatuinen tilaisuus vaikuttaa myönteisesti Irakin ja näin koko alueen tulevaisuuteen. Yhteistyö, jota tein komission kanssa laatiessani tätä mietintöä, sekä yhteisymmärrys, jonka ulkoasiainvaliokunta saavutti tästä mietinnöstä, ovat vakuuttaneet minut siitä, että EU on valmis kohtaamaan tämän haasteen. Haluan kiittää lopuksi kaikkia kollegoitani, jotka esittivät tarkistuksia ja ehdotuksia, sekä erityisesti varjoesittelijöitä, Jana Hybáškováa, paronitar Nicholson of Winterbournea, André Brieta ja Cem Özdemiriä heidän merkittävästä työpanoksestaan tätä mietintöä laadittaessa.
<SPEAKER ID="216" NAME="Janez Lenarčič">
neuvoston puheenjohtaja. - (SL) Arvoisa puhemies, haluan aivan ensin kiittää esittelijää, Ana Maria Gomesia, mietinnöstä, joka koskee EU:n tehtävää Irakissa. Kiinnitämme suuresti huomiota tämän päivän keskusteluun ja tutkimme esittelijän ja koko Euroopan parlamentin ehdotukset huolella.
<P>
Haluan hyödyntää tämän tilaisuuden ja kiittää Euroopan parlamenttia sen tuoreesta päätöksestä perustaa tilapäinen valtuuskunta, joka vastaa suhteista Irakiin. Tämä auttaa epäilemättä vahvistamaan EU:n ja Irakin suhteita kaikilla aloilla.
<P>
EU tekee tiivistä yhteistyötä Irakin hallituksen ja muiden toimijoiden, erityisesti YK:n kanssa, vahvistaa suhteita Irakiin, kannattaa YK:n keskeistä roolia Irakissa ja jatkaa tiivistä yhteistyötään YK:n Irakin-avustusoperaation (UNAMI) kanssa. EU tukee tätä operaatiota sen hoitaessa tehtävää, joka sille on osoitettu YK:n turvallisuusneuvoston päätöslauselmassa nro 1770.
<P>
Euroopan komission humanitaarisen avun toimisto (ECHO) tekee yhteistyötä humanitaarisen tilanteen parantamiseksi koko alueella - ei siis ainoastaan Irakissa. Myös Irakin kanssa käytävät kauppa- ja yhteistyösopimusneuvottelut ovat tärkeä tekijä, jolla vahvistetaan Irakin ja Euroopan unionin välisiä suhteita. Olemme saaneet iloksemme kuulla neuvottelujen edenneen varsin hyvin.
<P>
EU:n tukee lujasti myös naapurimaiden keskinäistä yhteistyöprosessia. Korostamme jatkossakin Irakin ja sen naapureiden välisen vuoropuhelun merkitystä. Tältä osin minun on korostettava, että Irakin alueellinen koskemattomuus on turvattava. Kuten tiedämme, puheenjohtajavaltio on ilmaissut olevansa hyvin huolestunut Turkin armeijan viimeaikaisista operaatioista Irakin alueella. Haluamme jälleen korostaa Turkin ja Irakin jatkuvan vuoropuhelun ja yhteistyön olevan hyvin tärkeää ja kehotamme voimakkaasti kummankin maan hallituksia sekä kurdien aluehallintoa etsimään tilanteeseen rauhanomaista ratkaisua ja välttämään konflikteja.
<P>
Kansallisten sovittelupyrkimysten onnistuminen on hyvin tärkeää turvallisuustilanteen pitkäaikaisen ja pysyvän kehittämisen kannalta. Euroopan unioni on valmis tukemaan Irakia sen sitoumuksissa jatkaa tätä prosessia.
<P>
Haluan todeta lopuksi, että EU on jo myöntänyt Irakille suuria määriä tukea. Se osallistuu silti Irakin turvallisuussektorin uudistamiseen erityisesti osana EU:n yhdennettyä oikeusvaltio-operaatiota, jota on jatkettu ensi vuoden kesään asti. Kuten tiedämme, Irakin viranomaiset arvostavat tätä operaatiota suuresti.
<SPEAKER ID="217" NAME="Benita Ferrero-Waldner">
komission jäsen. - (EN) Arvoisa puhemies, pyydän ensinnäkin saada puhua hieman pidempään, sillä tämä asia on minulle hyvin tärkeä.
<P>
Haluan ensinnäkin kiittää Ana Maria Gomesia ja kaikkia muita Euroopan parlamentin jäseniä, jotka ovat osallistuneet tämän tärkeän mietinnön laatimiseen. Ana Maria Gomes on käynyt Irakissa joulukuun jälkeen kahdesti saadakseen mahdollisimman selvän kuvan siitä, mitä maassa tapahtuu ja mitä siellä ei tapahdu. Olen lähettänyt Irakiin kaksi alueesta vastaavaa johtajaani. Heistä toinen, Tomás Duplá del Moral, on täällä kanssani tänään. Kerron teille asiasta lisää myöhemmin.
<P>
Ana Maria Gomesin laatima analyysi on selvä ja kattava, ja sen lähtökohdat ovat ennen kaikkea oikeat. Meidän on puututtava niihin haasteisiin, joita Irak kohtaa nyt ja tulevaisuudessa.
<P>
Saddam Husseinin kukistamisesta on kulunut viisi vuotta, ja olemme nyt käynnistämässä asteittaisen prosessin uuden vaiheen. Tämä prosessi on kuitenkin edelleen hauras, rajallinen ja epävakaa.
<P>
Turvallisuustilanne näyttää parantuneen aavistuksen. Tämä johtuu osittain Yhdysvaltojen toiminnasta ja lisäksi kahdesta muusta tärkeästä tekijästä: sunnien omista ”awakening councils” -turvallisuuselimistä, jotka Yhdysvallat on varustanut ja joita se rahoittaa, sekä ennen kaikkea Moqtada al-Sadrin tulitauosta, jota on taas jatkettu kuusi kuukautta. Irakilaissiviilejä kuolee edelleen hyvin paljon, ja näiden pyrkimysten kestävyys ja parannusten pysyvyys on edelleen varsin epävarmaa. Turkin tunkeutuminen pohjoiseen vaikeuttaa tilannetta entisestään, vaikka keskushallinnon ja kurdien aluehallinnon reaktiot ovat olleet - tai ovat ainakin nyt - hyvin rauhallisia ja harkittuja.
<P>
Maan politiikasta voidaan todeta, että lainsäädäntöneuvosto hyväksyi merkittävän säädöspaketin: vuoden 2008 budjetin, maakuntien valtuuksia koskevan lain sekä lain rajoitetusta armahduksesta, joka liittyy Baath-puolueen hallinnon lakkauttamista koskevaan prosessiin. Tämä tyydyttää sekä sunneja, šiioja että kurdeja. Presidenttineuvoston hylättyä maakuntien valtuuksia koskevan lain tämän rajallisen edistyksen vakiintuminen on kuitenkin edelleen epävarmaa.
<P>
Maan talous näyttää nojautuvan täysin öljyalaan, ja sen on vaikeaa houkutella ulkomaisia tai edes kotimaisia investointeja. Myös mahdollisuudet luoda uusia työpaikkoja ovat heikot. Verojen ja tullien kantaminen on lapsenkengissä, ja perityt summat ovat marginaalisia. Vaikka kyky toteuttaa talousarviossa suunnitellut investoinnit kehittyy, se on yhä rajallinen. Tässä vaiheessa turvallisin kurdialue näyttää tarjoavan parhaat mahdollisuudet taloudelliselle toiminnalle, myös investoinneille.
<P>
Maan sisäinen sovittelu on edelleen keskeinen osa politiikkaa, ja käynnissä on monia aloitteita ja ulkomaalaisvetoisia tapahtumia. Vaikka maassa pyritäänkin jatkuvasti kehittämään irakilaisten omavastuuta ja luomaan maalle tulevaisuudennäkymät, irakilaisilta puuttuu edelleen yhteinen, selvä visio, ja toimia ohjaavat uskonnollisten lahkojen tai ryhmien tai etnisten ryhmien edut, niiden näkemykset tai kokemat epäkohdat. Myös alaisuudessani toimiva johtaja raportoi tästä asiasta minulle.
<P>
Haluan hyödyntää tämän tilaisuuden muistuttaakseni teille, mitä teemme jo Irakissa ja sen kanssa ja millaisiin toimiin voimme ryhtyä tulevaisuudessa olosuhteiden ollessa yhä vaikeat. Toimemme kattavat monta eri alaa - niin poliittiset, taloudelliset, humanitaariset kuin tukeenkin liittyvät näkökohdat.
<P>
Ensinnäkin kauppa- ja yhteistyösopimuksessa on kyse poliittisesta pyrkimyksestä, luoda ensimmäistä kertaa perusta EU:n ja Irakin sopimussuhteille. Toivomme, että tämä auttaa Irakia keskittymään omaan uudistusohjelmaansa ja liittymään osaksi kansainvälistä yhteisöä vuosia kestäneen eristyksen jälkeen. Neljäs neuvottelukierros on saatu juuri päätökseen. Nopea edistys jatkuu monilla eri aloilla ihmisoikeuksista terrorismin torjumiseen sekä energiayhteistyöstä ympäristönsuojeluun.
<P>
Toiseksi neuvoston puheenjohtajan mainitsemilla naapurimaiden välisillä tapaamisilla voitaisiin vähentää merkittävästi niiden sekaantumista toistensa asioihin, parantaa turvallisuutta sekä mahdollistaa poliittinen vuoropuhelu ja erimielisyyksien sovittelu. Olen pyrkinyt edistämään tätä henkilökohtaisesti osallistumalla kahteen konferenssiin Sharm el Sheikissä ja Istanbulissa. Teen näin jatkossakin, jos vain voin, saadakseni Irakin naapurit ymmärtämään, että niiden on kannettava vastuunsa. Arabiliiton pääsihteerin Amr Moussanin vierailu Bagdadissa - samoin kuin Iranin presidentin hiljattainen vierailu - on nähtävä hyvinä, tämänsuuntaisina merkkeinä.
<P>
Kuten Ana Maria Gomes toteaa mietinnössään, Irakin tukeminen niin, että se kykenee seisomaan omilla jaoillaan, ei saa olla yksin avunantajien tai irakilaisten tehtävä.
<P>
Avun antamisesta minun ei tarvinne muistuttaa parlamentille, että komissio ryhtyi myöntämään Irakille tukea edeltäjäni aikana ja että maalle on osoitettu vuodesta 2003 lähtien 829 miljoonaa euroa yhteisön varoja neuvoston ja Euroopan parlamentin täydellä tuella.
<P>
Emme ole koskaan suhtautuneet sinisilmäisesti siihen, kuinka vaikeaa Irakissa on toteuttaa tehokas tukiohjelma. Teimme niin kuin parlamentti ja kaikki EU:n jäsenvaltiot kehottivat: toimimme yhteistyössä YK:n ja sen järjestöjen, Maailmanpankin ja monenvälisen rahaston kanssa. Yhteistyö niiden kanssa oli ainut toteuttamiskelpoinen vaihtoehtomme. YK:n on ollut hyvin vaikeaa toimia sen jälkeen, kun Sergio Vieira de Mello murhattiin ja Bagdadin toimipaikan räjähdyksessä kuoli suuri osa sen työntekijöistä. Uusi erityisedustaja Staffan de Mistura on hyvin sitoutunut uuteen tehtäväänsä, ja häntä arvostetaan suuresti. Tapasitte hiljattain YK:n apulaiserityisedustajan David Shearerin, jonka kanssa kävitte uskoakseni hyvän keskustelun YK:n tehtävästä ja olemassa olevista riskeistä.
<P>
Voisin mainita monia hankkeita, mutta teen niin myöhemmin vastatessani kysymyksiinne. Tyydyn nyt toteamaan vain, että mielestäni tämä on tärkeää, keskeistä työtä, jonka merkitystä korostaa Irakin hallituksen rajallinen kyky saada aikaan tuloksia - olen tästä asiasta Ana Maria Gomesin kanssa samaa mieltä. Ohjelmamme on ollut hyvin kattava: olemme vastanneet terveydenhuollon ja opetusalan perustarpeisiin, tukeneet demokratisoitumista ja auttaneet vaaleissa, edistäneet ihmisoikeuksia, antaneet humanitaarista apua ja auttaneet pakolaisia. Olemme käyttäneet parhaita saatavilla olevia menetelmiä erittäin haasteellisissa olosuhteissa.
<P>
Olemme yrittäneet pitää huolta siitä, että heikossa asemassa olevien ryhmien tarpeisiin, erityisesti Irakin sisäisten ja naapurimaihin lähteneiden pakolaisten tarpeisiin, kiinnitetään huomiota. Viime vuonna pakolaistukea myönnettiin yhteensä 50 miljoonaa euroa. Komissio aikoo myös varata vuonna 2008 humanitaarisen avun budjettikohdasta 20 miljoonaa euroa tukea maansisäisille ja muille pakolaisille sekä Irakin heikoimmassa asemassa oleville ryhmille. Olemme myös käynnistäneet muutamia kahdenvälisiä hankkeita, mutta ihanteellista ratkaisua ei ole löydetty. Itse asiassa jokaiseen vaihtoehtoon liittyy merkittäviä haittapuolia.
<P>
Lopuksi totean - kuten jo aiemmin mainitsin - että viime viikolla kaksi Irakin asioista vastaavaa johtajaani, toinen ulkosuhteiden pääosastosta ja toinen EuropeAid-yhteistyötoimistosta, vierailivat kehotuksestani Bagdadissa tiimiensä kanssa. He kävivät hedelmällistä mutta hyvin suoraa keskustelua Irakin viranomaisten ja muiden toimijoiden kanssa. Valtuuskunta vahvisti, että Irakin tilanne on poliittisesti, taloudellisesti ja turvallisuuden kannalta epävakaa, kuten aiemmin mainitsin, että maan instituutiot ovat äärimmäisen heikot Saddam Husseinin hallintovuosien ja tätä seuranneen sodan jälkeen ja että pieni valtuuskuntamme toimi merkittävässä tehtävässä Bagdadissa.
<P>
Irakin hallitus ilmaisi halukkuutensa tehdä yhteistyötä EU:n kanssa. Yritämme tältä pohjalta myöntää yhdessä muiden kahdenvälisten ja kansainvälisten avunantajien kanssa rahoitusta ja auttaa vahvistamaan yhä heikon maan instituutioita ja hallintokapasiteettia. Tutkimme tapoja toteuttaa suorempia toimia, joita parlamentti on pyytänyt, unohtamatta maan turvallisuustilannetta. Haluamme myös varmistaa tukemme olevan mahdollisimman tehokasta, näkyvää ja avointa.
<P>
(Suosionosoituksia)
<SPEAKER ID="218" NAME="Ignasi Guardans Cambó">
kansainvälisen kaupan valiokunnan lausunnon valmistelija. - (ES) Arvoisa puhemies, tämä on hyvä mietintö. Kansainvälisen kaupan valiokunta tarkasteli sitä ja keskusteli siitä pitkään oman erikoisalansa näkökulmasta, ja puhun asiasta nyt hyvin lyhyesti.
<P>
Haluan korostaa, että kansainvälisen kaupan valiokunnan teksti sisälsi useita kohtia, joista esittelijä sisällytti mietintöönsä vain osan, tosin kansainvälisen kaupan valiokunnan lausunnon hengestä on otettu mukaan suuri osa. Ensinnäkin Irak on liitettävä jälleen osaksi niin sanottua kansainvälisen talouden järjestelmää, ja pidämme tältä osin sen asemaa tarkkailijana Maailman kauppajärjestössä myönteisenä. Tämä on selvästikin myönteinen askel oikeaan suuntaan.
<P>
Toiseksi on käytettävä kauppa- ja yhteistyösopimusta, sillä se on hyödyllinen väline, joka kannustaa Irakia toteuttamaan sisäisiä muutoksia, jotka vievät Irakin kauppajärjestelmää lähemmäksi monenvälisten järjestelmien sääntöjä ja järjestystä.
<P>
Kolmanneksi haluan korostaa, että Irakin julkisten hankintojen on varmistettava olevan todella avoimia ja syrjimättömiä. Valiokuntani korosti tätä asiaa, ja se esitetään tarkistuksena täysistunnossa huomisen äänestyksen aikana. Mielestäni on tärkeää korostaa avoimuutta ja tasapainoa kaikissa julkisissa hankinnoissa.
<P>
Lopuksi pyydämme varmistamaan, että raakaöljyn myyntitulot investoidaan uudelleen siten, että asiaa hoitavat Irakin hallituksen alaisuudessa toimivat, julkisista hankinnoista vastaavat elimet.
<P>
Voisin mainita vielä useita kohtia, mutta katson, että tämä mietintö ansaitsee kokonaisuudessaan parlamentin kiitokset.
<SPEAKER ID="219" NAME="Jana Hybášková">
PPE-DE-ryhmän puolesta. - (CS) Arvoisat puhemies ja komission jäsen, haluan esittää lämpimät kiitokseni Emma Nicholsonille, Ana Maria Gomesille ja komissiolle. Se, mitä pidimme ennen mahdottomana, on nyt todellisuutta. Tämä parlamentti, Euroopan parlamentti, antaa yksimielisesti suosituksen neuvostolle ja komissiolle Euroopan unionin tehtävästä Irakissa.
<P>
Jättäkäämme menneisyys taaksemme. Tilanne ei enää pahene, ja vakaus on saamassa jalansijaa. Nuoret kääntävät selkänsä lahkolaisuudelle ja väkivallalle. Miliisi menettää tukeaan, ja Mahdi-armeija tekee yhteistyötä. Siksi on tärkeää, että EU on läsnä Irakissa. Euroopan tärkeimpänä tehtävänä on vahvistaa lakia ja järjestystä ja tarjota poliisille, sisäministeriölle, tuomioistuimille ja vankilajärjestelmälle teknistä apua. On myös tärkeää auttaa irakilaisia hyötymään maan valtavista öljyvaroista rahoituksen keinoin. Kolmanneksi on lujitettava demokratiaa tarjoamalla vaaleihin teknistä tukea.
<P>
Kehotamme myös eurooppalaisia yhtiöitä sitoutumaan uudelleen Irakiin. Tätä varten tarvitaan kuitenkin yhteinen eurooppalainen kanta. Käsittelemme maansisäisiä ja ulkomaille lähteneitä pakolaisia ja turvapaikanhakijoita. Tarvitsemme kumppaneita. Tarvitsemme irakilaiskumppaneita, jotka kunnioittavat avoimuutta, torjuvat korruptiota ja nepotismia ja kunnioittavat oikeusvaltioperiaatetta, ihmisoikeuksia ja demokratiaa. Olemme valmiit antamaan Irakin parlamentin alahuoneelle apua sen kumppanina, kouluttamaan sen henkilökuntaa, matkustamaan Irakiin ja työskentelemään tilapäisen pysyvän valtuuskunnan avustuksella.
<P>
Kävin Basrassa ensi kerran 7. huhtikuuta 2003 ja sanon tältä pohjalta yhden tärkeän asian: Euroopan unionin läsnäolo alueella ei saa pahentaa ongelmaa. Kaikkien eurooppalaisten on tehtävä yhteistyötä lievittääkseen inhimillistä tragediaa, josta useat irakilaissukupolvet ovat kärsineet.
<SPEAKER ID="220" NAME="Véronique De Keyser">
PSE-ryhmän puolesta. - (FR) Arvoisa puhemies, Ana Maria Gomesin mietintö on erinomainen - todellinen saavutus. Irak on arkaluonteinen asia, josta olemme olleet pitkään erimielisiä, mutta mietinnössä tätä aihetta tarkastellaan uudella, rakentavalla tavalla ilman tavanomaista poliittista jaarittelua, eikä tämä ole Ana Maria Gomesilta mikään yllätys. Ulkoasiainvaliokunta hyväksyi mietinnön suurella enemmistöllä, ja haluan mainita lukuisista esiin tuoduista seikoista kaksi.
<P>
Ensinnäkin Ana Maria Gomes kehottaa komissiota käyttämään kaikkia välineitään luovasti, jotta Irakiin saadaan luotua uudelleen asianmukaiset valmiudet oikeusvaltion, oikeuden, ihmisoikeuksien, hyvän hallintotavan, naisten tasa-arvon, terveydenhoidon ja koulutuksen alalle. Ana Maria Gomes toteaa ja kirjoittaa näin varsin ponnekkaasti. Irakilla on tarpeeksi rahaa: se voisi olla rikas maa, mutta se on revitty hallinnollisesti ja inhimillisesti hajalle. Siksi Ana Maria Gomes pyytää kahdenvälisiä hankkeita, joilla tuetaan voimavarojen kehittämistä ja kansalaisyhteiskuntaa, ja korostaa komission rohkeutta avata Bagdadiin edustusto, joka valvoo lähempää näitä hankkeita ja lisää EU:n toimien näkyvyyttä.
<P>
Toiseksi Ana Maria Gomes on huolestunut paitsi itse Irakista myös irakilaispakolaisten ahdingosta. YK:n pakolaisasiain päävaltuutetun viimeaikaisen raportin mukaan Irakin naapurimaissa elää yli kaksi miljoonaa pakolaista, mutta tilanne on kuumennut kiehumispisteeseen juuri Syyriassa, missä pakolaisia on 1,4 miljoonaa, ja Jordaniassa, missä heitä on lähes puoli miljoonaa. Myös lapsityövoimasta ja prostituutiosta on raportoitu näiden maiden ponnisteluista huolimatta. Ana Maria Gomes kehottaa EU:ta ottamaan pakolaisia enemmän vastaan ja komissiota osoittamaan tukiohjelmiin enemmän resursseja.
<P>
Lyhyesti sanottuna tähän mietintöön on suhtauduttava vakavasti lyhyellä aikavälillä ja kenties myös keskipitkällä aikavälillä suunniteltaessa tulevaa Irakin-politiikkaa, erityisesti budjettipolitiikkaa. Haluan muistuttaa parlamentille vielä kerran, että esittelijä kävi Irakissa kahdesti, juuri ennen kuin hän laati tilanteesta analyysinsa. Koska alueella on varsin vaikeaa, voin vain ihailla hänen rohkeuttaan.
<SPEAKER ID="221" NAME="Emma Nicholson of Winterbourne">
ALDE-ryhmän puolesta. - (EN) Arvoisa puhemies, minäkin kiitän esittelijää lämpimästi. Ana Maria Gomes on laatinut poikkeuksellisen mietinnön, jonka havainnot perustuvat suoraan hänen ensi käden kokemuksiinsa alueelta. Kiitän komission jäsentä siitä, että hän kiinnittää itse jatkuvasti ja uutterasti huomiota irakilaisten suurimpiin ongelmiin, sekä valtuuskunnan johtaja Uusitaloa, jonka olen nähnyt työskentelevän kentällä moneen otteeseen. Arvoisa komission jäsen, komissio on tehnyt ensiluokkaista työtä, ja kiitän tästä teitä ja Ilkka Uusitaloa lämpimästi. Myös ministerineuvosto on kiinnittänyt paljon huomiota Irakin kysymykseen. Nyt, kun myös Euroopan parlamentti kiinnittää asiaan huomiota, EU:n tärkeimmät toimielimet ovat vihdoin liittyneet yhteen. Yhdessä voimme tietenkin saavuttaa paljon enemmän.
<P>
Irakilla on nyt oikea parlamentti ja täysin maallinen perustuslaki. Irak on yksi alueen harvoista maista, joilla on demokratia - maallinen demokratia - sen puutteista huolimatta. Siksi meidän on tehtävä kaikkemme auttaaksemme irakilaisia lujittamaan demokratiaprosessia. Katson, että parlamenttiemme välisten yhteyksien vahvistaminen on yksi keskeisistä tavoista, joilla voimme auttaa. Olen saanut kunnian toimia puheenjohtajakokouksen hiljattain perustaman valtuuskunnan uutena puheenjohtajana.
<P>
Sain viime vuoden lokakuussa - ja sen jälkeen jälleen tammikuussa Ana Maria Gomesin kanssa - tilaisuuden puhua Irakin parlamentin täysistunnossa. Tämä oli suuri kunnia, ja huomasimme välittömästi, kuinka paljon apua irakilaiset tarvitsevat. Auttaaksemme Irakia muuttamaan perinnöksi saamaansa surkeaa hallinnollista tilannetta meidän on myös luotava tiiviitä kumppanuuksia julkisista palveluista vastaavien ministeriöiden kanssa ja käytettävä kaikkea laajentumisprosessista saamaamme kokemusta auttaaksemme kehittämään voimavaroja ja instituutioita.
<P>
Aivan kuten me, Irakin kansa vaatii demokratiaa, ja sillä on oikeus hyvään hallintoon. Irakilaiset vaativat ja tarvitsevat myös perusoikeuksia ja ihmisoikeuksia, välttämättömiä julkisia palveluja sekä vastaavia etuoikeuksia kuin mitä meillä on Länsi-Euroopan demokratioissa. Katson, että vakaa Irak, jolla on hyvä alueellinen ja kansallinen vaikutus, on tavoittelun arvoinen. Kun Turkki liittyy Euroopan unionin - niin kuin toivon sen tekevän - Irakista tulee naapurimme, ja siksi se on nähtävä osana laajempaa naapurustoamme.
<SPEAKER ID="222" NAME="Adam Bielan" LANGUAGE="PL">
Arvoisa puhemies, minäkin haluan kiittää esittelijää tästä mietinnöstä.
<P>
Hyvät parlamentin jäsenet, muutaman päivän päästä, 20. maaliskuuta, on kulunut viisi vuotta siitä, kun kansainvälisen koalition joukot aloittivat toisen sodan Persianlahdella. Valitettavasti kaikki EU:n jäsenvaltiot eivät tehneet tuolloin poliittista päätöstä tukea Yhdysvaltoja. Vuonna 2003 havaittu yhtenäisyyden puute vaikuttaa edelleen kielteisesti asemaan, jossa EU voisi toimia Irakin jälleenrakennuksessa. Meillähän on kaiken kaikkiaan käytettävissämme monenlaisia taloudellisia ja poliittisia resursseja. Jos poliittisia resursseja käytetään oikein, ne voisivat auttaa luomaan turvallisen ja demokraattisen Irakin ja lisätä näin koko alueen vakautta välittömästi.
<P>
Olen esittelijän kanssa samaa mieltä siitä, että Irak tarvitsee selvästi jotakin aivan muuta kuin taloudellista tukea. Se tarvitsee tukea kansallisten instituutioiden ja kansalaisyhteiskunnan rakentamiseen. On muistettava, että vuosikymmeniä kestäneen diktatuurin aikana Irakin julkinen hallinto keskittyi valvomaan kansaa eikä tarjoamaan julkisia palveluja.
<P>
Kun laadimme uutta EU:n strategiaa sen tulevista sitoumuksista Irakissa, emme saa sivuuttaa tarvetta käydä vuoropuhelua Yhdysvaltojen kanssa erityisesti ulko- ja turvallisuuspolitiikan alalla. Olen vakuuttunut siitä, että hyvä yhteistyö Yhdysvaltojen kanssa on keskeistä turvallisen ja vakaan Irakin rakentamisen kannalta.
<SPEAKER ID="223" NAME="Caroline Lucas">
Verts/ALE-ryhmän puolesta. - (EN) Arvoisa puhemies, minäkin haluan kiittää Ana Maria Gomesia erinomaisesta mietinnöstä. Haluan aluksi korostaa, että kaikissa pohdinnoissa, jotka koskevat EU:n toimia Irakissa, on otettava huomioon aiemmin tehdyt virheet, sillä hyökkäys on ollut valtava poliittinen ja humanitaarinen katastrofi. Lähtökohtanamme pitäisi olla se, että tunnustamme, että Irakin ongelmat voidaan ratkaista vain palauttamalla irakilaisille todellinen ja kaikenkattava itsemääräämisoikeus - myös öljyn ja muiden resurssien suhteen - ja kehotan siksi kaikkia ulkomaisia miehitysjoukkoja vetäytymään.
<P>
Seurasin kansainvälisen kaupan valiokunnan lausunnon käsittelyä ja tästä näkökulmasta huomasin, että Irakin sotilaallista miehitystä seurasi taloudellinen miehitys Yhdysvaltojen yksityistäessä julkisen omaisuuden, vapauttaessa kaupan ja laatiessa suorista ulkomaisista sijoituksista säännöt, jotka ovat täysin ristiriidassa kansainvälisen oikeuden kanssa. Siksi meidän on oltava varovaisia kaupan ja investointien alalla.
<P>
Mietinnössä todetaan, että parlamentti pitää myönteisenä Irakin asemaa tarkkailijana WTO:ssa, sillä se on tärkeä vaihe liitettäessä Irak jälleen osaksi maailmantaloutta, ja että parlamentti odottaa EU:n ja Irakin välistä kauppa- ja yhteistyösopimusta. Haluan, että varmistamme, että Irak on kehittänyt riittävästi omia neuvottelu- ja arviointivalmiuksiaan. Muutoin vaarana on, että Irakista tulee jälleen vapaata riistaa ulkopuolisille eturyhmille.
<P>
Samoin mietinnössä kannustetaan eurooppalaisia yrityksiä osallistumaan tarjouskilpailuihin ja tällä tavoin Irakin jälleenrakentamiseen. Haluan myös varmistaa, että teemme kaikkemme kehittääksemme irakilaisyhtiöiden valmiuksia ja maan hallituksen neuvotteluvalmiuksia, jotta etenemme kaikkien kannalta myönteisempään suuntaan.
<SPEAKER ID="224" NAME="Vittorio Agnoletto">
GUE/NGL-ryhmän puolesta. - (IT) Arvoisa puhemies, hyvät parlamentin jäsenet, suhtaudumme myönteisesti Ana Maria Gomesin mietintöön, sillä siinä otetaan esiin muutamia merkittäviä asioita, kuten alueellisen koskemattomuuden puolustaminen sekä tarve käynnistää Irakissa sovitteluprosessi. Katsomme kuitenkin myös, että EU:n on vaadittava Turkkia päättämään välittömästi hyökkäyksensä Pohjois-Irakiin.
<P>
Kannatamme myös kehotusta, jonka mukaan raakaöljyn myyntitulot pitäisi investoida Irakin hyväksi, muttemme voi jättää huomiotta Yhdysvaltojen laatimia lakeja, joiden nojalla Irakin energiavarat on luovutettu suurten amerikkalaisten monikansallisten yhtiöiden käsiin ja jotka antavat niiden viedä kaiken tuoton maasta ja tehdä huikeaa voittoa. Yksi tällainen yhtiö on varapresidentti Cheneyn yhtiö Halliburton.
<P>
Kannatamme ehdottomasti pyyntöä lisätä urakoitsijaorganisaatioiden sääntöjen ja oikeudellisen aseman avoimuutta, muttemme voi sivuuttaa sitä, että Irakissa on yksityisiä armeijoita, jotka työllistävät kymmeniä tuhansia ihmisiä ja toimivat noudattamatta mitään sääntöjä.
<P>
Mietinnössä pyydetään, että asevientiä koskevista EU:n käytännesäännöistä tehtäisiin laillisesti sitovia, muttemme saa unohtaa, että tämä sota on maksanut 6 000 miljardia Yhdysvaltain dollaria, jotka olisi voitu muuten investoida vuosituhannen kehitystavoitteiden saavuttamiseen. Irakin sodassa ja miehityksessä on kuollut satoja tuhansia ihmisiä. Irakin sota ja miehitys olivat ja ovat edelleen laittomia, täysin kansainvälisen lainsäädännön vastaisia, yksipuolisia sekä jäsenvaltioiden enemmistön, YK:n ja kansainvälisen yleisen mielipiteen vastaisia.
<P>
Meidän on kehotettava miehitysjoukkoja vetäytymään välittömästi. Ne on korvattava YK:n operaatiolla, jolla pyritään yksinomaan varmistamaan turvallisuus. Kaikki sotatoimet on lopetettava.
<SPEAKER ID="225" NAME="Bastiaan Belder">
IND/DEM-ryhmän puolesta. - (NL) Arvoisa puhemies, Ana Maria Gomes on tehnyt kovasti työtä kirjoittaessaan EU:n tehtävästä Irakissa. Irakin monimutkainen tilanne edellyttää selviä menettelytapoja ja sitoutunutta toimintaa. Mietinnössä ehdotettu EU:n Irakin-politiikka herättää kuitenkin vakavia kysymyksiä. Nämä kysymykset kävivät erityisen hyvin ilmi Kurdistaniin tekemäni työmatkan yhteydessä.
<P>
Esittelijä mainitsi Kurdistanin olevan alue, jolla vakaus ja turvallisuus kyetään hädin tuskin takaamaan ja jolla kansainvälistä kehitysyhteistyötä on laajennettava. Minäkin haluan korostaa, että EU:n läsnäolo alueella on hyvin tärkeää. Silti sekä alueen asukkaat että ulkopuoliset arvostelevat kurdihallitusta voimakkaasti ihmisoikeuksien rikkomisesta, ja kristityn assyrialaisvähemmistön asema Kurdistanissa on erityisen huolestuttava. Vakava kysymys kuuluukin, onko näillä ryhmillä minkäänlaista tulevaisuutta Irakissa.
<P>
Arvoisat neuvoston ja komission jäsenet, kysyn teiltä lyhyesti, millä tavoin voitte myötävaikuttaa tehokkaasti siihen, että Kurdistanin alueelle saadaan luotua pysyvää rauhaa ja vakautta, sekä demokraattisen, laillisen hallintorakenteen rakentamiseen.
<P>
Arvoisa puhemies, haluan esittää lopuksi vielä yhden huomion. Irakin miljoonat maansisäiset pakolaiset ansaitsevat kaiken tukemme ja huomiomme. Esittelijä ehdottaa neuvostolle, että EU:n jäsenvaltioiden pitäisi ottaa vastaan irakilaispakolaisia. Arvoisat neuvoston ja komission jäsenet, kuinka toteuttamiskelpoinen tämä erinomainen ehdotus on? Kiitos.
<SPEAKER ID="226" NAME="Slavi Binev" AFFILIATION="NI">
(BG) Arvoisa puhemies, hyvät parlamentin jäsenet, kannatan Ana Maria Gomesin mietintöä, sillä siinä annetaan kristallinkirkas kuva kaikista ongelmista, joita liittyy uuden demokraattisen hallinnon luomiseen Irakiin, sekä keinoista, joilla nämä ongelmat voidaan ratkaista.
<P>
Vaadin ennen kaikkea miehitysjoukkoja vetäytymään Irakista välittömästi, koska sodan aloittaminen ja suvereenin valtion miehittäminen oli laitonta ja koska päätös asiasta tehtiin kansainvälisen oikeuden vastaisesti eli yksipuolisesti ja sekä YK:n jäsenvaltioiden enemmistön ja kansainvälisen yhteisön kannan vastaisesti.
<P>
Toivon, ettei syntynyt tilanne vaaranna Ashrafin 3 500 hengen rauhanomaista PMOI-ryhmää, joka elää jatkuvan paineen alla. Olen varma, ettei yhteenkään maahan maailmassa voida luoda demokratiaa epädemokraattisin ja väkivaltaisin keinoin.
<P>
Aion äänestää Ana Maria Gomesin mietinnön puolesta, sillä Irakin ongelmat voidaan ratkaista vain palauttamalla irakilaisille todellinen ja kaikenkattava itsemääräämisoikeus.
<SPEAKER ID="227" NAME="Nickolay Mladenov" AFFILIATION="PPE-DE">
(EN) Arvoisat puhemies, komission jäsen ja neuvoston puheenjohtaja ja hyvä Ana Maria Gomes, haluan kiittää teitä kaikesta, mitä olette sanoneet, ja kaikesta työstä, jota olette tehneet tähän mennessä.
<P>
Katson tämän mietinnön antavan Euroopan unionille hyvin tärkeän viestin: sen, että Euroopan parlamentti haluaa suunnata katseensa eteenpäin, ei taaksepäin, ja että se haluaa tukea demokraattisen ja liittovaltiomuotoisen Irakin rakentamista.
<P>
Esitän tästä mietinnöstä kolme huomiota ja olen erityisen ylpeä siitä, että Euroopan parlamentti käsittelee tätä mietintöä päivänä, jona juhlimme Euroopan parlamentin 50-vuotista työtä. Juhlimme tänään sitä, mitä Euroopassa on saatu aikaan sovittelulla. Olemme oppineet viimeisten 50 vuoden aikana asioita, joista meidän on nyt kerrottava irakilaisille ystävillemme, jotta he voivat hyödyntää kokemustamme ja tietoamme ja onnistua maansa jälleenrakentamisessa.
<P>
Mietinnössä tietenkin käsitellään lyhyesti saavutuksia, mutta siinä ei myöskään vältellä puhumasta haasteista, joita Irakin liittotasavalta kohtaa ja jotka komission jäsen tiivisti varsin osuvasti.
<P>
Haluan lisätä hänen lausuntoonsa yhden asian: sen, että turvallisuuden parantaminen on ensisijaisesti irakilaisten vastuulla. He saavat toki tukea kansainvälisiltä joukoilta, mutta vastuu on kuitenkin heillä. Vain irakilaiset voivat taata Irakin turvallisuuden, ja vain irakilaispoliitikot voivat poliittisella prosessillaan taata sen, että poliittiset ongelmat ratkaistaan.
<P>
Pyydämme uutta strategiaa, EU:n Irakin-strategiaa. Olin valtaosan vuodesta 2006 Bagdadissa auttamassa neuvoston edustustoa. Kuulin jokaiselta joka päivä saman kysymyksen: ”Missä EU on? Haluamme puhua EU:n kanssa, sillä sen kokemus on meille äärimmäisen tärkeää.” Tämä mietintö on vastaus tähän pyyntöön.
<P>
Euroopan parlamentti vahvistaa mietinnössään, että se on sitoutunut tukemaan jälleenrakentamista sekä Irakin parlamentin kehittämistä. Tämä on äärimmäisen tärkeä tehtävä. Kiitän neuvostoa siitä, että se on pannut merkille panoksen, jonka parlamentti antoi nimittäessään ja hyväksyessään valtuuskunnan, joka vastaa suhteista Irakiin.
<P>
Olemme nyt tärkeän haasteen edessä: meidän on käytettävä tietojamme ja resurssejamme poliittisen prosessin tukemiseen - ei asein, vaan sanoin ja teoin - ja Irakin kansan auttamiseen.
<SPEAKER ID="228" NAME="Béatrice Patrie" AFFILIATION="PSE">
(FR) Arvoisa puhemies, hyvät parlamentin jäsenet, haluan kiittää Ana Maria Gomesia siitä, että hän on tehnyt laadukasta työtä hyvin arkaluonteisen ja monimutkaisen aiheen parissa. Tiedämme kaikki, kuinka syviä erimielisyyksiä Irakin konflikti aiheutti jäsenvaltioiden välillä. Tiedämme myös, että tehtävänämme on nyt auttaa rakentamaan Irakista turvallinen, yhtenäinen, vauras ja demokraattinen maa.
<P>
Haluan tuoda esiin merkittävän draaman, jota hallituksemme ovat laajalti peitelleet. Kyse on siitä, että Irakin konflikti on jättänyt lähes 4,5 miljoonaa ihmistä kodittomiksi ja että Lähi-idän pakolaisvirta on suurimmillaan vuoden 1948 jälkeen. Siksi EU:n on ryhdyttävä kiireesti yhteistoimiin.
<P>
Olen eniten huolissani kotimaastaan paenneiden irakilaisten välittömästä ja pitkän aikavälin kohtalosta. Noin 2,3 miljoonaa ihmistä on paennut naapurimaihin, pääasiassa Syyriaan ja Jordaniaan, mutta myös Egyptiin, Libanoniin, Turkkiin ja Persianlahden maihin. Syyria ja Jordania ovat toimineet erittäin hienolla tavalla ottaessaan vastaan lähes kaksi miljoonaa pakolaista.
<P>
EU:n ja kansainvälisen yhteisön tehtävänä on tietenkin varmistaa, että kaikki nämä pakolaiset palaavat pitkällä aikavälillä kotiin, mutta tässä vaiheessa palaaminen ei ole vielä useille heistä mahdollista. Osa erityisen heikossa asemassa olevista pakolaisista on siirrettävä länsimaihin. UNHCR:n mukaan 6,6 prosenttia Syyriassa elävistä irakilaisista eli noin sata tuhatta irakilaista on sijoitettava muualle. Kehotan siksi kollegoitani kannattamaan tarkistusta, jossa puolletaan asuttamisohjelmien toteuttamista vuonna 2008, jotta EU ottaisi vastaan osan heikoimmassa asemassa olevista pakolaisista, jotka ovat nyt UNHCR:n käsissä.
<P>
Lopuksi vaadin, ettei parlamentti hylkää arvojaan. Meidän on noudatettava vuonna 1951 tehtyä Geneven yleissopimusta ja kiellettävä pakkopalautukset Irakiin.
<SPEAKER ID="229" NAME="Patrick Louis" AFFILIATION="IND/DEM">
(FR) Arvoisa puhemies, hyvät parlamentin jäsenet, Fernand Braudel sanoi historian alkaneen Sumerista, mutta Irakin kristittyjen vähemmistöjen pitkä historia näyttää olevan nyt päättymässä. Me eurooppalaiset emme saa tukea tätä suurta vääryyttä jättämällä ryhtymättä toimiin. Nämä ihmiset ottivat islamin vastaan ja rakensivat yhdessä maan, joka oli vauras, ennen kuin fanatismi ja sodat tuhosivat sen.
<P>
Nämä vähemmistöt ovat joutuneet pakenemaan. Irakilla ei ole tulevaisuutta ilman niitä ja niiden osaamista. Maan tulevaisuutta ei rakenneta jakamalla se osiin, vaan rakentamalla sen talous uudelleen, tunnustamalla vastavuoroisesti sen eri yhteisöt ja kulttuurit ja kunnioittamalla oikeusvaltioperiaatetta.
<P>
Jos EU tekee vakaan päätöksen ryhtyä toimiin Irakissa, sen on otettava jatkuvasti suunnitelmissaan huomioon näiden vähemmistöyhteisöjen vaikea tilanne. Niiden tulevaisuuden on oltava EU:n toimien mittapuu, ja yhteisöjen keskinäinen kunnioitus on asetettava avun antamisen edellytykseksi. Tällöin EU:n toimet ovat kunniaksi kansakunnillemme.
<SPEAKER ID="230" NAME="Sorin Frunzăverde" AFFILIATION="PPE-DE">
(RO) Euroopan unionin on pantava merkille Irakissa viime aikoina sisä- ja ulkoasioiden alalla saavutettu edistys ja kannustettava Irakin viranomaisia jatkamaan toimiaan ja kehittämään maalle demokraattiset, vakaat ja federatiiviset oikeusvaltion toimielimet.
<P>
Maan etnisten ja uskonnollisten piirteiden vuoksi uskon, että liittovaltiomuoto on Irakille ainut toimiva vaihtoehto. Tarkoitan todella liittovaltiota, en jakautunutta valtiota. Euroopan unionin on myös autettava luomaan vakaa Irak, jonka toimielimet kykenevät huolehtimaan kansallisesta suvereniteetista, valtion yhtenäisyydestä, alueellisesta koskemattomuudesta, kestävästä talouskehityksestä ja Irakin kansan vauraudesta. EU:n on tuettava aktiivisesti Irakin toimielinten kehittämistä tavalla, jossa otetaan asianmukaisesti huomioon maan tilanne sekä Irakin kansan ja kaikkien Irakin alueella elävien etnisten ja uskonnollisten yhteisöjen historialliset, uskonnolliset, kulttuuriset ja identiteettiä koskevat perinteet.
<P>
Tältä pohjalta on suositeltavaa perustaa tiettyjä neuvoa-antavia elimiä, jotka muodostuvat Irakin kaikkien etnisten ja uskonnollisten yhteisöjen johtajista, jotta keskusviranomaisia pidettäisiin legitiimeinä. EU:n on tuettava Irakin institutionaalista kehitystä EUJUST LEX -operaatiollaan sekä asianmukaisilla eurooppalaisilla rahoitusvälineillä.
<P>
Korostan, että EU:n rahoitus on suunnattava suoraan sitä tarvitseville irakilaisille toimielimille. Euroopan unionin toimielinten on hallinnoitava tällaisia varoja EU:n kansalaisten näkökulmasta avoimella ja näkyvällä tavalla.
<P>
Kehotan EU:n toimielimiä hyödyntämään Irakin vakautus- ja jälleenrakennusprosessissa niiden jäsenvaltioiden kokemusta ja osaamista, joilla on jo siviilejä ja sotilaita tällä alueella. Katson myös, että eurooppalaisia yhtiöitä pitäisi kannustaa ja auttaa osallistumaan Irakin jälleenrakennusprosessiin ja kehittämään liiketoimintaansa tällä alueella.
<SPEAKER ID="231" NAME="Erika Mann" AFFILIATION="PSE">
(DE) Arvoisat puhemies ja komission jäsen, hyvä Ana Maria Gomes, hyvät parlamentin jäsenet, keskityimme kansainvälisen kaupan valiokunnassa ensisijaisesti kauppaa ja taloussuhteita koskeviin näkökohtiin, mutta joissakin asioissa tarkastelimme myös vastuualueemme ulkopuolisia näkökohtia. Haluan siksi kommentoida kahta asiaa.
<P>
Ensinnäkin olemme hyvin iloisia siitä, että tässä mietinnössä tehdään selväksi, että EU:lla on näkyvä tehtävä Irakissa ja että se on sitoutunut kehittämään maata. Mielestämme on ehdottoman tärkeää, että Irak liittyy kauppajärjestelmään, ja on sanomattakin selvää, että WTO on tähän oikea järjestö. Meidän on annettava paljon enemmän teknistä apua kuin mitä olemme antaneet tähän asti. Tällä teknisellä avulla Irak on tuotava lähemmäksi eurooppalaista talousjärjestelmää ja jossakin määrin myös eurooppalaisia yrityksiä.
<P>
Rahoituksesta totean, että suhtaudumme melko epäilevästi siihen, että kaikki järjestettäisiin yksinomaan YK:n, Maailmanpankin tai monenvälisen rahaston kautta. Kannatamme omien valmiuksien kehittämistä ainakin jossakin määrin sekä oman projektihallinnon kehittämistä, sillä näin voisimme muodostaa eräänlaisen tieto- ja osaamispankin, jolla voisimme tukea näitä pyrkimyksiä. Pyydämme, että otatte tämän toiveen huomioon tehdessänne päätöksiä.
<SPEAKER ID="232" NAME="Georgios Georgiou" AFFILIATION="IND/DEM">
- (EL) Arvoisa puhemies, haluan kiittää aivan aluksi Ana Maria Gomesia sekä komission jäsentä. He ovat osoittaneet mielestämme todellista inhimillisyyttä Irakin nykytilanteen suhteen.
<P>
Arvoisa puhemies, minulla on silti jostakin syystä edelleen sellainen olo, että seuraamme orjallisesti muita, jotka tuhoavat, jotta me voimme rakentaa. Tämä ei ole ensimmäinen kerta. Olemme antaneet irakilaisille tukea 820 miljoonaa euroa. Emme voi auttaa kuolonuhreja, joita on paljon enemmän, kuin mitä Saddam Hussein tappoi. Ihmettelen silti, joutuvatko nykyisistä uhriluvuista vastaavat maksamaan teoistaan jonakin päivänä.
<P>
Sanon tämän siksi, että näin kävi myös Jugoslaviassa. Arvoisa puhemies, ellemme pidä diktaattoreista ja heidän menetelmistään jostakin perustellusta syystä, meidän on löydettävä keinot diktatuurista vapautumiseen. Meillä ei ole syytä tuhota maita vain siksi, ettemme pidä diktaattoreista. Tämän vuoksi Jugoslavian tapahtumat toistuvat nyt Irakissa, emmekä tiedä, milloin Irakin tragedia päättyy.
<SPEAKER ID="233" NAME="Anna Záborská" AFFILIATION="PPE-DE">
(FR) Arvoisa puhemies, hyvät parlamentin jäsenet, Mosulin arkkipiispa Paulos Faraj Rahho siepattiin noin kaksi viikkoa sitten. Hänen lisäkseen murhattiin kolme henkilöä. Asia on vakava. Geneven neljännessä yleissopimuksessa määrätään nimenomaan siviili- ja terveydenhoitohenkilökunnan sekä uskonnollisen ja humanitaarisen työn tekijöiden suojelusta. Irakissa, palestiinalaisalueilla ja Israelissa toimii monia väkivallattomia rauhanaktivisteja. He ovat kristittyjä, muslimeja, juutalaisia ja maallikkoja.
<P>
Uskonnollisen vähemmistöjohtajan sieppauksen myötä Euroopan parlamentti voi ryhtyä kahdenlaisiin välittömiin toimiin. Äänestäessämme huomenna kollegamme Ana Maria Gomesin mietinnöstä voimme vaikuttaa sotaan hyväksymällä suullisen tarkistuksen, jossa tuomitaan Paulos Faraj Rahhon sieppaus. Torstaina meillä on tilaisuus lisätä esityslistaan tärkeiden asioiden joukkoon hyvin lyhyt teksti, jolla hyväksymme kantamme EU:n toimielimenä.
<SPEAKER ID="234" NAME="Paulo Casaca" AFFILIATION="PSE">
(PT) Arvoisa komission jäsen, haluan todeta, että tästä aiheesta käymämme keskustelun perusteella YK ansaitsee selvästikin suuren kunnioituksemme. Sergio Vieira de Mello ja kaikki muut, jotka ovat kuolleet tai vaarantavat henkensä, ansaitsevat suuren kunnioituksemme. Tämä ei tarkoita, ettei meidän pitäisi tietää, mitä Irakissa tapahtuu ja kenelle Irakissa käytettäväksi tarkoitetut varat maksetaan. Ne 20 miljoonaa euroa, joista komission jäsen puhui tänään - ja pyydän anteeksi, että totean lukeneeni asiasta pari-kolme kuukautta sitten - eivät ikävä kyllä riitä mielestäni alkuunkaan maansisäisten ja maasta lähteneiden pakolaisten vakavien ongelmien ratkomiseen. Arvoisa komission jäsen, pakolaisten ongelmat ovat valtavia, eikä Irakin öljyvaroista ole juurikaan apua, sillä ne eivät ole heidän käytettävissään. Arvoisa komission jäsen, olisin kiitollinen, jos tähän asiaan voitaisiin keskittyä voimakkaammin, sillä kuten Béatrice Patrie totesi, tähän ongelmaan on kiinnitettävä kiireesti huomiota.
<SPEAKER ID="235" NAME="Ioan Mircea Paşcu" AFFILIATION="PSE">
(EN) Arvoisa puhemies, EU vastusti Irakin sotaa. Riippumatta siitä, kuka oli oikeassa ja kuka väärässä, Saddam Husseinin jälkeisen Irakin tilanne on joka tapauksessa sellainen, ettei kukaan voi sivuuttaa sitä.
<P>
Koska Irakin tilanteen vaikutukset ulottuvat koko Lähi-itään ja sen ulkopuolelle, EU ei voi pysytellä sivustakatsojana. EU:lla on valtavat resurssit ja paljon asiantuntemusta, joten sen on tuettava merkittävällä tavalla uuden Irakin valtion vakauttamista. Komission jäsen kuvaili jo oireet. Meidän on nyt selvitettävä, kuinka voimme parantaa ne - ei niinkään yhteistyössä muiden kansainvälisten järjestöjen kanssa, vaan pääasiassa aivan itse, sillä EU kykenee kyllä parempaan. Strategisena tavoitteenamme on auttaa maan uusia, demokraattisesti valittuja viranomaisia antamaan uuden valtion toimielimille uskottavuutta ja näin arvovaltaa. On kaikkien etu, että keskelle Lähi-itää nousee uusi, demokraattinen ja omavarainen Irak, jolla on suuret öljyvarat.
<SPEAKER ID="236" NAME="Renate Weber" AFFILIATION="ALDE">
(RO) Arvoisa puhemies, Euroopan komissio neuvottelee parhaillaan Irakin viranomaisten kanssa kauppa- ja yhteistyösopimuksesta. Tässä yhteydessä käsitellään myös ihmisoikeuksien kunnioittamiseen liittyviä kysymyksiä.
<P>
Pyydän, että Euroopan komissio kehottaa ponnekkaasti Irakin viranomaisia etsimään keinoja kotouttaa uudelleen maan sisäiset ja maasta lähteneet pakolaiset. Pyydän myös EU:n jäsenvaltioita asettamaan irakilaispakolaisten turvapaikkahakemusten käsittelyn etusijalle. Jäsenvaltioilta tästä asiasta saatu monenlainen palaute osoittaa jälleen, että Euroopan unionin on yhtenäistettävä pakolaisten asemaa koskevat menettelyt. Kauppa- ja yhteistyösopimuksessa on viitattava myös parlamenttien väliseen yhteistyöhön.
<P>
Katson, että suhteista Irakiin vastaava valtuuskunta voi auttaa lujittamaan Irakin lainsäädäntöelimen institutionaalisia valmiuksia. Euroopan unionin on autettava Irakia kehittymään toimintakykyiseksi kumppaniksi herkällä alueella. Kiitän Ana Maria Gomesia mietinnöstä.
<SPEAKER ID="237" NAME="Zbigniew Zaleski" AFFILIATION="PPE-DE">
(PL) Arvoisa puhemies, jos haluamme voida luottaa irakilaiskumppaneihimme, jotka auttavat luomaan rauhanomaiseen rinnakkaiseloon perustuvan demokratian, tarvitaan investointeja. Muistan, kuinka meillä oli opiskeluaikanani tapana sijoittaa irakilaisnuoria toisen asteen oppilaitoksiimme. Ehkäpä myös EU voisi tarjota tällä hetkellä nuorille irakilaisille tällaisia mahdollisuuksia. Muistan, kuinka kutsuimme maahani alle 24-vuotiaita nuoria ja tarjosimme heille mahdollisuuden elää keskuudessamme ja hankkia kokemuksia. He arvioivat luonnollisesti näkemäänsä kriittisin silmin, ottivat opikseen myönteisistä asioista ja toistivat niitä kotonaan. He saattoivat myös kehittää asioita, jotka olivat heidän mielestään puutteellisia. Siispä esitän Euroopan parlamentille tällaisen koulutusaiheisen ehdotuksen. Tällaisten vierailujen ei tarvitsisi rajoittua vain yliopistoihin. Arvoisa komission jäsen, politiikka ja toimintatavat ovat ihmisten työn tulosta, ja omalla vastuualueellanne voisi hyvinkin olla sijaa tällaiselle kokeilulle.
<SPEAKER ID="238" NAME="Tunne Kelam" AFFILIATION="PPE-DE">
(EN) Arvoisa puhemies, tämä on Euroopan parlamentin viesti neuvostolle siitä, että EU tarvitsee Irakin-strategian. Meidän on aika lopettaa väitteleminen viimeaikaisista erimielisyyksistämme ja keskittyä EU:n ennakoiviin toimiin Irakissa. Haluan kiittää komission jäsentä Irakin tilannetta koskevasta perinpohjaisesta selvityksestä. Ilmassa on varovaista optimismia. Olemme samaa mieltä siitä, että tilanne voi parantua. Ana Maria Gomes kuvaili kaunopuheisesti tämän olevan EU:lle ainutlaatuinen tilaisuus vaikuttaa myönteisesti Irakin tilanteeseen.
<P>
Mielestäni asiaan liittyy kaksi hyvin tärkeää seikkaa. Ensinnäkin parlamentille on tärkeää kanavoida EU:n tukea demokraattisen hallinnon rakentamiseen, ja irakilaispoliitikot suhtautuivat asiaan erittäin kiinnostuneina. Toiseksi EU:lla on poikkeukselliset edellytykset tukea sovitteluprosessia, jota ilman maa vain pirstoutuisi ja sisällissota pahenisi, joten meidän on tartuttava tähän tilaisuuteen.
<SPEAKER ID="239" NAME="Janez Lenarčič">
neuvoston puheenjohtaja. - (SL) Arvoisa puhemies, kiitän kaikkia puhujia siitä, että he ovat esittäneet tästä aiheesta kantansa ja näkemyksensä, joista on varmasti meille hyötyä tulevissa toimissamme. Haluan esittää yhden huomion ja vastata yhteen kysymykseen.
<P>
Anna Záborská esitti kysymyksen, joka liittyi kaldealaisen katolisen piispan sieppaukseen. Haluan kiinnittää huomionne puheenjohtajavaltion 1. maaliskuuta antamaan julkilausumaan, jossa sieppaus tuomittiin voimakkaasti ja kaldealainen arkkipiispa kehotettiin vapauttamaan ehdoitta ja välittömästi.
<P>
Siirryn nyt toiseen asiaan. Nickolay Mladenov ja muut ovat huomauttaneet, että vastuu turvallisuudesta eli turvallisen tilanteen luomisesta Irakiin kuuluu pääasiassa Irakin viranomaisille. Olemme auttaneet viranomaisia tässä asiassa, ja haluan mainita tältä osin jälleen EUJUST LEX -operaation. Se on toiminut Irakissa vuodesta 2005 lähtien, ja useimmat EU:n jäsenvaltiot osallistuvat siihen.
<P>
Tässä operaatiossa on koulutettu noin 1 500 irakilaista korkean tason virkamiestä. He työskentelevät poliisissa, oikeuslaitoksessa ja vankiloissa. Kuten sanoin, operaatio jatkuu kesään 2009 asti, ja mielestämme se on merkittävä edistysaskel Irakin turvallisuuden parantamisen kannalta.
<P>
Haluan kiittää Ana Maria Gomesia vielä kerran mietinnöstä, joka on hyvin tärkeä pohja tuleville toimillemme. Niihin kuuluu suunnitelma, jonka mukaan yleisten asioiden ja ulkosuhteiden neuvoston puheenjohtaja, ministeri Rupel osallistuu huhtikuussa Kuwaitissa pidettävään Irakin naapurimaiden tapaamiseen.
<SPEAKER ID="240" NAME="Benita Ferrero-Waldner">
komission jäsen. - (EN) Arvoisa puhemies, tämä oli hieno keskustelu, ja se osoitti minulle, että haluamme tarttua ainutlaatuiseen tilaisuuteen rakentaa Irak vihdoin uudelleen ja tehdä siitä vakaa Lähi-idän maa. Olen täysin samaa mieltä siitä, että tämä on meille kaikille hyvin tärkeä tavoite.
<P>
Haluan ensinnäkin todeta selvästi, että voitte olla varmoja siitä, että jatkamme toimiamme. Kiitän teitä valtuuskunnan johtajaa koskevista kehuista. Hän työskentelee hyvin pienen henkilökunnan avustuksella hyvin vaikeissa olosuhteissa. Valtuuskunta toimii muuten Yhdistyneen kuningaskunnan lähetystön tiloissa. Valtuuskunnan johtaja ja hänen henkilökuntansa tekevät erinomaista työtä.
<P>
Olemme tehneet yhteistyötä YK:n rahaston kanssa, sillä muita vaihtoehtoja ei ollut. Johtajieni vierailun jälkeen ja heidän laadittuaan arvion tarkastelemme huolella sitä, mitä voimme tehdä voimavarojen ja toimielinten kehittämisen suhteen. Ymmärrämme täysin, että tämä asia on monille teistä hyvin tärkeä, mutta pyydän teitä myös ymmärtämään, että turvallisuudesta aiheutuu suuret kustannukset. Kaikki, mitä teemme Irakissa, aiheuttaa suoraan ja vääjäämättä suuret kustannukset.
<P>
Olosuhteet vihreän vyöhykkeen ulkopuolella ovat hyvin vaikeat, paitsi kenties muutamalla alueella, joilla turvallisuusongelmia on vähemmän. Niistä yksi on pohjoinen. En sulje suoralta kädeltä pois vähitellen etenevän työskentelyn mahdollisuutta esimerkiksi pohjoisessa, mutta korostan, että meidän on varmistettava aina, ettemme syrji eri ryhmiä. Haluan todeta tämän myös Bastiaan Belderille. Olemme toteuttaneet hankkeitamme tällä tavalla. Olemme yrittäneet toteuttaa jatkuvasti hankkeita, joissa otettaisiin huomioon kaikki ryhmät, myös kristityt, joilla on Irakissa tällä hetkellä nykyisen hallituksen vuoksi hyvin vaikeaa.
<P>
Lisäksi haluan kiinnittää huomionne siihen, mitä teemme, sillä monet teistä eivät tunnu aina näkevän sitä. Valmistelimme esimerkiksi onnistuneesti vuonna 2005 pidetyt parlamenttivaalit ja olemme kunnostaneet satoja ensimmäisen ja toisen asteen kouluja, mikä on hyödyttänyt paitsi oppilaitoksia myös oppilaita. Irakilaisten on myös mahdollista osallistua Erasmus-ohjelmiin, joten jatkamme tätä. Painamme ja jaamme myös miljoonia koulukirjoja kuudelle miljoonalle ala- ja yläkouluikäiselle oppilaalle. Nämä ovat hyvin tärkeitä perusasioita.
<P>
Olemme myös kunnostaneet lähes kaksisataa terveyskeskusta ja kymmenen sairaalaa. Olemme antaneet tukea kahdeksalle rokotusohjelmalle, joista kukin kohdistui 4,7 miljoonaan alle viisivuotiaaseen lapseen. Olemme kunnostaneet täysin kansallisen lääkkeiden laatua valvovan laboratorion. Lista on loputon.
<P>
Katson, että komissio on saanut aikaan paljon EU:n puolesta vaikeissa olosuhteissa. Tiedämme, että tällä hetkellä keskeinen kysymys on se, mitä voimme tehdä voimavarojen kehittämiseksi. Voitte luottaa siihen, että käytämme tähän paljon resursseja turvallisuustilanteesta riippuen, kuten jo totesin. Viimeisimmän arviomme mukaan turvallisuustilanne ei kuitenkaan ole vielä kestävä.
<P>
Puhun lyhyesti myös pakolaisista. Olen maininnut, että komissio on tietenkin pyrkinyt auttamaan pakolaisia. Komission eri välineistä maksettiin viime vuonna 50 miljoonan euron tukipaketti. Nämä varat on suunnattu paitsi Irakin sisäisten pakolaisten auttamiseen myös Syyrian ja Jordanian hallitusten tukemiseen. Pidämme tietenkin tiiviisti yhteyttä näiden maiden kanssa. Olemme antaneet Syyrialle 80 miljoonaa euroa ja Jordanialle 32 miljoonaa euroa, sillä valtava pakolaistulva on aiheuttanut tässä pienessä maassa suuria ongelmia.
<P>
Lopuksi totean olevani yhtä vakuuttunut kuin neuvostokin siitä, että vuoropuhelu, jota parlamentti käy suhteista Irakiin vastaavan tilapäisen valtuuskunnan kanssa, merkitsee huomattavaa parannusta ja suurta edistystä. Asiassa on tehtävä yhteistyötä. Vakuutan teille, että olemme yrittäneet alusta asti saada YK:n kautta kanavoituun rahavirtaan avoimuutta. Tulevaisuudessa varoja kanavoidaan entistä useammin suoraan.
<SPEAKER ID="241" NAME="Ana Maria Gomes">
esittelijä. - (PT) Arvoisa puhemies, kiitän kaikkia puhujia ystävällisistä sanoista. Kiitän erityisesti ystävääni ministeri Lenarčičia, jonka kanssa työskentelin muutama vuosi sitten turvallisuusneuvostoon liittyvien asioiden parissa, siitä, että hän puhui täsmällisesti Irakista ja niistä ongelmista, joita Saddam Hussein on maalle aiheuttanut.
<P>
Kuten olen sanonut, tässä mietinnössä pyritään tuomaan esiin se, että Irakin tilanne on monimutkainen eikä vastaa lainkaan sitä yksinkertaistettua kuvaa ”tulen ja miekan” Irakista, jota näytetään televisiossa joka päivä. Mietintö on nähtävä toimintasuunnitelmana tai tiekarttana, joka koskee EU:n toimia Irakissa. Uskon edustavani parlamentin mielipidettä sanoessani, että haluamme komission, neuvoston ja jäsenvaltioiden käyttävän toimintaehdotuksiamme perustana niiden suunnitellessa tulevia ohjelmia ja hankkeita, joilla autetaan Irakin hallitusta ja kansaa, ottaen tietenkin huomioon turvallisuustilanteen.
<P>
Palatessani Irakista olin vaikuttunut irakilaisten halusta tiivistää yhteistyötä eurooppalaisten kanssa. Kaikki tapaamani henkilöt presidentti Talabanista maan syrjäisimmässä kolkassa työskentelevään alakoulun opettajaan janosivat Euroopan unionilta poliittista tunnustusta ja institutionaalista tukea. Meitä pommitettiin hanke-ehdotuksilla, jotka koskivat monenlaisia aloja, kuten sisäministeriön virkamiesten kouluttamista, miinanraivauksen, aikuisten luku- ja kirjoitusopetuksen ja seksuaali- ja lisääntymisterveysvalistuksen parissa toimivien paikallisten kansalaisjärjestöjen tukemista sekä Irakin parlamentin institutionaalista tukemista. Nämä ovat vain muutamia esimerkkejä.
<P>
Mielestäni tämän mietinnön ansioita ei kannata mitata niinkään huomisella äänestystuloksella vaan pikemminkin sillä, miten se vaikuttaa toimiimme Irakissa kentällä tästä eteenpäin. Suhteista Irakiin vastaava valtuuskunta hoitaa tietenkin oman osuutensa tässä prosessissa, ja olen varma, että voimme luottaa komissioon, komission jäsen Ferrero-Walderiin, jolle esitän kiitokset, ja hänen rohkeaan Bagdadissa toimivaan tiimiinsä, jota suurlähettiläs Uusitalo on johtanut ansiokkaasti, tärkeinä liittolaisina tämän tiekartan täytäntöönpanossa.
<SPEAKER ID="243" NAME="Puhemies">
(PL) Keskustelu on päättynyt.
<P>
Äänestys toimitetaan torstaina.
<P>
Kirjalliset kannanotot (142 artikla)
<SPEAKER ID="244" NAME="Paulo Casaca  " LANGUAGE="PT">
Mietinnössä ei käsitellä vastuuta virheellisen tiedon levittämisestä eikä osallisuutta sen levittämiseen. Nämä virheelliset tiedot koskivat muun muassa ”joukkotuhoaseiden” olemassaoloa ja sijaintia sekä entisen hallinnon ja kansainvälisen terrorismin välisiä yhteyksiä, ja niillä perusteltiin Irakissa käynnistettyjä sotatoimia. Mietinnössä ei myöskään käsitellä vastuuta siitä, että maahan tuotiin iranilainen vallankumouskaarti (IRGC) ja sen irakilaiset sivuhaarat, minkä seurauksena terroristiryhmät sekä murhiin ja kansanmurhiin syyllistyvät joukot ovat lisääntyneet maassa. Niiden ensisijaisia kohteita olivat ja ovat edelleen etniset ja uskonnolliset vähemmistöt sekä maan eliitti.
<P>
Mietinnössä ei myöskään todeta EU:n ja Irakin välisten suhteiden tai EU:n taloudellisen tuen edellyttävän sitä, että Irakin viranomaiset jatkavat terrorismin tai kansanmurhan torjuntaa tai tällaisista teoista vastaavien henkilöiden vangitsemista ja syytteeseenpanoa niin turvallisuusjoukkojen sisällä kuin niiden ulkopuolellakin. Siten mietinnössä vähätellään miljoonien Irakin sisäisten ja Irakista lähteneiden pakolaisten valtavia ongelmia sekä irakilaisten, erityisesti naisten, perusoikeuksiin ja -vapauksiin kohdistuneita loukkauksia.
<P>
Mietinnön viittaus Saddam Husseinin hallinnon rikoksiin olisi hyväksyttävissä, jos se olisi vilpitön ja ellei mietinnössä sivuutettaisi samalla nykyisiä rikoksia ja niiden tekijöitä. Näiden rikosten vuoksi sadat tuhannet ovat kuolleet ja miljoonat ovat paenneet kodeistaan.
<SPEAKER ID="245" NAME="Eija-Riitta Korhola  " AFFILIATION="PPE-DE">
kirjallinen. - (FI) Arvoisa puhemies, kiitän kollega Ana Gomesia arvokkaasta mietinnöstä: käytännöllinen lähestymistapa on tuottanut poikkeuksellisen selkeän viestin niin neuvostolle ja komissiolle kuin irakilaisille.
<P>
Ongelman ydin nähdään kirkkaasti: Irakista ei puutu rahaa. Sieltä puuttuvat vakaus, poliittinen tahto, vahvat instituutiot ja hallinnollinen kyky käyttää rahat hyvin. Juuri näillä osa-alueilla unionilla on annettavaa.
<P>
Ensinnäkään Irak ei ole perinteinen kehitystyökohde, vaan poikkeuksellinen työmaa. Tästä syystä erillisin työvälinein ei kestäviä tuloksia saada aikaan. Yhdistämällä kehitystyön ja turvallisuuden välineet yhden varjon alle EU voisi tehostaa vuoropuhelua irakilaisen yhteiskunnan kanssa. Painotettakoon läpinäkyvyyttä: komission on sallittava rahoitusvälineiden demokraattinen valvonta.
<P>
Toiseksi unionin olisi sitouduttava nimenomaan parlamentaarisen ulottuvuuden tukemiseen. Meidän on tuettava hyvän hallinnon ja työtapojen juurruttamista edustajien neuvostoon, kouluttaa sekä tarjota voimavaroja parlamentaariseen työhön ja tarvittaessa asiantuntija-apua lainsäädännön kehittämiseksi - liittovaltiorakenne on lainsäädännöllinen haaste.
<P>
Kolmanneksi on pidettävä kiinni siitä, että ihmisoikeudet ovat Irakin kehityskilvoittelun keskiössä. Unionin panosta vaatii etnis-uskonnollisten vähemmistöjen asema. Kristityt assyrialaiset, kaldealaiset ja syyrialaiset sekä muut vähemmistökansat, kuten turkmeenit, kohtaavat jatkuvaa syrjintää ja hengenuhkaa. Niiden lopettamiseksi on ponnisteltava määrätietoisemmin.
<P>
Toivon, että kaikki kollegat ymmärtäisivät, ettei mietinnössä ole enää kyse menneisyyden virheistä. Ne virheet tunnustetaan, eikä niistä moittiminen auta irakilaisia. On kilvoiteltava ei vain siksi, että menneisyys velvoittaa siihen, vaan juuri siksi, että tulevaisuutta ei Irakissa muuten ole.
<SPEAKER ID="246" NAME="Tobias Pflüger  " AFFILIATION="GUE/NGL">
kirjallinen. - (DE) Ana Maria Gomesin mietinnössä EU:n tehtävästä Irakissa pakoillaan valitettavasti kahta Irakin tilanteen kannalta olennaista seikkaa.
<P>
Irakissa on tällä hetkellä Yhdysvaltojen, Yhdistyneen kuningaskunnan, EU:n joidenkin muidenkin jäsenvaltioiden ja monien muiden maiden miehitysjoukkoja. Nämä joukot ovat olleet maassa siitä lähtien, kun Irakiin hyökättiin laittomasti vuonna 2003. Tiedämme nyt, että näitä sotatoimia perusteltiin täysin valheellisilla syillä (, joista esimerkkinä mainittakoon Colin Powellin valheet YK:n turvallisuusneuvoston edessä Irakin väitetyistä joukkotuhoaseista).
<P>
Kaikki esitetyt tarkistukset, myös GUE/NGL-ryhmän esittämät tarkistukset, joissa todetaan selväsanaisesti tämän sodan vaatineen paljon uhreja, viitataan meneillään olevaan miehitykseen ja arvostellaan Irakin vastaisia epäasiallisia sotatoimia, on hylätty. Näin ollen tämä keskeinen tilanteeseen vaikuttava näkökohta jää Ana Maria Gomesin mietinnössä kokonaan mainitsematta.
<P>
Äänestin siksi mietintöä vastaan, sillä nykymuodossaan siinä ei tunnusteta Irakin todellista tilannetta. Siksi EU:lle olisi katastrofaalista pyytää laajempaa tehtävää, sillä näin siitä tulisi osa sotilas- ja miehityshallintoa. Monet mietinnössä esitetyt asiat ansaitsevat toki tukemme, mutta kaikki, jotka jättävät arvostelematta sotaa ja miehitystä, syyllistyvät avunantoon.
<SPEAKER ID="247" NAME="Toomas Savi  " AFFILIATION="ALDE">
kirjallinen. - (EN) Monet EU:n jäsenvaltiot, niiden joukossa myös Viro, ovat lähettäneet Irakiin joukkojaan osallistumaan monikansallisiin joukkoihin, YK:n avustusoperaatioon ja Naton rahoittamaan Irakin poliisivoimien kouluttamiseen.
<P>
Irakin humanitaarinen tilanne ei parane, ennen kuin maassa saavutetaan rauha ja vakaus. Valitettavasti Yhdysvalloissa sekä republikaanien että demokraattien presidenttiehdokkaat kannattavat vetäytymistä Irakista, jolloin maa jätettäisiin vastuuttomasti järkyttävään tilanteeseen.
<P>
Olen varma siitä, että jos EU auttaisi Irakia voimakkaammin myöntämällä varoja, henkilöstöresursseja ja taitotietoa valtion rakentamista varten, maan tilanteen heikkeneminen voitaisiin välttää. Euroopan unionin pitäisi toimia Irakissa tärkeässä tehtävässä eri poliittisten ja uskonnollisten ryhmien välisenä sovittelijana, jotta maahan saadaan luotua toimiva yhteiskunta.
<SPEAKER ID="248" NAME="Konrad Szymański  " AFFILIATION="UEN">
kirjallinen. - (PL) Minusta vaikuttaa siltä, kuin Ana Maria Gomes olisi laatinut yhden mietinnön sijasta kaksi.
<P>
Ensimmäinen niistä on asiallinen selvitys, jossa vahvistetaan Irakin-toimiemme periaatteet. Se on pahasti ristiriidassa perustelujen tunnepitoisen ja propagandamaisen tyylin kanssa.
<P>
Vuonna 2003 saatiin aikaan yksi hyvä asia, nimittäin se, että Irakissa kaadettiin autoritaarinen hallitus, joka aiheutti epävakautta koko alueelle. Jos vuoden 2003 tapahtumat olisivat jääneet toteutumatta, emme voisi laatia nyt 25 sivun pituisia suosituksia Irakin demokratisoinnista ja maan rakenneuudistuksista, vaalilainsäädännöstä ja vähemmistöjen oikeuksista.
<P>
Onneksi äänestys koskee suositusehdotusta. Siksi olen iloinen voidessani äänestää tämän asiakirjan puolesta. On oikein ja asianmukaista, että kannamme vastuumme ja kortemme kekoon vakaan ja demokraattisen Irakin puolesta. Olen myös iloinen siitä, että maat, jotka olivat erimielisiä sotatoimista vuonna 2003, voivat tarttua tänään yhdessä kyseisen sodan tarjoamaan tilaisuuteen.
