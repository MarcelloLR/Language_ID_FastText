<CHAPTER ID="004">
Maataloustuotteita koskevat tiedotus- ja menekinedistämistoimet sisämarkkinoilla ja kolmansissa maissa (keskustelu) 
<SPEAKER ID="037" NAME="Puhemies">
(ES) Esityslistalla on seuraavana jäsen Dumitriun laatima maatalouden ja maaseudun kehittämisen valiokunnan mietintö ehdotuksesta neuvoston asetukseksi maataloustuotteita koskevista tiedotus- ja menekinedistämistoimista sisämarkkinoilla ja kolmansissa maissa annetun asetuksen (EY) N:o 3/2008 muuttamisesta - C6-0313/2008 -.
<SPEAKER ID="038" NAME="Constantin Dumitriu  " LANGUAGE="RO">
Arvoisa puhemies, olen iloinen, että voimme nyt keskustella täysistunnossa aiheesta, joka on tärkeä paitsi yhteisön maatalousalalle myös yleisesti EU:n talouden kilpailukyvylle.
<P>
Kun maidemme taloudet kärsivät maailmanlaajuisesta kriisistä ja maataloustuotteiden kysyntää on hyvin tärkeää lisätä, maataloustuotteita koskevista tiedotus- ja menekinedistämistoimista sisämarkkinoilla ja kolmansissa maissa annetun asetuksen (EY) N:o 3/2008 muuttaminen tarjoaa meille paremmat mahdollisuudet tukea maataloustuottajia ja siten EU:n taloutta.
<P>
Neuvoston asetuksessa (EY) N:o 3/2008, jossa asetukset (EY) N:o 2702/1999 ja (EY) N:o 2826/2000 on yhdistetty samaan tekstiin, on noudatettu Euroopan komission uutta poliittista lähestymistapaa lainsäädännön yksinkertaistamiseksi, ja samalla sillä helpotetaan tavoitteen mukaisesti EU:n toimielinten hallinnollisia menettelyjä. Tämän asetuksen nojalla yhteisö voi toteuttaa tiettyihin maataloustuotteisiin liittyviä tiedotustoimenpiteitä sisämarkkinoilla ja yhteisön ulkopuolisten maiden markkinoilla sekä säilyttää samalla näiden toimenpiteiden erityispiirteet sen mukaisesti, millä markkinoilla ne toteutetaan.
<P>
Tämä menettelytapa on vastaus jäsenvaltioiden todelliseen tarpeeseen kehittää maataloustuotteidensa imagoa erityisesti laadun, ravitsemusarvon ja elintarvikkeiden turvallisuutta koskevien vaatimusten suhteen niin EU:n kuin muidenkin maiden kuluttajien keskuudessa. Lisäksi se auttaa avaamaan uusia myyntikanavia ja tehostaa kansallisten ja yksityisen sektorin aloitteiden vaikutuksia.
<P>
Euroopan komission esittämillä tarkistuksilla pyritään siihen, että asiaankuuluvat jäsenvaltiot voisivat suunnitella tarkoituksenmukaisen ohjelman, elleivät asiaankuuluvat organisaatiot halua ehdotuksia laatiessaan esittää yhteisön ulkopuolisissa maissa toteutettavia ohjelmia. Näin ollen jäsenvaltiot voivat laajentaa näiden ohjelmien kohteena olevien toimenpiteiden toteuttamisaluetta ja pyytää kansainvälisiltä järjestöiltä apua niiden toteuttamiseen. Mietintöluonnoksessa, josta keskustelemme, ehdotetaan tiettyjä lisäyksiä ja muutoksia komission ehdotukseen. Ne ovat tarpeen asetuksen logiikan selventämiseksi ja täydentämiseksi.
<P>
Ensinnäkin ehdotamme, että jäsenvaltiot kuulisivat kyseisellä alalla toimivia ammattijärjestöjä ja -organisaatioita, jotka osallistuvat sekä sisämarkkinoilla että yhteisön ulkopuolisissa maissa toteutettavien, maataloustuotteita koskevien tiedotusohjelmien laatimiseen. On äärimmäisen tärkeää, että näitä järjestöjä ja -organisaatioita kuullaan, koska niillä on asiantuntemusta ja tärkeä rooli laadun takaamisen ja valvonnan kannalta. Samalla kannatamme sitä, että nämä ohjelmat laadittaisiin niiden tarpeellisuutta ja oikea-aikaisuutta koskevan arvion pohjalta. Tällöin varmistuisimme siitä, että varat käytetään tehokkaasti ohjelmiin, jotka auttavat tavoitteen mukaisesti edistämään yhteisön tuotteiden myyntiä.
<P>
Ehdotamme myös sellaisten alojen laajentamista, joilla kansainvälisille organisaatioille voidaan antaa tehtäväksi tiedotusohjelmien täytäntöönpano yhteisön ulkopuolisissa maissa. Myynninedistämis- ja mainostoimet ovat tärkeitä myös viinialalle sekä EU:n sisämarkkinoilla että yhteisön ulkopuolisissa maissa. Viinialalla - aivan kuten oliiviöljyn ja ruokaoliivienkin alalla - toimii kansainvälisiä elimiä, kuten Kansainvälinen viinijärjestö, jotka voivat taata jäsenvaltioiden ehdottamien ohjelmien täytäntöönpanon yhteisön ulkopuolisissa maissa ja tehdä näin tunnetuksi suojatulla alkuperänimityksellä tai suojatulla maantieteellisellä merkinnällä varustettujen viinien ominaisuuksia ja etuja.
<P>
Toisella ehdottamallamme tarkistuksella pyritään lisäämään EU:n osarahoitusastetta 60 prosentista 70 prosenttiin, sillä pientuottajien on nykyisin yhä vaikeampaa saada rahoitusta rahoituskriisin vuoksi. Ilman minkäänlaista taloudellista tukea ne ovat vaarassa ajautua konkurssiin, kun kysyntä laskee markkinoilla eivätkä ne saa lainaa tuotteidensa myynnin edistämiseen.
<P>
Näiden ehdotusten tarkoituksena on viime kädessä kasvattaa kysyntää markkinoilla tuotannon lisäämiseksi ja koko EU:n talouden tukemiseksi. Tämän tavoitteen saavuttaminen auttaisi meitä pääsemään yli tämänhetkisistä vaikeista ajoista. Euroopan unionin maatalous- ja elintarviketuotteiden laatu on valtti, jota meidän on hyödynnettävä turvataksemme EU:n talouden kilpailukyvyn ja nostaaksemme tuottajien tulotasoa.
<P>
Toivon, että Euroopan komissio ja jäsenvaltiot panevat mahdollisimman pian täytäntöön suositukset, jotka hyväksymme, sillä meillä ei ole varaa hukata aikaa tilanteessa, jossa äärimmäisen syvä taantuma koettelee EU:n kansalaisia. Ehdotetuilla toimenpiteillä ei tietenkään ratkaista kaikkia yhteisön maatalous- ja elintarviketuotteiden markkinointiin ja myyntiin liittyviä ongelmia.
<P>
Perinteisten tuotteiden rekisteröintiin liittyvän byrokratian yksinkertaistaminen, "Made in EU" -merkinnän käyttöönotto sekä yhteisön ulkopuolisista maista tulevia, huonompilaatuisia ja löyhempien kriteerien mukaisia tuotteita koskevan ongelman ratkaiseminen ovat vain esimerkkejä muutamista aloista, joihin meidän on kiinnitettävä huomiota voidaksemme kasvattaa yhteisön tuotteiden markkinaosuutta. Kiitän kaikkia kuulijoita ja odotan kommenttejanne ja kysymyksiänne.
<SPEAKER ID="040" NAME="Mariann Fischer Boel">
komission jäsen. - (EN) Arvoisa puhemies, haluan ensinnäkin kiittää esittelijää, jäsen Dumitriuta sekä maatalouden ja maaseudun kehittämisen valiokunnan jäseniä erinomaisesta mietinnöstä, joka koskee komission ehdotusta maataloustuotteita koskevista tiedotus- ja menekinedistämistoimista sisämarkkinoilla ja kolmansissa maissa.
<P>
Haluan korostaa, kuinka tärkeitä mietinnössä esiin otetut asiat ovat. Uskon, että olemme kaikki samaa mieltä siitä, että meidän on valtavan tärkeää edistää EU:n maataloustuotteiden myyntiä sekä sisämarkkinoilla että niiden ulkopuolella. Olen vakuuttunut siitä, että maataloustuotteiden kauppa jatkaa kasvuaan tulevaisuudessa - vaikka meidän onkin myönnettävä, että olemme kohdanneet takaiskun talouskriisin vuoksi. Yhteisön ulkopuoliset markkinat tarjoavat kuitenkin valtavat mahdollisuudet EU:n tuotteille, ja myynninedistämiskampanjoidemme pitäisi auttaa EU:n tuottajia pääsemään näille uusille markkinoille.
<P>
Ennen kuin siirryn puhumaan mietinnön sisällöstä, haluan asettaa sen oikeaan asiayhteyteen. Vuonna 2008 komissio hyväksyi 42 ohjelmaa, jotka liittyivät sisämarkkinoihin ja yhteisön ulkopuolisiin maihin. Niille varattiin kolmeksi vuodeksi 128 miljoonan euron määrärahat. Sääntöjen mukaan yhteisön oli rahoitettava tuolloin puolet tästä summasta.
<P>
Komission ehdotuksen tarkoituksena on tarjota jäsenvaltioille mahdollisuus käynnistää Euroopan unionin osarahoittamia ohjelmia yhteisön ulkopuolisissa maissa - siten kuin esittelijä on asian kuvannut - sillä nykyään tämä mahdollisuus koskee vain sisämarkkinoita. Lisäksi kansainvälisten organisaatioiden pitäisi voida panna näitä ohjelmia täytäntöön.
<P>
Kolme tärkeintä esittelijän ja hänen kollegoidensa esittämää tarkistusta ovat seuraavat: ensinnäkin se, että jäsenvaltioiden pitäisi kuulla ammattijärjestöjä ja -organisaatioita ehdotetuista ohjelmista, toiseksi sen täsmentäminen, ettei kansainvälisten järjestöjen mahdollisuus toteuttaa ohjelmia ole ainoastaan Kansainväliselle oliiviöljyneuvostolle varattu mahdollisuus vaan se on yleinen, esimerkiksi täällä tänään mainitulle viinialalle tarkoitettu mahdollisuus, ja kolmanneksi määrärahojen osalta osarahoitusasteen nostaminen.
<P>
Vastaan näihin tarkistuksiin korostamalla, että jäsenvaltiot jo itse asiassa kuulevat ammattijärjestöjä varmistaakseen, että niillä on tuottajien tuki. Mielestäni olisi parempi, että kumppanuustoimintaa jatkettaisiin vapaaehtoiselta pohjalta.
<P>
Mainitsemani Kansainvälinen oliiviöljyneuvosto oli tarkoitettu vain esimerkiksi, sillä oliiviöljyalasta on käyty viime aikoina keskustelua. Esimerkkini ei siis todellakaan estä muita kansainvälisiä järjestöjä, kuten Kansainvälistä viinijärjestöä, toteuttamasta toimia.
<P>
Budjetin rahoittamisesta totean, että yhteisön osarahoitusasteesta käydään tietenkin parhaillaan keskustelua, mutta keskustelimme tästä asiasta yhdistäessämme vuonna 2008 kaksi asetusta, jotka koskivat myynninedistämistä ja tiedotusta, joten katson, ettei meidän pitäisi avata uudelleen keskusteluja tästä aiheesta.
<P>
Haluan käyttää tämän tilaisuuden sanoakseni, että sopiessamme viinialan uudistuksesta tunnustimme, kuinka tärkeää tuotteidemme myyntiä on edistää yhteisön ulkopuolisten maiden markkinoilla. Jotta viinialalle varatut määrärahat käytettäisiin fiksummalla tavalla, ehdotimme siksi, että viinituotteidemme myynnin edistämiseen yhteisön ulkopuolisten maiden markkinoilla varattaisiin joka vuosi 120 miljoonaa euroa erityisenä budjettikohtana. Koska jäsenvaltiot - erityisesti uudet jäsenvaltiot - eivät kuitenkaan halunneet, että nämä rahat olisi korvamerkitty siten, että ellei niitä olisi käytetty, ne olisi menetetty, sisällytimme nämä 120 miljoonaa euroa jäsenvaltiokohtaisiin määrärahoihin, jolloin jäsenvaltiot voivat tehdä itse omat päätöksensä. Osoitamme tällä tavalla joka tapauksessa selvästi, että yhteisö välittää ja panee merkille, että EU:n tuotteiden myyntiä on tärkeää edistää voimakkaasti. Odotan innolla täällä tänään käytävää keskustelua.
<SPEAKER ID="041" NAME="Petya Stavrevа">
PPE-DE-ryhmän puolesta. - (BG) Arvoisa puhemies, arvoisa komission jäsen, hyvät parlamentin jäsenet, haluan kiittää esittelijää, jäsen Dumitriuta hänen objektiivisesta mietinnöstään, jolla vastataan EU:n maataloustuotteiden myynnin edistämistä koskeviin tarpeisiin.
<P>
Mietintö sisältää toimenpiteitä, jotka auttavat pääsemään uusille markkinoille ja tekemään viljelijöidemme maataloustuotannosta kannattavaa. Tämä toimintatapa vastaa niiden jäsenvaltioiden todellisia tarpeita, jotka haluavat edistää maataloustuotteidensa myyntiä sekä yhteisön että sen ulkopuolisten maiden kuluttajien keskuudessa.
<P>
Se tarjoaa erinomaisen tilaisuuden korostaa tuotettujen elintarvikkeiden laatua, ravitsemusarvoa, tuotantomenetelmiä ja turvallisuutta. Kannatan esittelijän ehdotusta tarjota asiasta kiinnostuneille maille tilaisuus käynnistää tiedotusohjelmia yhteisön ulkopuolisissa maissa, ellei niillä ole tähän mahdollisuuksia.
<P>
Tämän tarkistuksen ansiosta EU:n jäsenvaltiot voivat laajentaa näihin ohjelmiin kuuluvien toimenpiteiden käytännön soveltamisalaa ja pyytää kansainvälisiltä järjestöiltä apua niiden täytäntöönpanoon. Katson, että näitä ohjelmia suunniteltaessa pitäisi ottaa huomioon, että alan järjestöt ja organisaatiot ovat merkittävässä asemassa yksittäisissä maissa ja että niillä objektiivinen kuva siitä, mitä yksittäisillä aloilla tapahtuu.
<P>
Meidän on otettava huomioon, että tietyt kansainväliset elimet ovat merkittävässä asemassa EU:n alueille tyypillisten elintarviketuotteiden ominaisuuksien ja hyvien puolien esiin tuomisen kannalta. Kannatan esittelijän ehdotusta korottaa yhteisön osarahoitusastetta, jotta jäsenvaltioiden valitsemille hankkeille voidaan tarjota lisää tukea. Kehotan teitä äänestämään jäsen Dumitriun mietinnön puolesta.
<SPEAKER ID="042" NAME="Bogdan Golik">
PSE-ryhmän puolesta. - (PL) Arvoisa puhemies, arvoisa komission jäsen, kiitän vilpittömästi jäsen Dumitriuta hyvästä mietinnöstä. Se on jatkoa aiemmin laadituille mietinnöille, joissa puhuimme Euroopan unionin mainostamisesta yhteisön ulkopuolisissa maissa ja tähän tarkoitukseen myönnettävistä rahasummista.
<P>
Sisämarkkinoilla ja yhteisön ulkopuolisissa maissa toteutettavat tiedotustoimenpiteet ja maataloustuotteiden myynninedistämistoimenpiteet ovat valtavan tärkeitä "Made in EU" -brandin myönteisen imagon luomisen kannalta. Olen korostanut tätä pitkään ja olen pyrkinyt jo monta vuotta aktiivisesti yksinkertaistamaan koko tiedotus- ja myynninedistämisjärjestelmää. Olen korostanut puheissani toistuvasti, että "Made in EU" -brandia on tehtävä tunnetuksi yhteisön ulkopuolisten maiden markkinoilla. Erityisen aiheellista tämä on nykyajan muodollisten ja oikeudellisten olosuhteiden vuoksi.
<P>
Hongkongissa pidetyn WTO:n kuudennen ministerikokouksen julkilausuman mukaan kaikenlaisten vientitukien käyttö ja kaikki vaikutuksiltaan vastaavat, vietintoimenpiteisiin liittyvät säännöt lakkautetaan vuonna 2013. Koska myynninedistämiskampanjoiden järjestäminen yhteisön ulkopuolisten maiden markkinoilla on monimutkaista ja koska tällaisten toimenpiteiden toteuttaminen kaukana, etenkin Aasiassa tai Amerikassa, on kallista, ammattijärjestöt eivät ole olleet kovinkaan kiinnostuneita myynninedistämistoimien tukimekanismista.
<P>
Euroopan komission ehdotus mahdollistaa tällaisen toiminnan lisäämisen. Jäsenvaltioiden myynninedistämisohjelmat tarjoavat yhteistyömahdollisuuden toimijoille, jotka eivät ole onnistuneet toteuttamaan ja rahoittamaan tällaista toimintaa itse. Yhteisön rahoitusosuutta tämäntyyppisissä hankkeissa pitäisi kuitenkin yrittää vielä lisätä. Mainitsen esimerkkinä Yhdysvallat, missä myynninedistämistoimiin käytetään rahaa monta kertaa enemmän kuin mitä viinialalle ja muiden tunnetuksi tehtävien tuotteiden myynninedistämistoimiin on myönnetty koko EU:ssa.
<P>
Kun maataloustuotteiden kauppaa vapautetaan, väline yhteisön tuotteiden myynnin edistämiseksi yhteisön ulkopuolisten maiden markkinoilla saattaa olla ainut käytettävissä oleva keino, joka vastaa WTO:n Dohan kehityskierroksen maatalouden puitesopimuksen suuntaviivoja. "Made in EU" -brandin tunnetuksi tekeminen merkitsee meille tilaisuutta säilyttää kilpailukykymme ja pidemmällä aikavälillä jopa lisätä EU:n maatalous- ja elintarviketuotteiden houkuttelevuutta ja laajentaa niiden markkinoita.
<P>
Haluan kiittää komissiota näistä toimenpiteistä, joista olemme puhuneet parlamentissa toistuvasti ja jotka on sisällytetty tekstiin, ja erityisesti siitä, että ammattijärjestöjen rahoitusosuutta on laskettu 20 prosentista 10 prosenttiin ja että myynninedistämistoimiin käytettäviä varoja on lisätty.
<SPEAKER ID="043" NAME="Seán Ó Neachtain">
UEN-ryhmän puolesta. - (GA) Arvoisa puhemies, kiitän jäsen Dumitriuta lämpimästi hänen mietinnöstään ja hänen tekemästään työstä.
<P>
Nämä varat tarjoavat jäsenvaltioille erinomaisen tilaisuuden löytää tuotteilleen markkinoita sekä EU:sta että sen ulkopuolelta. Koska olen kotoisin Irlannista, haluan kertoa, että terveellisten, tuoreiden elintarviketuotteidemme myynnistä maailmanmarkkinoilla, erityisesti Aasiassa, on meille Irlannissa suurta apua. Muiden jäsenten tavoin haluan kuitenkin kertoa, että määrärahoihin liittyviä sääntöjä olisi mielestäni parempi yksinkertaistaa niin, että kaupankäyntiin saisi rahaa helpommin kuin tällä hetkellä, minkä lisäksi määrärahoja on tietenkin nostettava, kuten täällä on todettu. Tämä on hyvin tärkeää paitsi jäsenvaltioille myös koko Euroopan unionille.
<SPEAKER ID="044" NAME="Friedrich-Wilhelm Graefe zu Baringdorf">
Verts/ALE-ryhmän puolesta. - (DE) Arvoisa puhemies, arvoisa komission jäsen, olen kanssanne samaa mieltä siitä, että mainostaminen on tärkeää. On kuitenkin muistettava, että myös ammatilliset rikkeet ja elintarvikkeiden tuotantoalueiden tapahtumat ovat omanlaistaan mainosta.
<P>
Saamme mainosta myös silloin, kun meidät yhdistetään maailmalla BSE:hen eli kun vaakunoissamme esiintyvä eläin tulee hulluksi tai kun jäsenvaltioissa vedetään tuotteita markkinoilta dioksiiniongelman vuoksi - mistä uutisoidaan tietenkin eri puolilta maailmaa - ja kun televisiouutisissa eri puolilla maailmaa näytetään, kuinka miljoonia sairaita karjaeläimiä teurastetaan. Tämä on kielteistä mainosta.
<P>
Siksi meidän on pyrittävä välttämään tällaisia ristiriitaisuuksia - sitä, että puhumme hyvistä tuotteista, mutta meistä uutisoidaan kielteisesti. Työskentelemme kuitenkin asian parissa, mistä esimerkkejä ovat juuri käymämme keskustelu ja saavuttamamme lopputulos.
<P>
Jos haluamme mainostaa EU:n ulkopuolella - ja tämä on perusteltua, meillä on siihen hyvä syy, sillä tuotteemme ovat hyviä - en halua mainonnan olevan yleisluonteista, vaan haluan sen kertovan EU:n monimuotoisuudesta. Kuten tiedätte, Saksassa liittovaltion perustuslakituomioistuin on kieltänyt eräänlaisen pakollisen mainonnan, josta on peritty pakollinen vero. Se huomautti, että mainonta, jossa ei tehdä eroa tuotteiden yksilöllisten ominaisuuksien välillä, ei lisää myyntiä ja että sen sijaan on tärkeää, että yksittäiset tuottajat voivat mainostaa omia erityislaatuisia tuotteitaan.
<P>
Lisäksi niin EU:ssa kuin sen ulkopuolellakin on yhä tärkeämpää kertoa lopputuotteen laadun lisäksi sen tuotantoprosessin laadusta - siitä, millainen tilanne on eläinten suojelun, ympäristön, ainesosien, maatalouden rakenteen ja reilun kaupan suhteen. Nämä kaikki ovat kriteerejä, jotka eivät välttämättä vaikuta lopputuotteen laatuun mutta joita kuluttajat pitävät yhä tärkeämpinä. Siksi meidän on otettava myös tämä osaksi mainontaamme ja varmistettava, että tämä parantaa entisestään EU:n mainetta maailmassa.
<SPEAKER ID="045" NAME="Ilda Figueiredo">
GUE/NGL-ryhmän puolesta. - (PT) Arvoisa puhemies, arvoisa komission jäsen, hyvät parlamentin jäsenet, meidän on muistettava, että meidän on tärkeää tukea voimakkaammin EU:ssa ja sen ulkopuolella toteutettavia, maataloustuotteisiin liittyviä tiedotus- ja myynninedistämistoimia ja parannettava niiden toteuttamisedellytyksiä laajentamalla Euroopan komission ehdotusten soveltamisalaa.
<P>
Kannatamme siksi esittelijän sekä maatalouden ja maaseudun kehittämisen valiokunnan ehdotuksia, joilla pyritään lisäämään toimenpiteitä ja kasvattamaan alalla toimivien ammattijärjestöjen ja -organisaatioiden, myös ohjelman laativan jäsenvaltion järjestöjen ja organisaatioiden roolia, koska ne ovat asiantuntevia ja niillä on merkittävä tehtävä laadunvarmistuksessa, sekä kasvattamaan yhteisön rahoitusosuutta. Erityisesti jäsenvaltioiden valitsemiin hankkeisiin on tärkeää myöntää lisää tukea.
<P>
Lisäksi katsomme, että yhteisön ulkopuolisissa maissa toteutettavien myynninedistämis- ja mainontatoimien pitäisi hyödyttää oliiviöljyn ja oliivien lisäksi myös muita tärkeitä tuotteita, erityisesti viinejä, joilla on suojattu alkuperänimitys tai suojattu maantieteellinen merkintä. Mainitsen tässä yhteydessä myös sen, että maataloustuottajien yhdistyksillä, erityisesti osuustoiminnallisilla viinikellareilla ja muilla pienten ja keskisuurten maataloustuottajien yhdistyksillä, on tärkeä tehtävä: ne ovat äärimmäisen tärkeitä, koska ne turvaavat maataloustuotannon jatkumisen, sillä maataloustuottajat eivät selviäisi yksinään.
<P>
Pyydän jälleen kerran lisää tukea näille maataloustuottajien organisaatioille, jotta ne voisivat auttaa kunnolla säilyttämään perheviljelmät ja tehdä tunnetuksi niiden tuottamia laadukkaita maataloustuotteita, jotka ovat maidemme väestön terveellisen ruokavalion turvaamisen kannalta hyvin tärkeitä.
<P>
Äänestämme siksi tämän mietinnön puolesta.
<SPEAKER ID="046" NAME="Witold Tomczak">
IND/DEM-ryhmän puolesta. - (PL) Arvoisa puhemies, arvoisa komission jäsen, Euroopan unioni vie paljon monia maataloustuotteita, mutta EU:n maatalouden tulevaisuuden ratkaisee kulutus sisämarkkinoilla. Kulutuksen piristäminen voisi hyödyttää maataloustuottajia, kuluttajia ja kokonaisia talouksia.
<P>
Monissa jäsenvaltioissa kulutetaan melko vähän terveellisiä elintarviketuotteita, ja niiden osuuden kasvattaminen hyvillä tiedotus- ja myynninedistämistoimilla on äärimmäisen suotavaa. On kuitenkin tärkeää, että ohjelmat, joista keskustelemme nyt, hyödyttävät EU:n maataloustuottajia, erityisesti pieniä ja keskisuuria tuottajia, joiden osuus kaikista maataloustuottajista on 95 prosenttia.
<P>
Näillä ohjelmilla pitäisi valistaa kuluttajia terveellisestä ruokavaliosta ja jättää samalla valinnat heidän tehtäväkseen. Siispä meidän kannattaisi ryhtyä järjestämään kuulemisia ravitsemusasiantuntijoiden ja urheilualan myyntihenkilöiden kanssa, ja heidän pitäisi myös neuvoa kuluttajia terveelliseen ruokavalioon liittyvissä asioissa. On hyvin tärkeää, että kuluttajille kerrotaan hyvällä tavalla tunnetuksi tehtävien tuotteiden terveyshyödyistä ja tavasta, jolla elintarvikkeet on tuotettu. Tuote-etiketeissä annettavat tiedot eivät riitä.
<P>
Toimet, joilla suuret elintarvikeyhtiöt edistävät massatuotettujen elintarvikkeidensa myyntiä, saattavat olla uhka tälle ohjelmalle, sillä nämä yhtiöt voivat laatia tehokkaita ohjelmia ja niillä on käytettävissään parhaat asiantuntijat. Eikö tämä silloin vaarantaisi laadukkaiden elintarvikkeiden myynnin edistämisen?
<P>
On myös hyvin tärkeää, että tiedot tuotteen vanhentumisesta ovat selvästi luettavissa, ja lisäksi kuluttajia on tärkeää valistaa tuote-etikettien sisältämien tietojen merkityksestä.
<SPEAKER ID="047" NAME="Maria Petre" AFFILIATION="PPE-DE">
(RO) Arvoisa puhemies, haluan aivan aluksi kiittää kollegaani kaikesta siitä kovasta työstä, jota hän on tehnyt esittelijänä yksinkertaistaakseen EU:n lainsäädäntöä ja keventääkseen hallinnollista taakkaa, mikä on todella tarpeen.
<P>
Euroopan unionin tiedotustoimenpiteillä vastataan jäsenvaltioiden todelliseen tarpeeseen parantaa maataloustuotteidensa imagoa niin EU:n kuin muidenkin maiden kuluttajien keskuudessa ja tiedottaa erityisesti niiden laadusta ja ravintoarvosta, elintarvikkeiden turvallisuudesta ja turvallisista tuotantomenetelmistä. Elintarvikkeiden laadun turvaamista koskevan mietinnön esittelijänä arvostan suuresti tätä EU:n tuotteiden kilpailuetua.
<P>
Tämä lakimuutos tarjoaa asiasta kiinnostuneille jäsenvaltioille mahdollisuuden ehdottaa tiedotusohjelmia, myös silloin, kun tätä varten ei ole kolmansissa maissa toteutettavia ohjelmia. Tämän muutoksen ansiosta jäsenvaltiot voivat laajentaa näiden ohjelmien kohteena olevien toimenpiteiden toteuttamisaluetta ja pyytää kansainvälisiltä järjestöiltä apua niiden toteuttamiseen. Euroopan unionin rahoitusosuutta on nostettava, jotta jäsenvaltioiden valitsemille hankkeille voidaan myöntää lisäapua, sillä järjestöjen ja kansallisten viranomaisten myöntämän osuuden ehdot ovat yleisesti ottaen tiukentuneet.
<P>
Kannatan sitä, että valitun ohjelman täytäntöönpanosta vastaavan organisaation pitäisi olla kansainvälinen järjestö, erityisesti kun ohjelmalla pyritään edistämään oliiviöljyn ja ruokaoliivien myyntiä yhteisön ulkopuolisissa maissa, puhumattakaan viineistä, joilla on suojattu alkuperänimitys tai suojattu maantieteellinen merkintä.
<P>
Samalla meidän on muistettava, kuinka tärkeä rooli jäsenvaltioissa kyseisillä aloilla toimivilla ammattijärjestöillä ja -organisaatioilla on maataloustuotteita koskevien tiedotusohjelmien laatimisessa. Haluan lopuksi kiittää vielä kerran esittelijää ja erityisesti komission jäsen Vassiliouta, sillä hän on hyväksynyt kaikki mietinnössä esittämämme ehdotukset.
<SPEAKER ID="048" NAME="Alessandro Battilocchio" AFFILIATION="PSE">
(IT) Arvoisa puhemies, hyvät parlamentin jäsenet, olemme nähneet muutaman viimeisen kuukauden aikana ja ennen kaikkea parlamentin tämän vaalikauden aikana, kuinka suoraa tukea maataloustuottajillemme ja säännöille, jotka suojasivat ennen teollisuuttamme EU:n ulkopuolelta tulevalta halpatuonnilta, on vähennetty tasaisesti. Näin on pyritty vapauttamaan resursseja tämän vuosituhannen uusien ympäristö-, talous- ja sosiaalihaasteiden kohtaamiseen sekä noudattamaan kansainvälisiä kauppasopimuksia.
<P>
Maatalouden ja maaseudun kehittämisen valiokunnan jäsenenä ja ennen kaikkea sellaisen maan edustajana, jonka maataloustuotteiden - oliiviöljyn, viinin ja juustojen - laatu on saanut maailmanlaajuisesti tunnustusta ja arvostusta, voin vain kannattaa kaikenlaisia toimia, joita komissio ehdottaa turvatakseen EU:n tuotannon korkean laadun ja edistääkseen mahdollisuuksien mukaan näiden tuotteiden myyntiä sekä sisämarkkinoilla että ulkomailla.
<P>
Tämä tiedotusohjelma on itse asiassa erityisen tärkeä siksi, että sillä pyritään selventämään EU:n ja muiden maiden kuluttajille, etteivät tuotteemme kilpaile muista maista tulevien, mahdollisesti halvempien tuotteiden kanssa, vaan tarjoavat vaihtoehdon, jossa keskitytään laatuun sekä ympäristö- ja sosiaalinormeja ja eläinten hyvinvointia koskevia vaatimuksia kunnioittavaan tuotantomalliin, jotka puolestaan ovat luonnostaan hyväksi ihmisten terveydelle.
<P>
Säädöksillä, joista äänestämme täällä parlamentissa joka päivä, voi olla hintansa - ennen kaikkea maataloustuottajillemme. Siksi meidän on tarjottava tuottajille kaikki mahdollinen apu, jotta tuotantomme säilyisi monipuolisena ja laadukkaana ja jotta sen laadusta ei tingittäisi yhä homogeenisemmilla maailmanmarkkinoilla. Tästä syystä kannatan esittelijän tarkistuksia, joilla pyritään kasvattamaan komission osarahoitusosuutta, lisäämään rahoitettavia toimia ja ennen kaikkea lisäämään tuottajayhdistysten osallistumista, sillä näillä yhdistyksillä on parhaat edellytykset kertoa tuotteiden laadullisista ominaisuuksista yhä vaateliaammille kuluttajille.
<SPEAKER ID="049" NAME="Alexandru Nazare" AFFILIATION="PPE-DE">
(RO) Arvoisa puhemies, keskustelemme tänään mietinnöstä, joka on EU:n maataloudelle äärimmäisen tärkeä. Kuten esittelijä on itse korostanut, eurooppalaisten tuotteiden laatu ja turvallisuus ovat kilpailuetu, jota ei ole vielä hyödynnetty riittävästi.
<P>
Toimenpiteet, joilla pyritään tiedottamaan näistä tuotteista, niiden laadusta ja niiden täyttämistä elintarvikkeiden turvallisuutta koskevista vaatimuksista sekä edistämään niiden myyntiä, voivat käynnistää ketjureaktion lisäämällä kysyntää, kasvattamalla maataloustuottajien tuotantoa ja voittoja ja luomalla uusia työpaikkoja, mikä merkitsee epäsuorasti myös talouskasvua. Nämä toimenpiteet on kohdistettava yhtä lailla sisämarkkinoiden kuluttajiin kuin yhteisön ulkopuolistenkin maiden kuluttajiin.
<P>
Emme saa unohtaa kilpailua, jonka muiden maiden tuottajat synnyttävät sisämarkkinoilla. Heidän tuotteensa ovat joskus halvempia, mutta hyvin usein ne eivät myöskään vastaa yhtä tiukkoja laatu- ja turvallisuusvaatimuksia. Kuluttajien on osattava tunnistaa yhteisössä valmistetut tuotteet ja tiedettävä, miksi ne ovat muita terveellisempiä. Viimeisenä muttei vähäisimpänä heidän on tiedettävä, että näitä tuotteita ostamalla he tukevat EU:n maataloustuottajia ja maatalouselintarvikkeiden valmistajia ja siten EU:n taloutta.
<P>
Arvostan erityisesti esittelijän aloitetta tunnustaa ammattijärjestöjen ja -organisaatioiden tärkeä rooli, sillä useimmissa tapauksissa niillä on asiantuntemusta, jota maan toimielimillä ei ole. Ne tuntevat myös paremmin markkinoilla vallitsevan todellisen tilanteen ja markkinoiden vaatimukset. Lisäksi katson, että nykyisessä luottokriisissä osarahoitusosuuden nostamista koskeva ehdotus on ehdottoman tarpeellinen. Uskon vahvasti sen kasvattavan näiden varojen käyttöastetta.
<P>
Lopuksi haluan kiittää esittelijää, jäsen Dumitriuta hänen tekemästään kovasta työstä ja hänen esittämistään ehdotuksista. Uskon parlamentin kaikkien jäsenten yhtyvän näihin kiitoksiin.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Arvoisa puhemies, haluan kiittää esittelijää, jäsen Dumitriuta. Maatalousala on jäsenvaltioiden talouksille tärkeä, sillä se tuottaa ruokaa kansalaisille ja maataloustuotteita vientiin ja tarjoaa työtä monille. Euroopan unionin on kyettävä tarjoamaan kansalaisilleen riittävä määrä ruokaa kohtuulliseen hintaan.
<P>
On selvää, että kilpailuhenkisillä markkinoilla on yhä tärkeämpää, että sisämarkkinoilla ja yhteisön ulkopuolisissa maissa toteutetaan maataloustuotteita koskevia tiedotustoimenpiteitä ja myynninedistämistoimenpiteitä. Ammattijärjestöjä tai -organisaatioita on kuultava suunniteltaessa maataloustuotteiden myynnin edistämiseen tähtääviä ohjelmia. Uskon, että tämä asetus kannustaa EU:n maataloustuottajia tekemään maataloustuotteitaan tunnetuiksi.
<P>
Romania tuottaa valtavan määrän maatalouselintarvikkeita, joihin emme valitettavasti törmää EU:n markkinoilla, vaikka monet niistä ovat ympäristöystävällisiä. Näiden tuotteiden myynninedistämiskampanja hyödyttää sekä EU:n kuluttajia että Romanian maataloustuottajia. Erityisesti talouskriisin aikana on selvää, että maatalousala on yksi niistä aloista, joihin on kiinnitettävä erityistä huomiota, joilla on toteutettava asianmukaisia ohjelmia ja joille on tarjottava riittävää rahoitusta.
<P>
Kriisitilanteessa jäsenvaltioiden on kiinnitettävä tiiviimmin huomiota painopisteidensä asettamiseen. Siksi katson, että maatalouden on oltava jatkossakin tuettava ala, koska se on tärkeä EU:n taloudelle.
<SPEAKER ID="051" NAME="Nicodim Bulzesc" AFFILIATION="PPE-DE">
(RO) Arvoisa puhemies, haluan aivan aluksi kiittää esittelijää kovasta työstä, jota hän on tehnyt tämän mietinnön parissa. Mietinnössä otetaan esiin hyvin tärkeä asia. Jäsenvaltioilla on todellinen tarve parantaa maataloustuotteidensa imagoa sekä Euroopan yhteisön että muiden maiden kuluttajien keskuudessa.
<P>
Haluan korostaa kahta tässä mietinnössä esitettyä ehdotusta. Mietinnössä kehotetaan nostamaan Euroopan yhteisön rahoitusosuutta, jotta jäsenvaltioiden valitsemille hankkeille voidaan myöntää lisäapua, sillä järjestöjen ja kansallisten viranomaisten myöntämän osuuden ehdot ovat yleisesti ottaen tiukentuneet.
<P>
Saman tarkistuksen toisessa kappaleessa tavoitellaan Euroopan yhteisön 70 prosentin rahoitusosuutta sellaisten hedelmiä ja vihanneksia koskevien myynninedistämistoimien osalta, jotka kohdistuvat erityisesti kouluissa oleviin lapsiin. Mielestäni nämä tarkistukset ovat tarkoituksenmukaisia, ja toivon, että mahdollisimman monet Euroopan parlamentin jäsenet tukevat tätä aloitetta.
<SPEAKER ID="052" NAME="Iosif Matula" AFFILIATION="PPE-DE">
(RO) Arvoisa puhemies, haluan kiittää esittelijää siitä, että hän on tehnyt kovasti työtä ja laajentanut aluetta, jolla voidaan toteuttaa ohjelmia maataloustuotteista tiedottamiseksi ja niiden myynnin edistämiseksi sekä sisämarkkinoilla että yhteisön ulkopuolisissa maissa.
<P>
Yksi tärkeimmistä tässä mietinnössä esitetyistä tarkistuksista koskee 10 prosenttiyksikön korotusta sekä EU:n osarahoitusosuuteen EU:n maataloustuotteiden myyntiä edistävien ohjelmien kohdalla että määrärahoihin, joilla edistetään maitotuotteiden, hedelmien ja vihannesten kulutusta kouluissa.
<P>
Näin EU hyötyy siitä, että maataloustuotteiden myyntiä edistetään aktiivisemmin, ja samalla yhteisön tuesta hyötyvät eniten lapset ja koululaiset.
<P>
Mielestäni ehdotetut toimenpiteet ovat äärimmäisen tärkeitä, sillä meidän on nyt tärkeämpää kuin koskaan ennen investoida aloihin, jotka kehittyvät nopeasti ja voivat johtaa talouden elpymiseen. Maatalous on yksi tällaisista aloista, ja Euroopan unioni voi auttaa omalta osaltaan huomattavasti sen tilanteen parantamisessa.
<SPEAKER ID="053" NAME="Mairead McGuinness" AFFILIATION="PPE-DE">
(EN) Arvoisa puhemies, maailman suurimmat ruoantuottajat käyttävät miljardeja oman myyntinsä edistämiseen. Ne saattavat käyttää EU:ssa tuotettua ruokaa, mutta ne eivät keskity ruoan alkuperään vaan omiin brandeihinsa. Meillä on kuuluisia televisiokokkeja, jotka mainostavat omaa versiotaan ruoan tuotannosta. Heillä on käytössään televisiokanavat ja miljoonabudjetit. Samalla me puhumme täällä suhteellisen pienestä rahasummasta, jolla edistettäisiin koko EU:ssa tuotettujen elintarvikkeiden myyntiä niin maailmalla kuin sisämarkkinoilla. Se on tärkeä pyyntö! Mietintö on erittäin hyvä, ja kannatan sitä täysin. Hyväksyn myös komission jäsenen täällä tänään esittämät huomiot.
<P>
Olen erityisen kiinnostunut siitä ajatuksesta, että meidän pitäisi edistää tuotteidemme myyntiä rajojemme ulkopuolella, ja kannattaisin sitä täysin, mutta meidän on myös ajateltava realistisesti sitä, miten me aiomme kilpailla ja olemmeko kilpailukykyisiä maailmanmarkkinoilla. Ehkäpä komission jäsen voi vastata tähän. Vaatimustasoamme koskeva kysymys on otettava huomioon. Otetaanko se huomioon WTO:ssa?
<SPEAKER ID="054" NAME="Jim Allister" AFFILIATION="NI">
(EN) Arvoisa puhemies, kannatan varsin voimakkaasti korkealaatuisten elintarvikkeidemme myynnin edistämistä. Nykypäivän vaikeilla markkinoilla laadukas tuote on paras turva, mutta sitä on mainostettava ylettömästi. Olisi hyvä, jos voisimme päästä 60 prosentin osarahoitukseen, ja mielestäni on valitettavaa, ettei komission jäsen voinut olla asiassa yhtä avulias kuin toivoimme hänen olevan.
<P>
Pyydän painokkaasti oman alueeni aluehallinnolta - jota ei ole siunattu suurella aloitekyvyllä tai suurilla varoilla, ottaen huomioon, kuinka paljon se tuhlaa raskaaseen hallintokoneistoon ja turhiin rajat ylittäviin elimiin - että se yrittäisi hyödyntää tätä EU:n rahoitusta ja tarjota siten erinomaiselle paikalliselle tuotannollemme parhaat mahdollisuudet markkinoilla. Toivon, että EU osallistuu 70 prosentin rahoitusosuudella ruoan ja elintarvikkeiden myynnin edistämiseen kouluissamme, ja luotan siihen, ettei innoton paikallishallintomme hukkaa tätä tilaisuutta.
<SPEAKER ID="055" NAME="Avril Doyle" AFFILIATION="PPE-DE">
(EN) Arvoisa puhemies, haluan aivan aluksi kiittää komissiota siitä, että se myönsi hiljattain seuraavaksi kolmeksi vuodeksi 50 prosentin rahoitusosuuden An Bord Bian ehdottamalle, lihaa koskevalle tiedotuskampanjalle, joka toteutetaan Aasiassa. Arvostamme tätä suuresti.
<P>
Vaikka kannatankin tätä ehdotusta voimakkaasti, pyydän saada esittää kaksi kaupallista vastalausetta. Ensinnäkin jotkin maat, kuten Irlanti, eivät todennäköisesti kykene laatimaan tiedotusohjelmia, ellei kaupan ala osoita mielenkiintoa asiaa kohtaan. Vaikka toiseksi ehdotus rahoitusosuuden nostamisesta 60 prosenttiin ja hedelmien ja vihannesten myynninedistämisen osalta 70 prosenttiin onkin varsin tervetullut talouden nykytilanteessa, realistisesti ajatellen yleisen myynninedistämisen laajentamista koskevan aloitteen vaikutukset voivat jäädä rajallisiksi, kun ohjelmat hyödyttävät sekä maksajia että muita tahoja.
<P>
Lopuksi haluan kiittää esittelijää.
<SPEAKER ID="056" NAME="Călin Cătălin Chiriţă" AFFILIATION="PPE-DE">
(RO) Arvoisa puhemies, haluan kertoa kannattavani jäsen Dumitriun mietintöä maataloustuotteita koskevista tiedotus- ja menekinedistämistoimista sisämarkkinoilla. Katson, että meidän on nostettava Euroopan yhteisön osarahoitusosuutta voidaksemme myöntää lisäapua jäsenvaltioiden valitsemille hankkeille.
<P>
Ennen kaikkea on hyvin tärkeää, että nostamme Euroopan yhteisön rahoitusosuutta 70 prosenttiin sellaisten uusien ohjelmien reaalikustannuksista, joilla edistetään hedelmien ja vihannesten kulutusta Euroopan unionin kouluissa. Tällä toimenpiteellä tuetaan huomattavasti ohjelmaa, jolla edistetään hedelmien ja vihannesten menekkiä kouluissa, ja sen toteuttaminen on tärkeä asia lastemme terveyden kannalta.
<SPEAKER ID="057" NAME="Neil Parish" AFFILIATION="PPE-DE">
(EN) Arvoisa puhemies, haluan kiittää esittelijää erittäin hyvästä mietinnöstä.
<P>
Arvoisa komission jäsen, kannatan sitä, mitä sanoitte. Katson, että EU:n maatalouspolitiikan tulevaisuus on voimakkaasti kytköksissä markkinoihin. Meidän on ryhdyttävä toimiin ja edistettävä laadukkaiden tuotteidemme myyntiä. Mainitsitte viinialan uudistuksen. Vedimme aikaisemmin markkinoilta paljon huonolaatuista viiniä, teimme interventio-ostoja ja teimme sitten viinistä biopolttoainetta. Tämä oli täysin väärä tapa toimia. Sen sijaan meidän pitäisi edistää laadukkaan ruoan myyntiä. Meillä on valtavan monipuolinen valikoima viinejä, juustoja, lihaa, oliiviöljyä, hedelmiä ja vihanneksia - mitä vain. EU:ssa tuotetaan paljon näitä kaikkia, ja meidän onkin jatkossa markkinoitava niitä.
<P>
Katson, että kun siirrymme terveystarkastuksesta vuoden 2013 ja sen jälkeisen ajan uuteen maatalouspolitiikkaan, meidän on varmistettava, että käytämme enemmän varoja tuotteidemme myynnin edistämiseen ja yhteyksien luomiseen markkinoille, sillä juuri siellä piilee tulevaisuus.
<P>
Lopuksi totean komission jäsenelle, että ehkäpä hänen pitäisi lähteä Yhdysvaltoihin ja saada presidentti Obama vakuuttuneeksi siitä, että Roquefort on erinomaista juustoa ja että hänen kannattaisi laskea tariffia, jonka presidentti Bush asetti sille ennen virkakautensa päättymistä.
<SPEAKER ID="058" NAME="Czesław Adam Siekierski" AFFILIATION="PPE-DE">
(PL) Arvoisa puhemies, EU:n ja sen ulkopuolisten maiden kuluttajat saavat liian vähän tietoa eurooppalaisen ruoan laadusta ja siitä, millaiset vaatimukset se täyttää. Asetamme EU:n tuottajille poikkeuksellisen tiukat vaatimukset. Kuluttajien pitäisi olla tästä tietoisia, sillä asia vaikuttaa päätöksiin, joita he tekevät valitessaan sopivia tuotteita.
<P>
Kannatan myynninedistämistä ja tiedottamista, vaikka tarkoitankin yleensä tiedolla viestin objektiivisempaa muotoa. Meidän on myös asetettava tiedon laadulle ja myynninedistämismenetelmille erityiset vaatimukset ja normit. Lopuksi kerron kannattavani sitä, että EU:n talousarviosta ja kansallisista talousarvioista tuetaan elintarvikealan tiedotus- ja myynninedistämisohjelmia. Kriisin aikaan on tärkeää, että kysynnän ja kulutuksen, myös ruoan kulutuksen, laskua torjutaan myynninedistämis- ja tiedotustoimin.
<SPEAKER ID="059" NAME="Mariann Fischer Boel">
komission jäsen. - (EN) Arvoisa puhemies, kiitän kaikkia puhujia. On hienoa huomata, että tämä tärkeä asia herättää tällaista intoa ja mielenkiintoa. Katson, että kaikki täällä esitetyt huomiot vastaavat tietyssä määrin pitkälti komission näkemystä ehdotuksesta.
<P>
Haluan käyttää tämän tilaisuuden vastatakseni muutamiin täällä esitettyihin kysymyksiin tai asioihin. Aivan aluksi puhun rahoituksesta - aika monet teistä ovat puhuneet tästä - eli osarahoitusosuuden nostamisesta. Katson kuitenkin, että meidän on seurattava yhteisön rahoituksen tuottamia hyötyjä hyvin huolellisesti, sillä pelkään, että jos nostamme osarahoitusosuutta, lopputulos on se, että myyntiä edistetään vähemmän. Tämä olisi huono lopputulos, ja siksi olemme pitäneet kiinni ehdotuksestamme.
<P>
Laatu on mainittu tänään monta kertaa, ja olen kanssanne siitä samaa mieltä. Mielestäni meillä on ainutlaatuinen tilaisuus keskustella laatuasioista, jotka ovat myös yhteydessä siihen, miten edistämme tuotteidemme myyntiä yhteisön ulkopuolisissa maissa ja kuinka kerromme kuluttajille, mitä he saavat ostaessaan eurooppalaista.
<P>
Julkaisimme viime lokakuussa vihreän kirjan maataloustuotteiden laadusta ja olemme saaneet paljon vastauksia. Verkkosivuillemme on tullut yli tuhat vastausta eri puolilta Euroopan unionia. Sulattelemme nyt kaikkia näitä ajatuksia ja julkaisemme tiedonannon toukokuussa. Meidän pitäisi hyödyntää tätä tilaisuutta, kun täällä parlamentissa keskustellaan siitä, että viestinnällä pitäisi luoda yhteys - kuinka parannamme mahdollisuuksiamme tehdä siitä näkyvä ja ymmärrettävä. Tässä yhteydessä merkintöjä koskeva kysymys, joka on sekä vaikea että tärkeä, tulee osaksi keskusteluja, joten odotan kovasti, että pääsen keskustelemaan kanssanne tästä aiheesta syksyllä.
<P>
Lopuksi puhun järjestelystä, joka koskee hedelmien kulutusta kouluissa ja joka on otettu täällä tänään esiin - se ei sisälly ehdotukseen, mutta haluan pitää teidät ajan tasalla. Ehdotimme, että tämän järjestelyn kohdalla osarahoitusosuus olisi 70 prosenttia, jotta voisimme valistaa nuoria ja käyttää tilaisuuden painottaa koululaisille hyvien ruokailutottumusten merkitystä.
<P>
Kiitän vielä kerran esittelijää, jäsen Dumitriuta erinomaisesta mietinnöstä. Mielestäni tänään käymämme dynaaminen keskustelu vastaa hyvin tätä mietintöä.
<SPEAKER ID="060" NAME="Constantin Dumitriu" LANGUAGE="RO">
Arvoisa puhemies, pahoittelen aivan aluksi sitä, että saatan ylittää minulle myönnetyt kaksi minuuttia muutamalla sekunnilla. Kiitän teitä äärimmäisen tärkeistä kommenteista ja näkemyksistä, joita olette esittäneet tästä mietinnöstä. Luotan siihen, että muutkin kollegat pitävät säännösehdotuksia hyvinä ja että äänestämme niiden puolesta.
<P>
Haluan kertoa kollegoilleni, että kannatan heidän ehdotuksiaan, erityisesti niitä, joilla pyritään tekemään EU:n monimuotoisuutta tunnetuksi, ottamaan käyttöön eurooppalainen laatumerkintä ja muuttamaan yhteisön taloudellista tukea johdonmukaisempaan suuntaan. Minulta on kysytty, miksi oliiviöljyalan lisäksi juuri viinialan kansainväliset organisaatiot voivat toteuttaa myynninedistämishankkeita. Vastaan kysymykseen toisella kysymyksellä: miksi sitten oliiviöljyalan organisaatiot voivat toteuttaa niitä? Vastaukseni on kahdella tapaa myönteinen. Viini ja oliiviöljy ovat Euroopan unionin jäsenvaltioiden erittäin menestyksekkäitä vientituotteita. Näillä aloilla on voimakkaat, kokeneet kansainväliset organisaatiot, jotka ovat jo osoittaneet kykynsä toteuttaa monitahoisia ohjelmia. Lisäksi mietinnössä ei suljeta pois mahdollisuutta toteuttaa hankkeita myös muilla aloilla. Toiseen kysymykseen 70 prosentin osarahoitusosuudesta vastaan, että alkuperäinen rahoitusosuus oli 60 prosenttia ja minusta tuntui, että nykyisessä taloustilanteessa sitä oli tarpeen korottaa.
<P>
EU:n rahastojen hyödyntämisestä saadut kokemukset ovat osoittaneet tähän mennessä, että yksi suurimmista ongelmista on osarahoituksen löytäminen - erityisesti nyt, kun meillä on kaiken kukkuraksi luottokriisi. Yhteisön osarahoitusosuutta on siis korotettava, koska muutoin vaarana on se, ettei varoja käytetä. Arvoisa komission jäsen, kiitän teitä paitsi siitä, että pidätte tätä mietintöä tärkeänä, myös ennen kaikkea esittämistänne näkemyksistä. Vaikka kyse onkin kuulemismenettelystä, toivon, että nämä tarkistukset sisällytetään komission uuteen ehdotukseen.
<P>
Loppuyhteenvetona totean, että tämä mietintö on tärkeä kahdesta syystä. Jäsenvaltiot voivat laajentaa näiden ohjelmien kohteena olevien toimenpiteiden toteuttamisaluetta ja pyytää kansainvälisiltä järjestöiltä apua niiden toteuttamiseen. Mietinnöllä annetaan ammattijärjestöille ja -organisaatioille merkittävämpi rooli tuotteita koskevien tiedotus- ja myynninedistämisohjelmien laatimisessa ja toteuttamisessa. Viimeisenä muttei vähäisimpänä totean mietinnön vastaavan niiden ehdotusten logiikkaa, jolla EU:n lainsäädäntöä muutetaan EU:n varojen käytön helpottamiseksi: siinä korotetaan osarahoitusosuutta, mikä on tärkeää aikana, jolloin luoton saaminen on äärimmäisen vaikeaa. Lisäksi haluan mainita, että maatalouden ja maaseudun kehittämisen valiokunnan jäsenet hyväksyivät mietinnön yksimielisesti.
<P>
Haluan myös käyttää tämän tilaisuuden kiittääkseni valiokunnassa toimivia kollegoitani heidän tarjoamastaan tuesta. Kiitän henkilökohtaisesti jäsen Parishia häneltä saamastani tuesta sekä viimeisenä muttei vähäisimpänä jäsen Goepelia luottamuksesta, jota hän osoitti minua kohtaan antaessaan tämän mietinnön laatimisen minun tehtäväkseni.
<SPEAKER ID="061" NAME="Puhemies">
(IT) Keskustelu on päättynyt.
<P>
Äänestys toimitetaan myöhemmin tänään.
