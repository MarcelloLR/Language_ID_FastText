<CHAPTER ID="015">
Moldovan tasavallan tilanne (keskustelu) 
<SPEAKER ID="365" NAME="Puhemies">
(FR) Esityslistalla on seuraavana neuvoston ja komission julkilausumat Moldovan tasavallan tilanteesta, mutta jäsen Watson halunnee ensin ilmoittaa parlamentille, että istuntosalissa on läsnä korkea-arvoisia moldovalaisia julkisuuden henkilöitä.
<SPEAKER ID="366" NAME="Graham Watson" AFFILIATION="ALDE">
(EN) Arvoisa puhemies, haluan ilmoittaa kollegoille, että lehterille on saapunut tätä keskustelua varten kolmen Moldovan parlamentissa olevan oppositiopuolueen johtajat: Chişinăun pormestari ja Moldovan liberaalipuolueen varapuheenjohtaja Dorin Chirtoacă, liberaalidemokraattisen puolueen puheenjohtaja Vladimir Filat sekä "Moldova Noastră" -liiton puheenjohtaja Serafim Urechean.
<P>
(Suosionosoituksia)
<SPEAKER ID="367" NAME="Petr Nečas" LANGUAGE="CS">
Arvoisa puhemies, arvoisa komission jäsen, hyvät parlamentin jäsenet, neuvosto ja parlamentti seuraavat erittäin jännittyneinä 5. huhtikuuta pidettyihin parlamenttivaaleihin liittyviä Moldovan tapahtumia. Lähinaapurustossamme on puhjennut merkittävä poliittinen kriisi, joka on vakava haaste Moldovaa koskevalle EU:n politiikalle ja yleisesti ottaen koko alueelle. Tämä on erityisen huolestuttavaa, koska EU aikoo parhaillaan perustaa itäisen kumppanuuden. Meidän kaikkien edun mukaista on varmistaa, ettei Moldovan tilanne vaaranna itäisen kumppanuuden toteuttamista. Meidän on erotettava selvästi toisistaan yhtäältä presidentti Voroninin julkilausumat ja poliittisten edustajien toimet ja toisaalta Moldovan kansalaisten edut.
<P>
EU lähetti erityisedustajansa Kalman Mizsein Moldovaan heti Kishinevissä 7. huhtikuuta puhjenneiden väkivaltaisten mielenosoitusten jälkeen. Hän on siitä lähtien tehnyt kovasti töitä saadakseen Moldovan eri puolueet aloittamaan keskenään poliittiset neuvottelut. Uudessa parlamentissa edustajanpaikkoja voittavien puolueiden on sovittava demokraattisten periaatteiden mukaisesta realistisesta ratkaisusta. Erityisedustaja on pitänyt koko kriisin ajan tiiviisti yhteyttä puheenjohtajavaltion ja korkean edustajan Javier Solanan kanssa.
<P>
Kenties tiedättekin, että myös Tšekin pääministeri Mirek Topolánek vieraili eilen Kishinevissä. Hän kehotti painokkaasti Moldovan viranomaisia ja oppositiota aloittamaan poliittisen vuoropuhelun. Hän tapasi presidentti Voroninin, pääministeri Greceanun ja opposition edustajia. Puheenjohtajavaltion lähettämä keskeinen viesti oli täysin sopusoinnussa Kalman Mizsein toteuttamien pitkän aikavälin toimien kanssa. Moldovan yhteiskunnassa on vahvistettava kansalaisoikeuksia, ja hallituksen on mahdollistettava kansalaisyhteiskunnan asianmukainen toiminta sekä taattava sananvapaus ja muut perusihmisoikeudet. Lisäksi on oleellista, että Moldovan oppositiolla on pääsy tärkeimpiin tiedotusvälineisiin, jotta se voi ilmaista mielipiteensä ja osallistua poliittiseen taisteluun yhtäläisin edellytyksin. Toisaalta opposition edustajien on tehtävä rakentavaa yhteistyötä hallituspuoleen kanssa ja kunnioitettava vaalituloksia. Pääministeri Topolánek painotti Eurooppa-neuvoston puheenjohtajana kaikille edustajille, että mahdollisuus liittyä Euroopan unioniin on erittäin tärkeää pitää aina mielessä. Moldova ei saa poiketa demokratiaan johtavalta tieltä. Itäistä kumppanuutta koskevan hankkeen pitäisi vahvistaa Moldovaa tällä tiellä.
<P>
Haluan muistuttaa, että 8. huhtikuuta julkistettu virallinen vaalitulos oli voitto Moldovan kommunistiselle puolueelle, joka sai lähes 50 prosenttia äänistä. Muut äänet jakautuivat kolmen oppositiopuolueen välillä. Tämän perusteella kommunistit saavat 60 kaikkiaan 101 edustajanpaikasta uudessa parlamentissa. Alustavassa arviossaan vaaleja tarkkaillut kansainvälinen valtuuskunta totesi vaalit päteviksi, mutta viittasi kampanjan aikana esiintyneisiin useisiin ongelmiin.
<P>
Opposition ja joidenkin kansalaisjärjestöjen mukaan petos kuitenkin pilasi vaalit. Keskusvaalilautakunta laski viime viikolla äänet uudelleen ja totesi, että vallassa oleva kommunistinen puolue oli todellakin voittanut 60 kaikkiaan 101 edustajanpaikasta. Ensimmäisen laskentakerran tulokset näin ollen vahvistettiin. Opposition mukaan suurin ongelma ei ole äänten laskenta vaan vaaliluettelot, joissa väitetään olevan satojatuhansia "kuolleita sieluja" tai henkilöitä, joita ei ole oikeasti olemassa. Oppositio tarkastaa parhaillaan vaaliluetteloita, jotta se voi näyttää väitteensä toteen. Komission edustajan mukaan äänten uudelleenlaskennassa ei havaittu merkkejä petoksesta. Oppositio totesi lisäksi, että hallituspuolue oli syyllistynyt hallinnollisten resurssien laajaan väärinkäyttöön vaalikampanjan aikana. Kansainväliset vaalitarkkailijat arvostelivat tässä yhteydessä Moldovan viranomaisia. EU oli varoittanut Moldovan viranomaisia tästä ongelmasta monta kertaa ennen vaaleja. Erityisesti valitettiin lehdistönvapauden puutteesta ja siitä, että viranomaiset olivat sortaneet opposition edustajia.
<P>
Riippumattomia tiedotusvälineitä koskeva paine lisääntyi voimakkaasti mielenosoitusten vuoksi. Toimittajia pidätettiin ja vainottiin. Ulkomaalaisia toimittajia karkotettiin tai estettiin saapumasta maahan. Tämän lisäksi on vielä yksi erittäin huolestuttava asia. Moldovan viranomaiset syyllistyivät kriisin aikana vakaviin ihmisoikeusrikkomuksiin. Raporttien mukaan lähes 250 ihmistä pidätettiin 7. huhtikuuta järjestettyjen väkivaltaisten mielenosoitusten vuoksi. Poliisi pieksi useita pidätettyjä, jotka olivat enimmäkseen nuoria, ja heitä kohdeltiin epäinhimillisesti ja kidutettiin, ja heiltä evättiin oikeusapu ja mahdollisuus ilmoittaa tilanteesta perheilleen. Kolme nuorta mielenosoittajaa menehtyi.
<P>
Teimme Moldovan viranomaisille erittäin selväksi, ettei EU hyväksy tällaista ihmisoikeuksien ja tiedotusvälineiden vapauksien loukkaamista. Kishinevissä tapahtuneet väkivaltaisuudet eivät oikeuta valtion viranomaisia julmiin tekoihin. Moldova on noudattanut eurooppalaisia normeja ja arvoja Moldovaa koskevan EU:n toimintasuunnitelman kaltaisten toimien ansiosta. EU on kehottanut Moldovan viranomaisia noudattamaan ihmisoikeuksia ja perusvapauksia koskevia periaatteita.
<P>
Moldovan presidentti Vladimir Voronin otti 15. huhtikuuta oikeansuuntaisen askeleen armahtaessaan kaikki ne mielenosoitusten yhteydessä pidätetyt, jotka eivät olleet aiemmin tehneet rikoksia. Hän vaati lisäksi, että tapahtumat tutkitaan avoimesti ja asianmukaisesti. Tutkinta on toteutettava yhteistyössä asian kannalta merkityksellisten eurooppalaisten ja kansainvälisten elinten kanssa. EU, Euroopan neuvosto, Etyj ja YK seuraavat ihmisoikeustilannetta tarkasti tapahtumapaikalla. Niiden toimia on tärkeää koordinoida. Kansainvälisten toimijoiden on osallistuttava Moldovassa suoritettavaan tutkintaan, jotta sitä voidaan pitää luotettavana ja oikeudenmukaisena. Moldovan yhteiskunnassa viime viikkoina vallinnut voimakas konflikti ja epäluottamus voidaan poistaa ainoastaan avoimella prosessilla.
<P>
Kriisiin on tärkeää löytää poliittinen ratkaisu. Moldovassa on erittäin vakavia taloudellisia ongelmia, jotka johtuvat maailmanlaajuisesta rahoituskriisistä. Moldova ei voi torjua näitä ongelmia, jos poliittinen kuohunta jatkuu. Moldovaan on kiireesti saatava toimiva hallitus. Lisäksi tarvitaan ulkoista apua, myös IMF:n huomattavaa tukea. Tässä vaiheessa on erittäin tärkeää katsoa nykyisen kriisin välittömiä seurauksia pitemmälle ja pohtia, miten Moldovan kanssa olisi meneteltävä. Kriisi on osoittanut selvästi, että Moldovan demokraattisten standardien ja toimielinten vahvistaminen edellyttää johdonmukaisia ja kunnianhimoisia toimia. EU:n on tehostettava avustustaan, jossa keskitytään yhteiskunnan rakenteiden kehittämiseen uudistamalla poliisivoimia ja oikeuslaitosta sekä takaamalla tiedotusvälineiden vapaudet ja moniarvoisuus. Kun Moldovan poliittiset puolueet sopivat nykyisestä kriisistä selviytymiseksi toteutettavista toimista, niiden on sitouduttava uudistamaan edellä mainittuja aloja perinpohjaisesti.
<P>
Hyvät parlamentin jäsenet, haluan lopuksi korostaa, että Moldova on ollut jo vuosia Itä-Euroopan edistyneimpiä valtioita, kun tarkastellaan päätöstä täyttää demokratian vaatimukset ja halukkuutta lähentyä EU:hun. On etujemme mukaista auttaa Moldovaa selviytymään nykyisestä kriisistä ja etenemään tällä tiellä. Itäinen kumppanuus tarjoaa uuden, kunnianhimoisen mahdollisuuden lisätä EU:n avustusta, joka kohdennetaan Moldovassa ja muissa alueen valtioissa toteutettaviin poliittisiin ja taloudellisiin uudistuksiin. Meidän kaikkien etujen mukaista on varmistaa, että Moldovassa vahvistetaan demokratiaa ja että Moldova lähentyy Euroopan unionia.
<SPEAKER ID="369" NAME="Olli Rehn">
komission jäsen. - (EN) Arvoisa puhemies, jäsen Watsonin ilmoitukseen viitaten haluan ensimmäiseksi toivottaa Moldovasta saapuneet vieraamme lämpimästi tervetulleiksi.
<P>
Moldovan tasavallan tilanne on todellakin erittäin huolestuttava. Seuraamme tapahtumia tiiviisti ja etsimme keinoja, joilla edistää vuoropuhelua ja sovintoa maan poliittisten voimien välillä.
<P>
Äskettäin pidettyjen vaalien osalta kollegani Benita Ferrero-Waldner oli tyytyväinen Etyjin johtaman kansainvälisen vaalitarkkailuvaltuuskunnan alustavaan arviointiin. Valtuuskunta toteaa johtopäätöksissään, että vaalit oli pidetty moniarvoisissa olosuhteissa, että äänestäjille oli tarjottu erilaista poliittista vaihtoehtoa ja että vaalit täyttivät monet demokraattisia vaaleja koskevat kansainväliset vaatimukset.
<P>
Vaaleissa havaittiin kuitenkin myös merkittäviä puutteita, jotka ovat todella huolestuttavia ja jotka komissio oli tuonut julki jo paljon ennen vaaleja. Esimerkiksi viranomaiset puuttuivat asioihin liikaa, ilmaisunvapautta ja kaikkien puolueiden oikeutta päästä tiedotusvälineisiin ei kunnioitettu riittävästi, ja luottamus demokraattiseen prosessiin ja vaaliprosessiin oli yleisesti puutteellista. Näihin puutteisiin on puututtava kiireellisesti, ja varsinkin sen jälkeen, mitä tapahtui 7. huhtikuuta.
<P>
Tätäkin huolestuttavampia ovat uutiset laajoista ihmisoikeusloukkauksista vaalipäivän jälkeen järjestettyjen mielenosoitusten seurauksena. Huhtikuun 7. päivän mielenosoituksia seuranneen kuohunnan jälkeen komissio tuomitsi voimakkaasti liiallisen voimankäytön ja kehotti asianosaisia lopettamaan kiihotuspuheet ja väkivaltaisuudet.
<P>
Kiinnitämme tähän asiaan edelleen tarkasti huomiota. Ihmisoikeuksien kunnioittaminen on edelleen keskeinen edellytys Moldovan suhteidemme kehittämiselle. On erittäin tärkeää, että turvallisuusjoukkoihin kohdistuvat syytökset vakavista ihmisoikeusloukkauksista tutkitaan perusteellisesti ja pikaisesti. Mikäli syytökset vahvistetaan, viranomaisten on varmistettava, että väärinkäytöksistä vastuussa olevat todellakin saadaan oikeuden eteen.
<P>
Olen tyytyväinen siihen, että presidentti Voronin on suostunut tapaamaan Euroopan neuvoston ihmisoikeusvaltuutetun Thomas Hammarbergin sekä tekemään yhteistyötä Euroopan unionin erityisedustajan kanssa. Suhtaudun myönteisesti myös siihen, että Moldova on kiinnostunut mahdollisuudesta lähettää alueelle EU:n tiedonkeruuvaltuuskunta.
<P>
Vaikka nämä valtuuskunnat eivät korvaakaan valtion velvollisuutta tutkia ihmisoikeusloukkauksia ja nostaa niitä koskevat syytteet, ne voivat kuitenkin auttaa valaisemaan viimeisimpien vaalien tapahtumia ja niiden jälkiseurauksia. Ne voivat jossakin määrin myös edistää poliittista vuoropuhelua, joka vahvistaisi kansalaisten luottamusta.
<P>
Tämänhetkinen tilanne Moldovassa on erittäin hauras. Maa on toistuvasti ilmaissut haluavansa syventää suhteitaan Euroopan unioniin. Tämänhetkinen kriisi koettelee Moldovan määrätietoisuutta tässä asiassa.
<P>
Olemme tyytyväisiä siihen, ettei Romania ole ryhtynyt vastavuoroisiin toimiin sen jälkeen, kun Romanian kansalaisia koskevat viisumivaatimukset otettiin uudelleen käyttöön ja kun heidän suurlähettiläänsä julistettiin ei-toivotuksi henkilöksi. Meidän on rohkaistava kaikkia kumppaneita toimimaan erittäin varovaisesti ja pitämään jatkuvasti mielessä, että ensisijaisena tavoitteena on maan vakauttaminen.
<P>
Nykytilanne on erittäin huolestuttava, mutta emme saisi menettää kykyämme nähdä asiat laajemmassa yhteydessä. Jotta Moldova voisi olla tulevaisuudessa vakaa ja vauras maa, on erittäin tärkeää, että se syventää suhteitaan Euroopan unioniin. Itäinen kumppanuus käynnistetään pian, joten meidän on osoitettava, että olemme todellakin valmiita avustamaan Moldovaa tämänhetkisten ongelmien ratkaisemisessa erityisesti laukaisemalla jännityksiä, edistämällä vuoropuhelua ja vahvistamalla EU:n ja Moldovan välisiä yhteyksiä.
<P>
Moldovan tasavalta on naapurimme. Olemme työskennelleet Moldovan kansalaisten kanssa läheisessä ja luottamuksellisessa suhteessa 15 vuoden ajan. Olemme täysin tietoisia Moldovan toiveesta päästä EU:n jäseneksi. On äärimmäisen tärkeää, että tuemme jatkossakin Moldovan kansaa ja pyrimme yhteistyössä vastaamaan paitsi vaalien aikana syntyneisiin myös maailmanlaajuisen finanssi- ja talouslaman mukanaan tuomiin haasteisiin. Toisin sanoen välitämme Moldovasta ja sen kansalaisista.
<SPEAKER ID="370" NAME="Marian-Jean Marinescu">
PPE-DE-ryhmän puolesta. - (RO) Moldovan tasavallalla on kansainvälisiä velvollisuuksia ja sitoumuksia, mikä tarkoittaa sitä, että maalla on velvollisuus kunnioittaa demokratiaa, oikeusvaltioperiaatetta ja ihmisoikeuksia. Viimeaikaiset tapahtumat ovat kuitenkin osoittaneet maan laiminlyöneen vakavasti kaikkia näitä sitoumuksia. Umpimähkäiset pidätykset, sieppaukset, ihmisten katoamiset, pidätettyjen oikeuksien räikeät loukkaukset, epäinhimillinen ja halventava kohtelu, kansalaisten pelottelu ja aseilla uhkailu ovat valitettavia tekoja, jotka vaarantavat maan tulevaisuuden.
<P>
Joukkotiedotusvälineiden ja oppositiopuolueiden edustajia vastaan käynnistetty kampanja sekä toimittajien pidätykset ja karkotukset ovat vakavia ja valitettavia tekoja. Tuomitsen tämän ahdistelun, vakavat ihmisoikeusloukkaukset sekä Moldovan tasavallan hallituksen laittoman toiminnan.
<P>
EU:n Moldovalle vuosiksi 2007-2010 myöntämän demokratian ja hyvän hallintotavan kehittämiseen tarkoitetun tuen määrä on 50 miljoonaa euroa. Toivottavasti näillä rahoilla ei ole koulutettu poliiseja käyttämään väkivaltaa väestöä vastaan. Pyytäisin komissiota esittämään Euroopan parlamentille kertomuksen kaikkien EU:n varojen käytöstä Moldovan tasavallassa.
<P>
Romania toteuttaa nyt ja myös jatkossa ennakoivaa politiikkaa, jonka tarkoituksena on tukea Moldovan tasavallan yhdentymistä Euroopan unionin järjestelmiin. Tämä ei johdu ainoastaan historiallisista siteistämme maan kansalaisiin, vaan pikemminkin siitä, että olemme vakuuttuneita, että Moldovan tasavallan kohtalo on Euroopan unionin jäsenyys. Se on nimittäin uudenaikainen ja demokraattinen valtio, jonka perustana on ihmisoikeuksien ja perusvapauksien kunnioittaminen. Moldovan viranomaisten Romanian valtioon kohdistamat syytökset ovat roskapuhetta. Romanian kansalaisia koskevan viisumivaatimuksen käyttöönotto on myös epäoikeutettu teko, jota ei voida hyväksyä. Valtion päämies vaihtuu, mutta kansalaiset pysyvät samoina.
<P>
Mielestäni on Euroopan unionin etu, että Moldovan tasavalta seuraa EU:n näyttämää tietä ja noudattaa kansalaisten toivetta elää vakaassa ja turvallisessa demokraattisessa valtiossa. Tässä mielessä itäinen kumppanuus on tehokas väline, joka tarjoaa Moldovan tasavallan kansalaisille kanavan toteuttaa toiveensa EU:n jäsenyydestä.
<SPEAKER ID="371" NAME="Marianne Mikko">
PSE-ryhmän puolesta. - (ET) Hyvät kollegat, olen aina ollut Moldovan vahva tukija, mutta tämänhetkinen kriisi saa minut todella huolestumaan. Vaikka Moldova on pieni maa, joka on riippuvainen ulkomaisesta tuesta, emme voi sulkea silmiämme, kun oikeusvaltioperiaatteita loukataan.
<P>
Euroopan unionin ja Moldovan väliset suhteet ovat meille edelleen hyvin tärkeät, mutta on turha toivoa, että Euroopan unioni koostuu naiiveista ja sinisilmäisistä ihmisistä, jotka uskovat kaiken, mitä Moldovan viranomaiset heille esittävät totuutena. Pian Moldovaan matkustavalla Euroopan parlamentin ad hoc -valtuuskunnalla on tärkeä merkitys. Mikään aihe ei ole sille tabu. Haluaisimme tietää, miten poliisi kohteli mielenosoittajia vaalien jälkeisenä aikana. Ihmisoikeuksien kunnioittaminen sekä sanoissa että teoissa on Euroopan unionille ja kansalaisten suoraan valitsemille edustajille äärimmäisen tärkeää. Valitettavasti Moldovan tasavalta ilmoitti eilen ulkoasioiden valiokunnan ja Moldovan valtuuskunnan kokouksessa, että EU:n täytyy varautua Chişinăussa yksinpuheluihin. Sitä emme voi hyväksyä, sillä Euroopan yhdentyminen tarkoittaa avointa vuoropuhelua. Kumppanit siis keskustelevat kaikesta. Uskon itäiseen kumppanuuteen sekä demokratian mahdollisuuksiin Moldovassa. Auttakaamme siis Moldovaa.
<SPEAKER ID="372" NAME="Graham Watson">
ALDE-ryhmän puolesta. - (EN) Arvoisa puhemies, Moldovan tasavalta tuo mieleen surullisia muistoja Euroopan onnettomasta menneisyydestä: kommunistinen hallinto julistautuu omaehtoisesti voittajaksi, vastustajia mukiloidaan ja tapetaan, naapurimaita syytetään levottomuuksien järjestämisestä. Jos on olemassa oikeita todisteita siitä, että Romanian turvallisuuspalvelu on lietsonut väkivaltaisuuksia, kansainvälisen yhteisön täytyy tutkia asia tarkasti.
<P>
Parlamentin valtuuskunnan on ensi viikolla etsittävä todisteita tiedoille, joiden mukaan maassa on painettu 200 000 ylimääräistä äänestyslippua, ja väitteille, että 400 000 äänestäjää rekisteröityi vaalipäivänä puutteellisilla henkilötodistuksilla ja että Transnistriassa suurelta määrältä äänestäjiä evättiin äänioikeus. Ennen kuin nämä väitteet on tutkittu ja ennen kuin Etyj on julkaissut raporttinsa, monet eivät usko vaalitulosta riippumatta siitä, mitä päätöksiä Moldovan tuomioistuimet tekevät. Voi olla, että komission jäsenen Ferrero-Waldnerin vaistomainen optimismi osoittautuu vääräksi.
<P>
Myös presidentti Voroninin olisi tuomittava mielenosoitusten jälkeen sattumanvaraisesti kerättyjen nuorten pidätykset, pahoinpitelyt ja laittomat teloitukset. Esteet asianajajien ja kansalaisjärjestöjen toiminnalta on vihdoin poistettava, pidätettyjen nimet ja määrä on vihdoin julkaistava. Haluan komission vahvistavan, rikkooko Romanian suurlähettilään karkotus ja viisumien vaatiminen matkailijoilta EU:n ja Moldovan välisiä sopimuksia. Jos näin on, mitä komissio aikoo tehdä?
<P>
Myös presidentti Băsescun passeja koskeva ilmoitus lisäsi jännitteitä. Meidän on oltava hienovaraisia kahdenvälisissä suhteissa, mutta siitä huolimatta vaadittava, että sopimuksia kunnioitetaan.
<P>
Tänään vieraanamme olevat moldovalaiset kertovat maasta, jossa vapaus ja demokratia kielletään hyvin monella tavalla, jossa internetin toiminnassa on selittämättömiä häiriöitä, jossa televisiokanavat katoavat näkyvistä ja jossa valtion TV-kanavilla näytetään mieluummin vatsatanssia kuin kaduilla puhjenneita väkivaltaisuuksia.
<P>
Unionin on geopoliittiset näkökohdat huomioon ottaen ymmärrettävä Moldovan menettelytapoja: kansa haluaa kiihkeästi demokratiaa ja valinnanvapautta, maa käy laajamittaista kauppaa läntisten maiden kanssa ja on yhteydessä Euroopan unionin jäsenvaltioihin maantieteellisesti, historiallisesti ja kulttuurisesti. Ensi kuussa, kun johtajamme kokoontuvat itäisen kumppanuuden huippukokoukseen, heidän on varmistettava, että he rakentavat kumppanuutta demokratian ja ihmisoikeuksien perustalle. Presidentti Voroninin ja hänen kumppaneidensa on sitouduttava tähän asiaan. Euroopan unionin on vaadittava sitä.
<SPEAKER ID="373" NAME="Bastiaan Belder" AFFILIATION="IND/DEM">
(NL) Kansainväliset raportit huhtikuun alun levottomuuksista ja niiden seurauksista Moldovassa herättävät suuren joukon kysymyksiä, jotka Euroopan unionin toimielinten on esitettävä Moldovan ja Romanian viranomaisille.
<P>
Ensinnäkin Chişinău. Aikooko Moldovan hallitus todellakin vastedes avata hätätapauksissa tulen mielenosoittajia kohti? Kehotan parlamentin jäseniä tutustumaan pääministerin valtion televisiossa antamaan ilmoitukseen. Miten Moldovan hallitus selittää radikaalin täyskäännöksen kansallisesta turvallisuudesta vastaavien elinten suhtautumisessa mielenosoittajiin ja muihin vastustajiin? Kysymyksessä on täyskäännös ilkivaltaa, tuhopolttoja ja hallintorakennusten ryöväämistä kohtaan osoitetusta käsittämättömästä passiivisuudesta aseettomiin kansalaisiin kohdistuneeseen raakaan fyysiseen väkivaltaan, jonka seurauksena kolme ihmistä kuoli epäilyttävissä olosuhteissa.
<P>
Ennen kaikkea miten Moldovan tasavalta pesee kätensä näistä kaikista perustavanlaatuisimpien perusoikeuksien loukkauksista? Arvoisa puhemies, 14 moldovalaisen kansalaisyhteiskunnan puolustajan eilen puheenjohtajavaltio Tšekille toimittama yhdeksän suositusta sisältävä avoin kirje on ehdottomasti otettava huomioon, kun haetaan vastausta tähän viimeiseen ja ratkaisevaan kysymykseen. Toivon, että Euroopan unionin toimielimet, komission jäsen Rehn ja puheenjohtajavaltio Tšekki ottavat kirjeen huomioon. Moldovan yhteiskunnan merkittävät henkilöt pyytävät selitystä. Meidän on kohdattava Moldovan viranomaiset.
<P>
Lisäksi Brysselin on ainakin pyydettävä Bukarestilta selitystä ehdotukselle tarjota mahdollisuus Romanian kansalaisuuteen laajassa mittakaavassa sellaisille Moldovan kansalaisille, joilla on romanialaiset isovanhemmat. Euroopan unionin kuuleminen näin laajan päätöksen kauaskantoisista seurauksista on todellakin järkevää.
<SPEAKER ID="374" NAME="Adrian Severin" AFFILIATION="PSE">
(EN) Arvoisa puhemies, Moldovan tasavallan väkivaltaisuudet eivät olleet vallankumous vaan kapina, joka tapahtui jakautuneen yhteiskunnan vallankumouksellisessa ilmapiirissä. Voidaan myös ajatella, että väkivaltaisuudet olivat provosoituja ja niitä käytettiin osana strategiaa, jonka tavoitteena on määrittää uudelleen Euroopan unionin ja Euraasian rajat.
<P>
Tämän vuoksi ongelma, joka meidän täytyy ratkaista, on yhteisön ongelma. Se ei ole vain sisäinen ongelma tai yhden jäsenvaltion ongelma. Tätä ongelmaa ei kuitenkaan saa ratkaista kostamalla vaan pyrkimällä vahvemmin saamaan Moldova sitoutumaan eurooppalaiseen toimintatapaan. Ratkaisuksi ei kelpaa myöskään se, että Moldovan eliitti poistuu maasta ulkomaisen passin turvin.
<P>
Tämän vuoksi meidän on vahvistettava EU:n valtuuskunnan toimeksiannon laajuutta ja resursseja, nopeutettava Moldovan kanssa käytäviä neuvotteluja viisumien myöntämisen helpottamisesta ja syvennettävä yhteistyötä sekä yleisen järjestyksen että ihmisoikeuksien kunnioittamisen parantamiseksi. Meidän on työskenneltävä yhdessä viranomaisten, opposition ja kansalaisyhteiskunnan kanssa mutta myös Venäjän kanssa, koska Venäjällä on merkittävästi vaikutusvaltaa alueella. Meidän on vältettävä sitä, että näitä tapahtumia käytetään verukkeena yksipuoliseen ratkaisuun päätymiselle Transnistriassa.
<SPEAKER ID="375" NAME="Anna Ibrisagic" AFFILIATION="PPE-DE">
(SV) Arvoisa puhemies, joidenkin mielestä meidän olisi laadittava Moldovaa koskeva päätöslauselma ja joidenkin mielestä ei. Ne, jotka eivät halua päätöslauselmaa, toteavat usein, että itse asiassa Etyj hyväksyi itse vaalit. Haluan kuitenkin todeta, että Etyjin raportti ei ollut täysin kritiikitön. Päinvastoin selvityksessä esitettiin runsaasti kritiikkiä. Päätöslauselma ei kuitenkaan koske ainoastaan vaaleja, vaan myös vaalien jälkeisiä tapahtumia ja tapahtumia, jotka ovat jatkuneet Moldovassa jo melko pitkään.
<P>
Ihmisoikeuksia on kunnioitettava. Tiedotusvälineille on annettava vapautta. Rauhanomaisten mielenosoittajien pahoinpitelyä ei voida koskaan hyväksyä. Päätöslauselman hyväksyminen tarkoittaisi sitä, että lähetämme Moldovan kansalle vahvan signaalin osoittaaksemme, etteivät he ole yksin, että näemme, mitä siellä tapahtuu, emmekä hyväksy sitä. Näin ollen kehotan teitä kaikkia kannattamaan päätöslauselmaa.
<SPEAKER ID="376" NAME="Victor Boştinaru" AFFILIATION="PSE">
(RO) Moldovan tasavallan tapahtumat olivat ennustettavissa jo kauan. Tarkoitan tällä sitä, että vuonna 2008 EU:n ja Moldovan välisessä vuoropuhelussa mainittiin ainakin seuraavat kolme tärkeää kysymystä: a) oppositiolla on oltava vapaa pääsy julkisiin joukkotiedotusvälineisiin; Voroninin hallinto on järjestelmällisesti kieltänyt tämän ja tehnyt siitä vakiintuneen käytännön; b) Moldova ei ole noudattanut Venetsian komission pyyntöä olla muuttamatta parlamenttivaaleja koskevaa lainsäädäntöä, vaan Chişinăun hallinto ja sen yhteistyökumppanit kieltäytyivät tästä jyrkästi; c) opposition on osallistuttava päätöksentekoon, joka koskee maan politiikkaa, erityisesti maan Eurooppaan integroitumista koskevaan politiikkaa; hallitus on kieltäytynyt jyrkästi myös tästä.
<P>
Se, että kumppanimme Chişinăussa ovat jättäneet nämä tärkeät kysymykset huomiotta tai kieltäneet ne järjestelmällisesti, tarkoittaa itse asiassa sitä, että Moldova on torjunut Euroopan unionin täydellisesti asioissa, jotka ovat maan tulevaisuuden kannalta erittäin tärkeitä. Vaalipäivän tapahtumat olivat vain ennustettavissa oleva päätös tarinalle, johon Euroopan unioni ja Euroopan parlamentti ovat ehkä osasyyllisiä.
<SPEAKER ID="377" NAME="Maria Petre" AFFILIATION="PPE-DE">
(RO) Arvoisa puhemies, hyvät kollegat, meillä on Moldovan kanssa kolmenlaisia ongelmia, joista kaikki ovat vakavia ja joiden pohjalta voimme suunnitella kolme toimintalinjaa. Ensimmäinen ongelmaryhmä liittyy ihmisoikeuksiin. Satoja nuoria on pidätetty ja joitakin jopa kidutettu. Toinen ongelmaryhmä liittyy lehdistön vapauteen. Toimittajia on peloteltu ja ryöstetty kadulta keskellä kirkasta päivää. Viimeinen ongelmaryhmä liittyy vaalien toteutustapaan. Meillä on todella paljon tähän liittyviä tietoja, jotka osoittavat, että vaalitulosta manipuloitiin. Meidän on oltava aivan yhtä varmoja, kun päätämme tästä viimeisestä näkökohdasta. Oppositiopuolueet väittävät, että manipulointi on muuttanut tulosta 10-15 prosenttia. Moldovan tasavallan kansalaiset odottavat edelleen erittäin toiveikkaina päätöksiämme ja vastauksiamme. Se on heidän ainoa ulospääsytiensä tästä Euroopassa lähes ennennäkemättömän traagisesta tilanteesta, joka heidän on täytynyt kokea.
<SPEAKER ID="378" NAME="Alexandru Nazare" AFFILIATION="PPE-DE">
(RO) Arvoisa puhemies, nykyisin Chişinăussa on oikeus vaieta, oikeus tehdä, mitä käsketään, ja oikeus maksaa veroja eliitille, joka ei ole vastuussa kenellekään. Chişinăussa on myös oikeus muuttaa maasta, sopeutua ja tarvittaessa myös vihata käskystä. Oikeutta sanan- ja yhdistymisvapauteen, julkiseen keskusteluun ei ole eikä edes oikeutta päättää itse omasta identiteetistään. Arvoisa komission jäsen, näissä olosuhteissa Moldova tulisi vakauttaa, mutta olosuhteet eivät anna minkäänlaista syytä optimismiin.
<P>
Kun Moldova on lähtenyt tälle tielle, parhaassa tapauksessa ainoa sitä odottava kohtalo on sama kuin Valko-Venäjällä. Jo paljon ennen vaaleja kommunistinen puolue onnistui saavuttamaan ja vakiinnuttamaan ehdottoman käskyvallan kaikissa joukkoviestintäkanavissa. Nämä toimenpiteet ovat vieneet demokratiakehitykseltä sisällön ja pakottaneet neljänneksen väestöstä muuttamaan pois maasta. Tämän perusteella vaaleja ei olisi voitu järjestää ilman minkäänlaista epäilyksen siementä. Chişinăun harjoittamasta sorrosta on nyt tullut viranomaisten keino viestiä väestön kanssa.
<P>
Tämän vuoksi vastedes EU:lla ei ole varaa antaa Chişinăun hallinnolle periksi ja olla piittaamatta siitä. Vastedes vaikenemisemme tai tällaiset piittaamattomat lausunnot osoittavat, että hyväksymme perusoikeuksien ja demokraattisen oikeusjärjestelmän halventamisen sekä väkivaltaisuudet ja sortamisen ja että olemme niissä osallisina. Viimeisenä muttei vähäisimpänä asiana totean, että Chişinăun kriisi osoittaa, että meidän on parannettava menetelmiämme, joilla tarkkailemme ja valvomme vaaleja, sekä mietittävä uudelleen pysyvän edustajamme roolia alueella.
<SPEAKER ID="379" NAME="Charles Tannock" AFFILIATION="PPE-DE">
(EN) Arvoisa puhemies, Moldova on yksi Euroopan köyhimmistä maista. Maan haurasta demokratiaa johtaa presidentti Voronin, joka on vanhakantainen homo sovieticus, joka kutsuu itseään edelleen ylpeästi kommunistiksi ja joka, surullista kyllä, ei piittaa EU:sta edes itäisen kumppanuuden puitteissa.
<P>
Hän on kaikesta huolimatta suosittu varsinkin maaseudulla ja Neuvostoliiton turvallisuutta näinä taloudellisesti epävarmoina aikoina kaipaavan vanhemman sukupolven keskuudessa.
<P>
Etyjin troikka, johon myös Euroopan parlamentin valtuuskunta kuului, käytännössä kannatti hänen voittoaan, joten meidän on vain hyväksyttävä tämä tosiasia, vaikka meidän onkin vastustettava voimakkaasti opposition mielenosoittajiin kohdistuvia sortoiskuja. Mielenosoittajat syyttivät hallitusta tiedotusvälineiden monopolisoinnista vaalikampanjan aikana, vanhentuneen ja epäluotettavan vaaliluettelon - jossa oli useita henkilöitä, joiden pitäisi olla kuolleita - käyttämisestä sekä äänioikeuden epäämisestä laajalta ulkomailla asuvalta siirtolaisyhteisöltä, jonka jäsenet eivät voineet äänestää.
<P>
Juuri nyt meidän on keskityttävä ihmisoikeusloukkauksiin, jotka Euroopan unionin valtuuskunnan on tutkittava perusteellisesti, mikäli Moldova haluaa, että tuemme jatkossakin sen euroatlanttisia toiveita.
<SPEAKER ID="380" NAME="Paul Rübig" AFFILIATION="PPE-DE">
(DE) Arvoisa puhemies, arvoisa komission jäsen, hyvät kollegat, olen erittäin kiitollinen, että käymme nyt tätä keskustelua, sillä se osoittaa, että 27 jäsenvaltion ja 500 miljoonan kansalaisen muodostamalla Euroopan unionilla on ehdottomasti vaikutusvaltaa Euroopan rajojen ulkopuolella. Monet Moldovan kansalaiset ovat myöntäneet, kuinka tärkeää on jakaa toimivalta, luoda perustason demokraattinen yhteisymmärrys ja taistella sen puolesta.
<P>
Ei ole itsestään selvää, että ihmiset nykypäivänä puolustavat demokratiaa ja että ihmiset voivat julistaa vakaumustaan julkisesti joutumatta sen vuoksi telkien taakse tai sorretuksi. Tämän vuoksi olen sitä mieltä - ja tässä haluan antaa komission jäsenelle täyden tukeni - että meidän olisi EU:ssa käytettävä kaikkia tämänhetkisiä keinojamme ja taisteltava yksittäisten kansalaisten vapauden puolesta, lehdistön vapauden puolesta ja vakiintuneen demokratian puolesta.
<SPEAKER ID="381" NAME="Petr Nečas" LANGUAGE="CS">
Arvoisa puhemies, arvoisa komission jäsen, hyvät kollegat, Moldovan tilanne on edelleen hauras, ja EU:n on pyrittävä edelleen lujasti saamaan osapuolet neuvottelupöydän ääreen. EU:n on myös tehtävä työtä näiden osapuolten kanssa, jotta voidaan löytää yhteinen ratkaisu, joka on kattava, tasapainoinen ja realistinen ja joka vahvistaa Moldovan demokratiakehitystä ja demokraattisia toimielimiä. Olen täysin samaa mieltä Graham Watsonin kanssa siitä, että presidentti Voroninin on sitouduttava demokratian periaatteisiin ja tuomittava mielenosoittajien kiduttaminen ja väkivaltainen kohtelu. Mielestäni kaikkien on myös tuomittava toimittajien pidätykset ja laajamittaiset ilmaisunvapauden loukkaukset. Tältä osin on myös tärkeää, että tuemme täysimääräisesti EU:n erityisedustajan työtä Moldovassa.
<P>
Lienee päivänselvää, että EU ja neuvosto ovat todella järkyttyneitä Moldovassa kriisin aikana tapahtuneista ihmisoikeusloukkauksista. Kehotamme Moldovan viranomaisia kiireellisesti aloittamaan avoimen prosessin täydessä yhteistyössä asiaankuuluvien EU:n ja kansainvälisten toimielinten kanssa sekä tutkimaan ihmisoikeusloukkauksia ja tuomitsemaan ne. Kriisi on osoittanut, että Moldovan poliittisen ja taloudellisen uudistuksen jatkamiseen annettua EU:n tukea on lisättävä, jotta voidaan vahvistaa Moldovan sitoutumista demokraattisiin normeihin ja arvoihin, jotta EU voi tukea Moldovan itsemääräämisoikeutta ja alueellista koskemattomuutta. EU on valmis tekemään yhteistyötä ja tuomaan Moldovan lähemmäs EU:ta. Tämän edellytyksenä on kuitenkin demokraattinen Moldova, jossa kunnioitetaan ihmisoikeuksia ja jossa vallitsee ilmaisunvapaus ja jonka perushallintorakenteet ovat demokraattiset ja toimintakykyiset.
<SPEAKER ID="382" NAME="Olli Rehn">
komission jäsen. - (EN) Arvoisa puhemies, haluan käyttää puheaikani siihen, että vastaan joihinkin kysymyksiin ja huomautuksiin, joita esititte tässä tämänpäiväisessä mielestäni hyvin vastuuntuntoisessa keskustelussa.
<P>
Aloitan jäsen Watsonin huomautuksesta, joka liittyi viisumeihin ja ihmisoikeuksiin, mutta ensin minun on kommentoitava sitä, mitä hän sanoi kollegastani Benita Ferrero-Waldnerista, joka vastaa suhteistamme Moldovaan. Sanoitte, että Benita on vaistomaisesti optimistinen. Voin puolustaa häntä ja komission kantaa ensinnäkin toteamalla, että itse asiassa komission kanta on erittäin realistinen ja tasapainoinen. Toiseksi, on oltava ammattimainen optimisti voidakseen olla Euroopan unionin komission jäsen, varsinkin, jos vastaa EU:n laajentumisesta ja suhteista Kaakkois-Euroopan maihin.
<P>
Viisumikysymyksessä olemme todellakin tyrmistyneitä Moldovan päätöksestä vaatia Romanian kansalaisilta viisumia. Se ei ole hyväksyttävää. Tutkimme teon laillisuutta. Jatkamme kysymyksen käsittelyä vappuaattona 30. huhtikuuta Moldovan viranomaisten kanssa komission ja Moldovan välisessä yhteisessä hallintokomiteassa, joka on perustettu viisumien myöntämisen helpottamista koskevan sopimuksen nojalla.
<P>
Yleisesti, kun otetaan huomioon vaalit, niiden seuraukset ja ihmisoikeusrikkomukset, komissio tuomitsi voimakkaasti Chişinăun kaduilla 7. huhtikuuta puhjenneet väkivaltaisuudet sekä lainvalvontaviranomaisten ja tietojemme mukaan myös yksityisen miliisin massiivisen ja liiallisen voimankäytön vaalien jälkeen. Tiedot pidätettyjen laajamittaisista ihmisoikeuksien loukkauksista sekä sieppauksista ovat erittäin huolestuttavia.
<P>
Mielestämme realistisesti ajateltuna Moldovalle on äärimmäisen tärkeää, että se elää EU-toiveidensa mukaisesti ja että väitteet ihmisoikeusloukkauksista tutkitaan perusteellisesti ja puolueettomasti niin, että kaikki poliittiset voimat osallistuvat tutkimuksiin, ja tarvittaessa kansainvälisten tarkkailijoiden läsnä ollessa. Ne, joita epäillään rikollisista toimista, ihmisoikeusloukkaukset mukaan luettuina, on tutkittava, ja mikäli heitä vastaan nostetaan syyte, heille on tarjottava oikeus oikeudenmukaiseen oikeudenkäyntiin.
<P>
Lopuksi, kun ajatellaan, mitä todennäköisiä vaikutuksia vaalien jälkeisellä ajalla on ollut EU:n ja Moldovan suhteisiin, se on tuonut esiin Moldovan sisäisten uudistusten keskeneräisyyden erityisesti oikeusvaltioperiaatteen ja ihmisoikeuksien kunnioittamisen osalta. Odotamme, että Moldovassa kaikki asianosaiset, niin viranomaiset, poliittinen oppositio kuin kansalaisyhteiskuntakin, pääsevät yhteisymmärrykseen ja pyrkivät löytämään nykyiseen kriisiin ratkaisun, joka tuo enemmän - ei vähemmän - demokratiaa ja vapautta Moldovan kansalle.
<P>
Euroopan unionin syntyhistoria on konkreettinen todiste siitä, että vuoropuhelu ja yhteistyö sekä oikeusvaltioperiaate voivat johtaa yhtenäiseen ja kestävään perusvapauksien kunnioittamisen, poliittisen vakauden ja taloudellisen vaurauden kestävään yhdistelmään.
<SPEAKER ID="383" NAME="Puhemies">
(DE) Keskustelu on päättynyt.
<P>
Päätöslauselmaesityksiä koskeva äänestys toimitetaan seuraavan istunnon aikana.
<P>
Kirjalliset lausumat (työjärjestyksen 142 artikla)
<SPEAKER ID="384" NAME="Corina Creţu  " LANGUAGE="RO">
Kun kommunistiset viranomaiset Chişinăussa pitävät valtaa käsissään petoksen ja kidutuksen turvin, EU:n puheenjohtajavaltion pääministeri tyytyy kuvaamaan EU:n rajalla vallitsevaa kriisiä "huolestuttavaksi". Edes todisteet terrorista ja aggressiivisesta asenteesta Euroopan unionin jäsenvaltiota kohtaan eivät ole synnyttäneet samanlaista reaktiota kuin Romanian oikeutetusti tekemän päätöksen vääristely - päätöksen, jolla nopeutetaan prosessia, jossa Romanian kansalaisuus palautetaan niille, jotka menettivät sen tahtomattaan traagisissa historiallisissa tapahtumissa, joista myös länsimaat ovat osittain vastuussa.
<P>
Voin vain todeta niiden poliitikkojen tekopyhyyden, jotka lietsovat nyt kauhua länteen tunkeutuvista miljoonasta romanialaisesta aivan samalla tavalla kuin he antoivat vääriä tietoja vuoteen 2007 asti romanialaisten kiivaasta hyökkäyksestä.
<P>
Meillä on mahdollisuus vaihtaa mielipiteitä demokratian ja perusvapauksien tallomisesta presidentti Lukashenkon ja presidentti Voroninin kanssa itäisen kumppanuuden käynnistämisen jälkeen. Ellei tällä yhteistyöjärjestelmällä onnistuta tukemaan demokraattisia uudistuksia mukaan kutsutuissa entisen Neuvostoliiton valtioissa, se tarkoittaa, että järjestelmä on käyttökelvoton.
<P>
Voin vain tehdä sen koruttoman johtopäätöksen, että joillekin eurooppalaisille Tiibet on lähempänä kuin Moldova. Tämä tapahtuu varmaan silloin, kun tie Chişinăuhun kulkee Moskovan kautta.
<SPEAKER ID="385" NAME="Silvia-Adriana Ţicău  " AFFILIATION="PSE">
kirjallinen. - (RO) Moldovan tasavallassa 6. huhtikuuta 2009 pidettyjen vaalien jälkeen järjestettiin mielenosoituksia. Valitettavasti lehdistöllä oli vaikeuksia tiedottaa tapahtumien kehityksestä. Mielestäni lehdistönvapaus, ilmaisunvapaus ja ihmisoikeuksien sekä oikeusvaltioperiaatteen kunnioittaminen ovat periaatteita, joita me kaikki noudatamme, edistämme ja puolustamme.
<P>
Mielestäni Moldovan tasavallan tilanne on äärimmäisen vakava. Olen erityisesti sitä mieltä, että Euroopan unionin on suhtauduttava tilanteeseen vakavasti ja diplomaattisesti. Mielestäni Romaniaa vastaan esitetyt syytökset on kohdistettu myös Euroopan unionille. Emme voi kuitenkaan hyväksyä Romanian suurlähettilään julistamista Chişinăussa ei-toivotuksi henkilöksi emmekä sen jälkeen yhtäkkiä ja yksipuolisesti Moldovan tasavallan käyttöön ottamaa Romanian kansalaisten viisumipakkoa.
<P>
Moldovan tasavalta on historiallisesti ja maantieteellisesti eurooppalainen maa. Se on yksi EU:n naapurimaista, ja EU:n ja Moldovan tasavallan suhteiden on perustuttava jatkossakin hyvään naapuruuteen. Alue, jolta olen kotoisin, sijaitsee Moldovan tasavallan ja Ukrainan vieressä. Osallistumme moniin yhteisiin kehitysohjelmiin, ja mielestäni Romanian ja Euroopan unionin on jatkettava Moldovan tasavallan taloudellisen ja yhteiskunnallisen kehityksen tukemista sekä hyvään yhteistyöhön että erityisesti keskinäiseen kunnioitukseen perustuvassa kumppanuudessa.
