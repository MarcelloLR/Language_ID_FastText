<CHAPTER ID="013">
Minuutin puheenvuorot poliittisesti tärkeistä asioista
<SPEAKER ID="029" NAME="Puhemies">
(EN) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="030" NAME="Georgios Papastamkos" AFFILIATION="PPE-DE">
(EL) Arvoisa puhemies, haluan kertoa parlamentille Turkin hyökkäävästä käyttäytymisestä Kreikkaa kohtaan.
<P>
Kreikan ilmatilan jatkuvat loukkaukset taistelukoneiden lentäessä matalalla Kreikan asuttujen saarien yllä, turvallisen laivaliikenteen häiritseminen Kreikan aluevesillä, Kreikan vastuulle yksistään kuuluvien Egenmeren etsintä- ja pelastusoperaatioiden häirintä sekä Turkin laajamittaiset avustustoimet laittomien siirtolaisten hyväksi enteilevät pahaa koko alueen vakaudelle.
<P>
Meidän on tuomittava Turkin vihamielinen toiminta ja Euroopan unionin jäsenvaltion Kreikan täysivaltaisten oikeuksien jatkuva strateginen uhmaaminen sekä lähetettävä selkeä viesti siitä, että Turkin toiminta vaarantaa sen tulevaisuudennäkymät EU:ssa.
<SPEAKER ID="031" NAME="Csaba Sándor Tabajdi" AFFILIATION="PSE">
(HU) Vuonna 2004 otettiin käyttöön uusista jäsenvaltioista tulevia ja EU:n toimielimissä työskenteleviä työntekijöitä syrjiviä toimenpiteitä, jotka todettiin lainvastaisiksi Euroopan yhteisöjen tuomioistuimen vuonna 2008 antamalla päätöksellä. Haluankin nyt kiinnittää huomionne uuteen syrjivään päätökseen.
<P>
Neljä ja puoli vuotta on kulunut, mutta uusien jäsenvaltioiden kansalaiset tuntevat yhä itsensä toisen luokan kansalaisiksi. Arvoisa puhemies, viime vuonna Euroopan parlamentissa julkistettiin kilpailu Unkarin käännösyksikön johtajan paikasta, jota voivat hakea kaikki jäsenvaltioiden kansalaiset. Käännösyksikön johtaja vastaa paitsi hallinnollisista tehtävistä myös Euroopan unionin terminologian siirtämisestä osaksi unkaria.
<P>
Arvoisa puhemies, on kauheaa, että kahdesta ehdokkaasta, joista toinen oli unkarilainen ja toinen brittiläinen, valittiin brittiläinen. Voisitteko kuvitella, että ranskan kielen yksikössä avoinna olevan paikan täyttäisi englantilainen tai espanjalainen ehdokas? Arvoisa puhemies, en voi hyväksyä tällaista syrjintää, joka vahingoittaa vakavasti Euroopan unionin asiakirjojen kääntämistä. Haluan jättää vastalauseeni kaikkien uusien jäsenvaltioiden puolesta.
<SPEAKER ID="032" NAME="Puhemies">
(EN) Saatte toki vastauksen tähän epäkohtaan.
<SPEAKER ID="033" NAME="Marian Harkin" AFFILIATION="ALDE">
(EN) Arvoisa puhemies, olemme kuunnelleet tänä iltapäivänä teidän ja muiden puhujien lausuntoja Gazan hirvittävästä tilanteesta, vaatimuksista saada aikaan välitön tulitauko ja Israelin aseellisten joukkojen poisvetämisestä Gazasta. Minun on sanottava tältä osin, että olen samaa mieltä Daniel Cohn-Benditin kanssa siitä, että parlamentin olisi otettava kantaa, koska emme voi vain jäädä odottelemaan tilanteen kehittymistä.
<P>
Vaikka peruselinehtoon liittyvistä kysymyksistä on vähän tylsää puhua täällä sanotun perusteella, toki ne koskevat kaikkia kansalaisiamme. Dellin viime viikonloppuna Irlannissa tekemä ilmoitus 2000 työpaikan siirtämisestä oli isku vasten Irlannin keski- ja länsiosien työyhteisöjä. Maailmanlaajuisen taloustaantuman aikana tilanne on erityisen vaikea Dellin palveluksessa suoraan oleville työntekijöille sekä alihankkijoille.
<P>
Tässä mielessä Euroopan globalisaatiorahasto voisi osoittautua erityisen hyödylliseksi välineeksi, jonka avulla työntekijöitä voitaisiin kouluttaa ja pätevöittää sekä auttaa heitä työllistämään itse itsensä ryhtymällä yrittäjiksi. On ratkaisevan tärkeää, että Irlannin hallitus hyödyntäisi välittömästi globalisaatiorahastoa, jotta työntekijöihin voitaisiin valaa uskoa tulevaisuuteen ja siihen, että EU ponnistelee kaikkien työntekijöiden ja tässä tapauksessa myös Länsi- ja Keski-Irlannin työntekijöiden tukemiseksi.
<SPEAKER ID="034" NAME="Ryszard Czarnecki" AFFILIATION="UEN">
- (PL) Arvoisa puhemies, olemme juuri päässeet sopimukseen, jonka nojalla Venäjän kaasutoimituksia voidaan lopultakin jatkaa useisiin unionin jäsenvaltioihin, joiden kaasutoimitukset oli keskeytetty. On syytä korostaa jäsenvaltioiden välistä solidaarisuutta tässä asiassa, vaikka alussa se ei valitettavasti ollut lainkaan selvää. Jäsenvaltioilla oli hyvin eriävä näkemys kaasuasiasta. Onneksi kuitenkin ponnistelimme löytääksemme lopulta yhteisen kannan asiaan.
<P>
Koska käymme tätä keskustelua kahden päivän aikana, haluaisin nyt tuoda esille kaksi asiaa. Ensinnäkin tämä ongelma on tuonut selvästi esille, että Venäjä käsittelee puhtaasti taloudellisia kysymyksiä täysin poliittisesta lähtökohdasta käsin. Toiseksi ongelma on tuonut varsin selkeästi esiin tarpeen kehittää unionille yhteinen energiapolitiikka. Tätä me tarvitsemme sen sijasta, että suuret jäsenvaltiot harjoittavat kukin omaa energiapolitiikkaansa, kuten tekevät ne, jotka rakentavat omin päin kaasuputkia Itämereen.
<SPEAKER ID="035" NAME="László Tőkés" AFFILIATION="Verts/ALE">
(HU) Arvoisa puhemies, hyvät parlamentin jäsenet, globalisaation aikakaudella, jota hallitsevat epäterveelliset ruoat, kuten Coca-Cola ja perunalastut, haluan nousta puolustamaan kansainvälisesti merkittävää Unkarin Karpaateilla harjoitettavaa viinirypäleiden ja viinin viljelyä. EU:n direktiivien väärä tulkinta on johtanut siihen, että EU:n varoja suunnataan nykyisin viinitarhojen raivaamisen tukemiseen. Harvinaista ei ole myöskään se, että uusien parhaiden viinirypälelajikkeiden viljelijöitä rangaistaan.
<P>
Unkarin historialliseen alueeseen kuuluvalla Karpaattien altaalla sijaitsivat aikoinaan Euroopan suurimmat viininviljelyalueet, jotka ulottuivat yli 600 000 hehtaarin alueelle.Vielä vuonna 1948 viinirypäleviljelmiä oli Unkarissa 260 000 hehtaaria, mutta nykyisin tuo alue on kutistunut 40 000 hehtaariin. Kuinka pitkään Karpaattien altaan viinintuotantolaitoksia, viinikauppiaita ja luonnonympäristöä tuhotaan tällä tavoin?
<P>
Viiniä, vehnää, rauhaa! Haluan tämä unkarilaisen kansansanonnan myötä toivottaa teille siunattua uutta vuotta.
<SPEAKER ID="036" NAME="Mary Lou McDonald" AFFILIATION="GUE/NGL">
(EN) Arvoisa puhemies, haluan puhua Palestiinan kysymyksestä. Panin merkille edellisistä puheenvuoroistanne, että olette ollut varsin varovainen Israelia koskevissa kannanotoissanne.900 palestiinalaista on kuollut, heistä kolmasosa on lapsia, eikä meillä täällä parlamentissa ole vieläkään rohkeutta tuomita jyrkästi Israelin raakalaismaisia tekoja.
<P>
Veriteot eivät ole vain suhteettomia vaan myös täysin vailla perusteita. Niitä ei voida perustella Israelin turvallisuustarpeilla, eikä kyse olekaan kyynisestä ja puhtaasta hyökkäyksestä Hamasia vaan Palestiinan väestöä vastaan. Jäsenvaltioiden moraalisena velvollisuutena on nyt mielestäni käyttää kaikki diplomaattinen ja poliittinen voimansa Israelin kanssa väkivaltaisuuksien lopettamiseksi.
<P>
Hyssyttely Israelin hallinnon kanssa ei toimi, eikä se ole koskaan toiminut. Israelin on ymmärrettävä, että sen toimilla on seurauksensa. Siten kehotankin kaikkia EP:n jäseniä vaatimaan Euro-Välimeri-sopimuksen ja kaikkien EU:n ja Israelin välisten kauppaetuussopimusten välitöntä jäädyttämistä. Samoin on vältettävä huonontamasta EU:n sekä Gazaa piirittävän ja Palestiinan väestöä piinaavan Israelin valtion välisiä suhteita.
<P>
Parlamentissa usein harjoitettava ihmisoikeusretoriikka on siirrettävä sanoista tekoihin. Tämä on ainoa tapa onnistua Lähi-idän rauhanprosessissa.
<SPEAKER ID="037" NAME="Puhemies">
(EN) Ongelman monimutkaisuus näkyy juuri puheenvuoroihinne käyttämänne ajan pituudessa. Ylititte puheaikanne puolella. Keskustelu käydään keskiviikkona iltapäivällä.
<SPEAKER ID="038" NAME="Kathy Sinnott" AFFILIATION="IND/DEM">
(EN) Arvoisa puhemies, valitsijakuntaani järkytti viime viikolla jäsen Marian Harkinin mainitsema ilmoitus lähes 2000 työpaikan menetyksestä Dellin tehtaalla. Tämä tarkoittaa myös todennäköisesti 2000 muun työpaikan menetystä Dellin tuotannossa Irlannissa. Dell siirtää tuotantoaan Łódźiin Puolaan lähes 52 miljoonan euron valtionavun turvin.
<P>
Voiko komissio vakuuttaa minulle, että Puolan käyttämä valtionapu on EU:n kilpailusääntöjen mukainen ja että Irlanti saa riittävästi tukea Euroopan globalisaatiorahastolta työpaikkansa menettäneiden työntekijöiden työllistämiseen?
<SPEAKER ID="039" NAME="Dimitar Stoyanov" AFFILIATION="NI">
(BG) Hyvät parlamentin jäsenet, kaksi päivää sitten Burgasin kaupungin neljän koulun seinille oli kirjoitettu rasistisia iskulauseita. Niissä luki spray-maalilla kirjoitettuna muun muassa seuraavaa: "Tehkää bulgarialaisista saippuaa" ja "Kuolema Giaureille". Giauri on halventava turkkilainen ilmaisu, jota käytettiin Ottomaanien vallan aikaan alamaisista, jotka eivät olleet muslimeja tai kotoisin Turkista. Turkkilaisten mukaan Giauri on ihmisten alapuolella, minkä vuoksi se on erityisen karkea ja rasistinen loukkaus Turkin kielessä. Turkin entinen maatalousministeri Nihat Kabil ja Turkin maatalousministeriön hallintovirkamiehet käyttivät juuri tätä sanaa ministeriöön töihin tulleista bulgarialaisista ja myönsivät erityiskohtelun turkkilaisille.
<P>
Hyvät parlamentin jäsenet, olkoon tämä tapaus varoittava esimerkki turkkilaisten mentaliteetista 2000-luvulla. Jo pelkästään tämä esimerkki osoittaa, ettei Turkilla ole asiaa Euroopan unioniin, koska se on rasistinen ja ulkomaalaisia vihaava maa, joka tukee ja suosii rasismia ja muukalaisvihaa naapurimaissa. Tapaus osoittaa, että Bulgarian kansalaiset synnyttävät heissä vihaa ja ovat tuon vihan ja etnisen suvaitsemattomuuden kohteina.
<P>
Euroopan parlamentti on aina ottanut kiivaasti kantaa rasismia ja suvaitsemattomuutta vastaan. Vetoankin nyt teihin parlamentin jäseniin, että antaisitte jälleen tukenne kirjalliselle kannanotollemme, jossa tuomitaan Turkin rasistinen käyttäytyminen Bulgarian kansalaisia kohtaan.
<SPEAKER ID="040" NAME="Tunne Kelam" AFFILIATION="PPE-DE">
(EN) Kiitos, arvoisa puhemies. Kannatan puheenjohtajavaltion Tšekin ponnisteluja kaasukriisin ratkaisemiseksi, mutta jatkuva kriisien sovittelu ei ole ratkaisu. EU ei voi jäädä holhoajan asemaan tai toimia kuin enfant terrible. Kantamme on selvä: on strateginen virhearvio luottaa molempia osapuolia hyödyttävään strategiseen Venäjä-kumppanuuteen, jossa Venäjä toimisi varmana energiantoimittajana. Nykyisen kriisin pohjimmainen syy ei ole Ukrainassa vaan Gazpromin omassa kriisissä, kun se ei ole kyennyt täyttämään sitoumuksiaan.
<P>
Gazpromin kaasuntuotanto on polkenut paikallaan jo kahdeksan vuotta. Tämä on tyypillinen tulos siitä, kun tuotanto on valtion poliittisessa valvonnassa. Todennäköisesti sen vuoksi, ettei Gazprom ole kyennyt toimittamaan kaasua venäläisille asiakkaille ja täyttämään samanaikaisesti sitoumuksiaan ulkomailla, presidentti Putin on joutunut käynnistämään poliittisen kriisin ja syyttämään siitä Ukrainaa. Siksi meille on entistäkin tärkeämpää keskittyä uusien energialähteiden kartoittamiseen.
<SPEAKER ID="041" NAME="Magda Kósáné Kovács" AFFILIATION="PSE">
- (HU) Arvoisa puhemies, hyvät kollegat, talouskriisi, jota moni luuli ensin median pelottelutaktiikaksi, on nyt saavuttanut myös Euroopan, jossa se piinaa maita, alueita, paikallisyhteisöjä, yrityksiä sekä perheitä ja työntekijöitä. Kaksi kollegaamme on jo puhunut tästä. Taantuma ei vaikuta meihin tasapuolisesti, kuten komissio muistuttaa tiedonannossaan. Sen kielteiset vaikutukset kertautuvat nopeasti Euroopan ja yhteiskunnan reunamilla.
<P>
Jos haluamme estää tilanteen kärjistymisen niin, että kunnollisen työn periaate jää vain tyhjäksi lupaukseksi, ja jos haluamme välttää köyhyyden räjähtämisen käsiin, meidän on keskitettävä ponnistelumme voimavaroihimme. Tämän vuoksi suhtaudun myönteisesti komission tiedonantoon sekä siihen, että komission jäsen Vladimir Špidla on omistautunut kiinnittämään huomiota siihen, että Euroopassa panostettaisiin yhteiskunnan vähäosaisten suojelemiseen nyt, kun taloudellinen toiminta on hiipunut.
<P>
Komission erittelevä lähestymistapa antaa aihetta toivoa, ettei yhtenäinen Eurooppa tarkoita pakotettua yhtenäisyyttä varsinkaan näin kriisin aikana. Toivon ja odotan, että Euroopan parlamentti tukee komissiota tältä osin.
<SPEAKER ID="042" NAME="Magor Imre Csibi" AFFILIATION="ALDE">
(EN) Arvoisa puhemies, meillä on paradoksi. Vaikka suurin osa eurooppalaisista kuluttajista on toistuvasti todennut vastustavansa geenimuunneltuja organismeja, tutkimukset osoittavat, että he ostavat geenimuunneltua ruokaa, jos sitä saa kaupoista.
<P>
Moni kuluttaja ei edes tiedä, että Euroopassa myydään geenimuunneltua ruokaa, tai he yksinkertaisesti uskovat lainvastaisia merkintöjä eivätkä tiedä, mitä he ostavat.
<P>
Yhtenä ratkaisuna voisi olla se, että elintarvikemerkinnöissä kerrottaisiin, että ne eivät sisällä geenimuunneltuja organismeja. Geenimuunneltujen organismien puuttumisesta ilmoittavista merkinnöistä ei kuitenkaan ole annettu yhteisiä säännöksiä, joten jäsenvaltioilla on valinnanvapaus. Tämä aiheuttaa hämmennystä kuluttajissa ja vääristää sisämarkkinoita, sillä vaikka osa jäsenvaltioista on jo antanut säännöksiä geenimuunneltujen organismien puuttumisesta ilmoittavista merkinnöistä, jotkin jäsenvaltiot kieltäytyvät tämäntyyppisen tiedon antamisesta.
<P>
Kuluttajat haluavat tehdä ruokavalintansa omien arvojensa pohjalta eikä elintarvikkeiden turvallisuutta koskevien arviointitutkimusten mukaan. Jos välitämme kuluttajien näkökannoista, meidän olisi oltava täysin avoimia ja annettava heille todellinen valinnanvapaus. Kehotankin komissiota tarjoamaan oikeuskehyksen, jonka perusteella Euroopan maat voivat halutessaan ottaa käyttöön merkinnät, jotka ilmoittavat, ettei tuotteissa ole käytetty geenimuunneltuja organismeja.
<SPEAKER ID="043" NAME="Bogusław Rogalski" AFFILIATION="UEN">
. - (PL) Arvoisa puhemies, haluan ottaa tilaisuudesta vaarin ja vedota neuvostoon, jotta se ryhtyisi EY:n perustamissopimuksen 13 artiklan mukaisiin asianmukaisiin toimiin etniseen alkuperään perustuvan syrjinnän kitkemiseksi Liettuassa.
<P>
Liettuan äskettäisissä parlamenttivaaleissa valittiin kolme Puolan etniseen vähemmistöön kuuluvaa poliitikkoa. Vaalien jälkeen Liettuan viranomaiset yrittivät riistää heiltä heidän paikkansa parlamentissa. Tätä he perustelivat sillä, että kyseisten henkilöiden hallussa oli Karta Polaka. Se on asiakirja, jossa vahvistetaan, että sen hallussapitäjä kuuluu Puolan kansakuntaan. Sen tarkoituksena on auttaa säilyttämään puolalainen kulttuuri ja kansallinen identiteetti puolalaista alkuperää olevien kansalaisten keskuudessa ympäri maailman. Liettuan viranomaisten mielestä tämä pitää sisällään lojaalisuuden ulkomaita kohtaan. Tämä on tietenkin naurettava ja törkeä väite. Tämä on etniseen alkuperään perustuvaa syrjintää ja rikkoo kansallisen vähemmistön oikeuksia, mikä ei ole Euroopan unionin jäsenvaltion arvon mukaista toimintaa. Luotan siihen, että Liettuan viranomaiset pohtivat asiaa.
<SPEAKER ID="044" NAME="Daniel Strož" AFFILIATION="GUE/NGL">
- (CS) Arvoisa puhemies, hyvät parlamentin jäsenet, Bern Posselt, joka edustaa Baijerin CSU-puoluetta täällä parlamentissa ja toimii myös yhdistyksen nimeltä Sudeten German Society puheenjohtajana, on ehdottanut, että Tšekin tasavalta kumoaisi puheenjohtajuuskaudellaan niin sanotut Benes-säädökset. Tämä on törkeä vaatimus, jota Tšekin tasavalta ei voi täyttää. Mehän tiedämme, että Benes-säädökset tulivat voimaan toisen maailmansodan jälkeen voittajavaltioiden näkemysten mukaisesti ja että niillä korvattiin oikeudelliset standardit toimivan parlamentin valintaan asti. Kyse ei siis ole Euroopan parlamenttijärjestyksen syöpämäisestä kasvusta, kuten on väitetty. Bernd Posseltin yhdistys sitä vastoin tuo mieleeni syöpämäisen kasvun, koska se toimii täysin päinvastoin kuin EU, joka pyrkii nykyaikaiseen Euroopan yhdentymiseen. Jäsen Posseltin hyökätessä Tšekin tasavaltaa vastaan tuhannet Saksan kansalaiset elävät ja työskentelevät Tšekissä tyytyväisinä , ja myös monet entisen Sudetti-Saksan kansalaiset ovat muuttaneet sinne eläkepäiviä viettämään. Olen itse hyvä esimerkki siitä, ettei nykyisessä Tšekin tasavallassa esiinny saksalaisvastaisuutta, sillä minuthan valittiin Saksan kansalaisena edustamaan Tšekin tasavaltaa tänne parlamenttiin.
<SPEAKER ID="045" NAME="Nicodim Bulzesc" AFFILIATION="PPE-DE">
(EN) Arvoisa puhemies, kaasukriisi on jättänyt satojatuhansia talouksia 17:ssä Euroopan maassa ilman lämmitystä pakkasilla. Eniten kiista on koetellut Keski- ja Itä-Eurooppaa, missä on suljettu tehtaita ja kouluja.
<P>
Vaikka Kiova ja Moskova allekirjoittaisivat EU:n välityksellä sopimuksen EU:n virkamiesten kanssa tuntikausia kestävien neuvottelujen päätteeksi, Gazpromin mukaan sopimus kaasutoimitusten jatkamisesta Eurooppaan Ukrainan kautta viivästyy, koska se ei ole saanut sopimusjäljennöstä.
<P>
Euroopan komission lähettämä tekninen asiantuntijaryhmä tarkistaa kaasun virtaamisen Venäjältä Ukrainan putkiin, ja vaikka kaasu alkaisi virrata Ukrainaan, sen kulkeutuminen EU:n jäsenvaltoihin asti saattaa kestää noin 36 tuntia. Tämän takia Eurooppa tarvitsee vain yhdenlaista energiaturvallisuuspolitiikkaa välttyäkseen uusilta kiistoilta. Euroopan on myös monipuolistettava energiatoimituslähteitään.
<P>
Olen tyytyväinen siihen, että parlamentti on puuttunut kiistaan, ja toivon, että sopimus saadaan mahdollisimman pian aikaan kiistan pahenemisen estämiseksi.
<SPEAKER ID="046" NAME="Aurelio Juri" AFFILIATION="PSE">
(SL) Vietimme viime vuonna ydinsulkusopimuksen 40-vuotispäivää, ja edellisvuonna annoimme täällä parlamentissa päätöslauselman, jossa kehotimme puhemiehistöä, neuvostoa ja komissiota tehostamaan ponnistelujaan ydinsulkusopimuksen monenvälisyyden lisäämiseksi ja sen entistä tiukemman täytäntöönpanon mahdollistamiseksi, koska tiedämme, että se on hillinnyt ydinaseiden leviämistä mutta valitettavasti ei ole vähentänyt ydinaseiden määrää. Päätöslauselmassa myös kehotettiin Yhdysvaltoja vetämään pois ydinkärkensä Euroopan alueelta sekä kehotettiin Yhdistynyttä kuningaskuntaa ja Ranskaa keskeyttämään ydinohjusohjelmansa.
<P>
Tulin tänne arvostettuun parlamenttiin vasta viime vuoden marraskuussa, joten kysyisin, missä määrin ja miten näihin kehotuksiin on vastattu, tai pikemminkin kuinka ponnisteluissa on onnistuttu, kun tiedetään, että uusi hanke Yhdysvaltain ohjuskilpien sijoittamiseksi Tšekin tasavaltaan ja Puolaan on pantu käyntiin ja että hanke luo ennakoidusti uusia jännitteitä lännen ja Venäjän välille sekä mielikuvia ja uhkia uudesta ja vaarallisesta ydinasekilvasta?
<SPEAKER ID="047" NAME="Rareş-Lucian Niculescu" AFFILIATION="PPE-DE">
(RO) Kaasukriisiä koskeva keskustelu on ollut kiihkeä myös tänä iltana.
<P>
Kaikki puhujat ovat todenneet, kuinka vakava ja vaarallinen Euroopan unionin suuri energiariippuvuus on. Kaikki hokevat samaa: ratkaisuna on vähentää edelleen energiariippuvuuttamme vain yhdestä energialähteestä.
<P>
Meidän ei kuitenkaan pidä unohtaa toista välttämätöntä vaihtoehtoa, nimittäin energiansäästöjä.
<P>
Tällä hetkellä on vaikea arvioida Euroopan unionin energiahävikin määrää. Joidenkin arvioiden mukaan se on jopa kolmannes kokonaiskulutuksesta. Se tarkoittaisi sitä, että jos esimerkiksi Romania tuo vuosittain maahan öljyä noin 14 miljoonaa tonnia Venäjän kaasua vastaavan määrän, lähes miljoona öljykiloekvivalenttia menee vuosittain hukkaan kerrostalojen puutteellisen eristyksen vuoksi.
<P>
Yhteisön lainsäädännöllä ei valitettavasti kyetä tätä ongelmaa ratkaisemaan, koska se estää EU:n varojen myöntämisen lämmitysjärjestelmien uudistamishankkeisiin, mikä on täysin käsittämätöntä.
<P>
Minusta meidän olisikin pohdittava päivittäin seuraavaa: Mikä olisi yksinkertaisinta? Uusien energialähteiden ja kulkureittien kartoittaminen vai sen muistaminen, että voimme hyödyntää yksinkertaisia keinoja, joilla voisimme säästää suuren osan nyt hukkaan menevästä energiasta?
<SPEAKER ID="048" NAME="Miloš Koterec" AFFILIATION="PSE">
(SK) Vietämme tänä vuonna euron käyttöönoton 10-vuotispäivää, ja Slovakiasta tuli 1. tammikuuta 2009 euroalueen 16. jäsen.
<P>
Maani on luovuttanut osan identiteetistään, mutta se on tehnyt sen ylpeydellä. Olemme ryhtyneet käyttämään euroa vaalien sitä kuin omaa valuuttaamme, ja myös suurin osa Slovakian kansalaisista on omaksunut euron nopeasti. Otimme euron käyttöön oltuamme EU:ssa vasta viisi vuotta. Kuten pääministerimme Robert Fico totesi uudenvuodenpäivänä, suhtaudumme euroon onnenkaluna, joka tuo meille vakautta ja mahdollisuuden kehittää Slovakiaa entistäkin ponnekkaammin näin talouskriisin aikana. Haluan kiittää kaikkia, jotka ovat myötävaikuttaneet euron käyttöön ottoon Slovakiassa, ja kiittää Slovakian kansalaisia heidän myönteisestä asenteestaan tätä uutta valuuttaa kohtaan.
<P>
Toivon kaikille Slovakian asukkaille onnea euron käytössä yhdentyneen ja vauraan Euroopan symbolina.
<SPEAKER ID="049" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, koska ehdotuksesta neuvoston direktiiviksi Euroopan yhteisön kansallisten varustamoyhdistysten keskusjärjestön ja Euroopan kuljetustyöntekijöiden liiton tekemän sopimuksen täytäntöönpanosta ei keskustella parlamentissa, haluan korostaa sen merkitystä Euroopan unionille.
<P>
Tällä direktiivillä, joka koskee merimiesten toimintaa merityötä koskevan yleissopimuksen puitteissa, varmistetaan merimiesten asianmukaiset työolot EU:ssa.
<P>
Ala kaipaa tukea, koska se edistää kehitystä ja tuottavuutta. Euroopan unionin rannikkomerillä on hyvin tärkeä rooli kansainvälisessä kaupassa. Nuorten olisi voitava nähdä tulevaisuudenmahdollisuuksia merenkulun ammateissa ja tukea siten alaa.
<SPEAKER ID="050" NAME="Jörg Leichtfried" AFFILIATION="PSE">
(DE) Arvoisa puhemies, puheenvuoroni liittyy koiranpentujen laittomaan kuljetukseen, joka havaittiin Itävallassa lokakuun alussa vuonna 2008. Olen yrittänyt tuosta lokakuusta lähtien saada minuutin puheenvuoron, ja olen tyytyväinen, että sain sen nyt vihdoin. On mielenkiintoista, että tänä aikana jäsen Rogalskille on myönnetty kolme puheenvuoroa.
<P>
Menen nyt kuitenkin asiaan. Itävallan poliisi pysäytti kuorma-auton, josta löytyi 137 koiranpentua. Kuorma-auto oli vahingoittunut vakavasti, ja koiranpentujen passit olivat väärennettyjä, koska ne eivät täyttäneet lainmukaisia kuljetusikävaatimuksia. Matkan oli tarkoitus tapahtua Slovakiasta Espanjaan. Tapaus ei ole ainutlaatuinen, ja se muistuttaa meitä jälleen kerran siitä, että voittoa tavoittelevat järjestöt väistelevät jatkuvasti eläintensuojelusäännöksiä Euroopassa rikollisella tavalla. Eurooppa tarvitsee kipeästi kokonaisvaltaisia eläinkuljetustarkastuksia, joista voi saada oikeasuhtaiset sakot, jos kuljetuksia ei ole suoritettu lainmukaisesti. EU:n on annettava yhteiset eläintensuojelua koskevat EU:n vähimmäisstandardit, joita kaikkien hallitusten on toteutettava ja valvottava. Tämä pakottaisi myös maat, jotka eivät ole toistaiseksi tehneet kerrassaan mitään eläinten suojelun hyväksi, ottamaan käyttöön erityiset standardit.
<SPEAKER ID="051" NAME="Jelko Kacin" AFFILIATION="ALDE">
(SL) Palestiinalaisten säälimätön tappaminen Gazassa on merkki inhimillisestä voimattomuudesta, kaksinaamaisuudesta ja epäoikeudenmukaisuudesta, jolla ei ole rajoja. Onko palestiinalaisten kuolleisuuslukujen todella noustava nelinumeroiseksi ennen kuin kansainväliset toimijat hyödyntävät sovittelumekanismeja, jotka ovat olleet heidän käytössään konfliktin alusta asti?
<P>
Euroopan unioni pitää itseään aktiivisena toimijana kansainvälisissä suhteissa ja maailmanlaajuisena poliittisena toimijana. Mutta onko se sitä todella? Voimmeko oikeasti pitää itseämme aktiivisena toimijana, kun Israelin armeija tekee pitkälle kehittyneestä tiedustelujärjestelmästään huolimatta iskun EU:n rahoittamaan siviilejä täynnä olevaan kouluun? Onko kansainvälinen humanitaarinen oikeus muka olemassa, kun Israelin armeija pakottaa palestiinalaisia rakennukseen, jota se tulittaa raskaasti seuraavana päivänä?
<P>
Olen käynyt Israelissa monta kertaa, myös Sderotissa, joten tiedän paljonkin maan tapahtumista, mutta nyt Israelin toimet ovat suhteettomia, kohtuuttomia ja epäinhimillisiä. Sen toimet ovat moraalittomia, vääristyneitä ja omituisia, koska pohjimmiltaan kyse on vaaleja edeltävästä kampanjoinnista. Tämä vain on verinen kampanja.
<SPEAKER ID="052" NAME="Liam Aylward" AFFILIATION="UEN">
Arvoisa puhemies, saanen ottaa tilaisuudesta vaarin ja antaa tukeni sille, että Euroopan unioni myöntäisi rahoitusta Varsovassa vuonna 2010 pidettäviä Special Olympics -kisoja sekä Ateenassa vuonna 2011 pidettäviä Special Olympics -maailmankisoja varten.
<P>
Komissio myönsi viisi miljoonaa euroa Irlannissa vuonna 2003 pidettyihin Special Olympics -maailmankisoihin. Se oli upea tapahtuma ja hieno kokemus meille kisoissa mukana olleille. Euroopan unionissa meidän on oltava eturintamassa tukemassa vapaaehtoistoimintaa urheilussa.
<P>
Lisäisin vielä, että aiheesta on laadittu myös kirjallinen kannanotto, jonka parlamentin jäsenet voivat allekirjoittaa tällä viikolla parlamentin ulkopuolella, joten kehottaisin kaikkia kollegoita allekirjoittamaan kannanoton, jossa kannatetaan EU:n rahoitusta näille hyvin tärkeille olympiakisoille.
<SPEAKER ID="053" NAME="Jaromír Kohlíček" AFFILIATION="GUE/NGL">
(CS) Hyvää uutta vuotta, arvoisa puhemies. Hyvät parlamentin jäsenet, olen aidosti hämmästynyt siitä kohtalon ironiasta, kun Tšekin hallitus, jolla on tunnetusti omalaatuinen tapa neuvotella Venäjän kanssa, ei ole vielä "repinyt pelihousujaan". Se on jopa lykännyt energiaturvallisuutta koskevia neuvotteluja Venäjän kanssa. Vielä enemmän ihmeissäni olen Euroopan komission kannasta. Komissio uhkaa Slovakiaa ja Bulgariaa sanktioilla, ja olemme jopa kuulleet, että myös jäsen Cohn-Bendit kannattaa sanktioita, jos ydinvoimalan puretut osat otetaan takaisin käyttöön. Kehottaisin komission jäseniä ja Euroopan komission tiedottajia hankkimaan lämmintä ylleen, sammuttamaan lämmityksen kotonaan ja kertomaan perheilleen, että he toimivat solidaarisuuden nimissä Slovakian ja Bulgarian kansalaisia kohtaan. Tai kenties kyse oli vain huonosta uuden vuoden vitsistä?
<SPEAKER ID="054" NAME="Emmanouil Angelakas" AFFILIATION="PPE-DE">
(EL) Arvoisa puhemies, minäkin haluan kommentoida maakaasukiistaa, sillä olemmehan nähneet, että asiasta on kiistelty jo kymmenen vuotta. Monet Euroopan unionin jäsenvaltiot, joiden energiansaanti on kiinni maakaasusta, ovat mukana tässä kiistassa, joka aiheuttaa vahinkoa kansalaisille, yrityksille ja teollisuudelle.
<P>
EU:n puheenjohtajavaltion ja komission väliintulon avulla on jonkinmoinen ratkaisu kiistaan nyt kuitenkin ilmeisesti löytynyt kiistan kahden osapuolen välisissä neuvotteluissa, joita ovat leimanneet epäilys, luottamuspula ja vastakkainasettelu.
<P>
On selvää, että ongelma saattaa uusiutua aikomuksista ja osuuksista riippumatta, jos ei ryhdytä toimiin. Siten on syytä harkita Euroopan unionin energiapolitiikan muuttamista niin, että siihen otetaan mukaan myös muita energialähteitä.
<P>
Euroopan parlamentin olisi myös annettava selkeä viesti siitä, ettei Euroopan unionilta voida vaatia lunnaita ja että sen olisi voitava osallistua keskusteluun vaihtoehtoisista reiteistä maakaasun jatkuvan saannin turvaamiseksi. Energiantarpeen vähentäminen 20 prosentilla vuoteen 2020 mennessä ei toteudu epävakaissa ja epävarmoissa oloissa.
<SPEAKER ID="055" NAME="Silvia-Adriana Ţicău" AFFILIATION="PSE">
(RO) Euroopan unionin on otettava ensisijaiseksi tavoitteekseen unionin energiavarmuutta parantavan yhteisen energiastrategian ja toimintasuunnitelman laatiminen.
<P>
Ukrainan toimet maakaasutoimitusten keskeyttämiseksi EU:n jäsenvaltioihin ovat korostaneet EU:n riippuvuutta perinteisistä energiantoimittajista. Myös tämän talven alhaiset lämpötilat ovat aiheuttaneet vakavia toiminnallisia ongelmia niille sähköntoimittajille, jotka ovat kirjanneet ennätyksellisiä kulutushuippuja.
<P>
EU:n on kehitettävä EU:n strategia energiaverkkonsa nykyaikaistamiseksi, energiatehokkuuden parantamiseksi ja energian toimituslähteidensä monipuolistamiseksi. Nabucco-hankkeen täytäntöönpano, nesteytetyn maakaasun asemien rakentaminen Euroopan maiden satamiin, investoinnit turvallisiin ydinvoimaloihin, energiatehokkuuden parantaminen ja uusiutuvien energialähteiden hyödyntämisen lisääminen ovat yhteisiä ensisijaisia toimia, joiden tavoitteena on EU:n energiavarmuuden lisääminen.
<P>
Euroopan komission on määriteltävä yhdessä Euroopan investointipankin sekä jäsenvaltioiden hallitusten kanssa nämä ensisijaiset hankkeet sekä varmistettava niiden rahoitus.
<SPEAKER ID="057" NAME="Gay Mitchell" AFFILIATION="PPE-DE">
(EN) Arvoisa puhemies, haluan puhua Zimbabwen tilanteesta. Minusta tuntuu siltä, että ellei Zimbabwe näy televisiossa, emme oikeasti välitä siitä, mitä siellä tapahtuu. Tuore tapaus koskee Zimbabwen rauhanprojektin toiminnanjohtajaa ja Zimbabwen ihmisoikeusfoorumin johtokunnan jäsentä Jestina Mukokoa, joka siepattiin ja jota pidettiin eristettynä 21 päivää ennen hänen saapumistaan Hararen poliisituomioistuimeen. Hänessä oli ilmeisiä merkkejä kidutuksesta ja pahoinpitelystä, ja kaikki tämä vain siitä hyvästä, että hän kampanjoi ihmisoikeuksien puolesta.
<P>
Jestina Mukoko on tällä hetkellä eristettynä äärimmäisin turvatoimin varustetussa vankilassa, ja hänen tulevaisuutensa on vaarassa Mugaben hallituksen käsissä monen muun ihmisoikeustaistelijan, avustustyöntekijän ja tavallisen kansalaisen tavoin.
<P>
Täällä parlamentissa ja jäsenvaltioiden parlamenteissa on sanottu monta huolesta ja tuomitsemisesta kertovaa sanaa, mutta tavallisten Zimbabwen kansalaisten painajaisesta ei vieläkään sanota mitään. Nyt onkin mielestäni aika todistaa kiinnostuksemme asiaa kohtaan ja vaatia sekä neuvostolta että komissiolta toimia, joilla tehdään loppu Zimbabwen ihmisoikeuksien puolesta taisteleviin kansalaisiin kohdistuvista rikoksista.
<SPEAKER ID="058" NAME="Proinsias De Rossa" AFFILIATION="PSE">
(EN) Arvoisa puhemies, kannatan puhemiehen tänä iltana antamaa julkilausumaa Gazan tilanteesta sekä parlamentin päätöstä antaa aiheesta päätöslauselma välittömän ja yksipuolisen tulitauon aikaan saamiseksi Gazan konfliktin kaikkien osapuolten kesken. Yli 900 kuollutta on kipeän selkeä osoitus politiikan tehottomuudesta. Israelia on vaadittava lopettamaan tappaminen. Gaza on maailman suurin vankila, jossa on 1,5 miljoonaa vankia. Nyt siitä on tullut valitettavasti myös varsinainen teurastamo, jossa miehiä, naisia ja lapsia kuolee vain palestiinalaisuutensa takia.
<P>
Mitä rikoksia tässä sodassa kuolevat palestiinalaislapset ovat voineet tehdä? Mitä tekosyitä meillä eurooppalaisilla voi olla jatkaa yhteistyötä Israelin kanssa, joka jatkaa tunteetonta viattomien ihmisten tappamista? Neuvoston on lopetettava puolustelu ja kinastelu ja toimittava yhdessä veritekojen lopettamiseksi. Euroopan ja Israelin välisiä suhteita ei voida parantaa niin kauan kuin Israel kieltäytyy rakentavasta vuoropuhelusta kaikkien Palestiinan kansaa edustavien tahojen kanssa.
<SPEAKER ID="059" NAME="Hanna Foltyn-Kubicka" AFFILIATION="UEN">
- (PL) Koska Euroopan unioni on sellaisten maiden järjestö, joita kaikkia sitovat yhteiset arvot, sen olisi hyödynnettävä kaikki käytössään olevat voimavarat vihan leviämisen estämiseksi. Ranskalainen operaattori Eutelsat on kuitenkin katsonut sopivaksi lähettää ohjelmaa Al Aqsan TV-asemalta, jolla on yhteyksiä Hamasiin ja joka kehottaa avoimesti tekemään iskuja Israelin siviiliväestöä vastaan.
<P>
Eutelsat on osoittanut toimillaan jälleen kerran, että eettinen toiminta on kovin vieras käsite Eutelsatin johdolle etenkin kun muistetaan, että Kiinan itsenäinen televisioyhtiö NTD TV on ollut lähetyskiellossa jo kuukausia. Eutelsatin johto on kvartetin vetoomuksista huolimatta haluton pyörtämään päätöstään, joka tehtiin kuitenkin Kiinan hallituksen painostuksesta. Eutelsatin johdon yllättävät ja täysin moraalittomat päätökset herättävät huolta siitä, ovatko vastuuhenkilöiden aikeet pelkästään kaupanteon sanelemia.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Arvoisa puhemies, Israelin hyökkäys Gazaan on sotarikos ja rikos ihmisyyttä vastaan. Alueella on käynnissä tragedia: 900 palestiinalaista, joista suuri osa on lapsia, on kuollut, ja loukkaantuneita on tuhansia.
<P>
Meidän on vaadittava Gazaan kohdistuvien hyökkäysten lopettamista. Meidän on vaadittava, että Israel tekee lopun Gazan saartamisesta, joka tekee alueesta pian todellisen keskitysleirin. Yhdymme siten kaikkien maiden ja maanosien ihmisiin, jotka osoittavat mieltään verilöylyjä vastaan. Yhdymme kaikkien niiden maiden ja maanosien ihmisiin, jotka ovat vihaisia ja menevät kaduille vaatimaan rikosten lopettamista. On ratkaisevan tärkeää, että Euroopan parlamentti ja muut Euroopan unionin vastuulliset toimielimet vaativat Gazan hyökkäysten ja saartamisen välitöntä lopettamista.
<SPEAKER ID="061" NAME="Jaroslav Zvěřina" AFFILIATION="PPE-DE">
(CS) Kiitos, arvoisa puhemies. Minua on viime aikoina hämmästyttänyt tapa, jolla monet Tšekin vakuutusyhtiöt ovat lopettaneet bonusten maksamisen naisille, jotka ovat ottaneet pakollisen autovakuutuksen. Toimintaa on perusteltu uudella pian voimaan tulevalla syrjinnän vastaisella lainsäädännöllä. Jälleen kerran voidaan nähdä, kuinka jotkut poliitikot ja kansalaisjärjestöt suhtautuvat jokseenkin liioitellen sukupuolten väliseen tasa-arvoon. Liioittelun varjolla kielletään vakuutusmatematiikka, joka todistaa jatkuvasti, että miehet ja naiset toimivat eri tavoin eri elämäntilanteissa, minkä vuoksi heidän vakuutusriskitasonsa ja muut riskit vaihtelevat. Erojen kieltämisellä ei taistella tasa-arvoisten oikeuksien vaan pikemminkin sukupuolten tasapäistämisen ja samanlaisuuden puolesta. Tällainen taistelu olisi paitsi turha myös naurettava. Miehet ja naiset ovat erilaisia juuri siksi, että molemmat sukupuolet voisivat täydentää toisiaan hyödyllisellä ja suotuisalla tavalla arkielämässä, kumppanuudessa ja yhteiskunnassa.
<SPEAKER ID="062" NAME="Gerard Batten" AFFILIATION="IND/DEM">
(EN) Arvoisa puhemies, itsenäisen Britannian puolesta käytävän kampanjan yhteydessä tilattu uusi mielipidekysely on juuri julkistettu. Suurin osa haastatelluista oli sitä mieltä, että Euroopan unioni on käytännöstä vieraantunut ja korruptoitunut järjestelmä, joka antaa huonon vastineen rahoille. 83 prosenttia haastatelluista toivoo, että Yhdistyneen kuningaskunnan lainsäädäntö menisi EU:n lainsäädännön edelle ja että EU:n lainsäädännön ylivalta kumottaisiin. Lisäksi 71 prosenttia haastatelluista kannattaa kansanäänestystä Yhdistyneen kuningaskunnan jatkamisesta EU:n jäsenvaltiona. Tähän ei valitettavasti ole tullut mainittavaa muutosta, sillä työväenpuolueen hallitus ei vaalilupauksistaan huolimatta suostu kansanäänestyksen järjestämiseen Lissabonin sopimuksesta.
<P>
Yhdistyneen kuningaskunnan kansalaiset haluavat vapaata kauppaa, kumppanuutta ja yhteistyötä Euroopan ja muun maailman kanssa, mutta ei Euroopan unionin sanelupolitiikkaa. Jos maassa järjestettäisiin aito ja oikeudenmukainen kansanäänestys, jossa kansalaisilta kysyttäisiin, haluavatko he entistä tiiviimpää poliittista ja taloudellista yhteistyötä EU:n kanssa vai irtautumista unionista, suurin osa kannattaisi irtautumista.
<SPEAKER ID="063" NAME="Avril Doyle" AFFILIATION="PPE-DE">
(EN) Arvoisa puhemies, olen huolissani siitä, että komission parlamentille esittämät luonnosehdotukset sekä jopa jotkin mietinnöt ja tarkistukset, joista me parlamentin jäsenet olemme vastuussa, ovat yhä useammin tieteellisesti epätarkkoja. Varovaisuusperiaatteen kaapuun puetut populistiset ja tunnesävytteiset reaktiot vievät yhä useammin voiton hyvästä tieteestä.
<P>
Esimerkkinä mainittakoon kasvinsuojeluaineet. Olemme luopuneet riskien arvioinnin tieteellisestä periaatteesta. Kasvinsuojeluaineista ei ole EU:ssa laadittu yksityiskohtaista vaikutustenarviointia, hormonaalisten haitta-aineiden tieteellinen määritys on puutteellinen, ja käytäntö määritysten ja reach-direktiivin välillä on epäyhtenäinen.
<P>
Tieteellinen epätarkkuus ja hyvän tieteen puuttuminen saattavat EU:n lainsäädännön kansainvälisesti huonoon valoon ja vähentävät sen uskottavuutta.
<SPEAKER ID="064" NAME="Slavi Binev" AFFILIATION="NI">
(BG) Arvoisa puhemies, hyvät parlamentin jäsenet, kaasukriisi, johon Eurooppa joutui vuoden 2009 alussa, on nopeasti saamassa katastrofaaliset mittasuhteet Bulgariassa, jolla ei ole vaihtoehtoa kaasutoimitusten rinnalla. En aio puhua Bulgarian hallituksen häpeällisestä ja lyhytnäköisestä päätöksestä, joka on tehnyt kotimaastani panttivangin Venäjän ja Ukrainan välisessä konfliktissa, koska tämä on selvää kaikille.
<P>
Tärkeämpää on nyt se, että päätämme, mihin toimiin ryhdymme kriisistä selviämiseksi. Tässä tapauksessa tämä saattaa tarkoittaa sitä, että Bulgarian on löydettävä vaihtoehto ulkoisen energiariippuvuuden murtamiseksi. Siksi minusta on olennaista, että Eurooppa ja Balkanin maat, kuten Bulgaria, noudattaisivat Slovakian esimerkkiä ja tekisivät päätöksen Kozloduyn ydinvoimalan I, II, III ja IV yksikön uudelleen käynnistämiseksi. Tämä on toistaiseksi Bulgarian ainoa vaihtoehto, jonka avulla se saa takaisin hitusen itsenäisyyttään ja voi vähentää suoraa vahinkoa, jota kaasun korvaaminen öljyllä sille tällä hetkellä aiheuttaa.
<SPEAKER ID="065" NAME="Maria Petre" AFFILIATION="PPE-DE">
(RO) Nyt kun vuosi 2009 on jo lähtenyt käyntiin, haluaisin todeta teille kaikille, ettei tästä vuodesta tule mielestäni ihan tavallinen.
<P>
Vuonna 2009 tulee kuluneeksi kaksi vuosikymmentä kylmän sodan päättymisestä sekä niiden muurien murtumisesta, jotka jakoivat maita ja koko Eurooppaa itään ja länteen niin, että vapaus ja demokratia vallitsivat toisella puolella ja totalitaariset hallitukset toisella.
<P>
Romanialaisena parlamentin jäsenenä ja myös diktatuurin kokeneena Romanian kansalaisena uskon, että nämä kaksi vuosikymmentä ovat merkinneet osalle meistä muutosta ja hyväksyntää muille.
<P>
Katson myös, että vuodesta 2009 olisi nykyisestä ilmapiiristä huolimatta tultava vuosi, jolloin paitsi meidän toimemme myös Euroopan komission toimet olisi kohdistettava yhtenäisen Euroopan kehittämiseksi kaikkia eurooppalaisia varten. Ne olisi kohdistettava sellaisen Euroopan kehittämiseen, jossa kaikki sen 500 miljoona kansalaista voivat tuntea oikeutensa turvatuiksi, jossa vallitsee todellinen solidaarisuus, jossa ketään ei voitaisi enää syrjiä eikä kukaan tuntisi itseään ulkopuoliseksi yhdistyneessä Euroopassa jossa kaikki voivat tuntea itsensä EU:n kansalaisiksi, jotka ajattelevat samalla tavoin riippumatta siitä, missä olimme ennen vuotta 1989.
<SPEAKER ID="066" NAME="Mieczysław Edmund Janowski" AFFILIATION="UEN">
- (PL) Arvoisa puhemies, Euroopan parlamentti on käsitellyt ympäristöasioita useaan otteeseen. Haluaisin korostaa asiaa, jonka luonnosta huolestuneet koululaiset toivat tietoisuuteeni. Romumetallista, paperista ja synteettisestä materiaalista valmistetuista pulloista maksetaan huomattavasti vähemmän kuin ennen. Synteettisen materiaalin keruusta on tulossa kannattamatonta. Lisäksi monet kaupungit ovat poistaneet käytöstä astioita, joihin näitä jätteitä voidaan lajitella, tai ovat lakanneet tyhjentämästä niitä.
<P>
Kierrätyspaperista on kirjoitettu lehdissä paljon viime aikoina. Puolan kierrätystilanne on lyhykäisyydessään seuraavanlainen: Jätepaperin kerääjät väittävät, että hinta on liian alhainen ja ettei sen käsittely sen vuoksi kannata. Kierrätyspaperia käyttävät paperinvalmistajat puolestaan väittävät, että hinta on heille liian korkea ja että nykyisen hintatason tähden heidän ei kannata investoida jätepaperin käsittelylaitteisiin. Vetoankin nyt siihen, että ongelma voitaisiin ratkaista ympäristön huomioon ottavalla tavalla. Lapset keräävätkin nykyisin jätepaperia, koska toiminnalla on koulutuksellista arvoa, mutta paperi päätyy kuitenkin kuntien kaatopaikoille.
<SPEAKER ID="067" NAME="Puhemies">
(EN) Hyvät jäsenet, olen tehnyt voitavani varmistaakseni, että mahdollisimman moni puhuja on voinut käyttää puheenvuoron.
<P>
Keskustelu on päättynyt.
