<CHAPTER ID="002">
Puhemiehen julkilausuma
<SPEAKER ID="006" NAME="Puhemies">
(DE) Arvoisat kollegat, olen päättänyt puhua sen maan kielellä, jossa tämä hirvittävä tapahtuma tapahtui.
<SPEAKER ID="008" NAME="James Nicholson" AFFILIATION="PPE-DE">
(EN) Arvoisa puhemies, lauantai-iltana Pohjois-Irlannissa me kaikki - kuten uskoakseni jokainen - järkytyimme: kaksi nuorta sotilasta murhattiin raa'asti ja kylmäverisesti. Se on Pohjois-Irlannin pahin painajainen.
<P>
Olen ollut tämän parlamentin jäsen miltei 20 vuotta, ja olin toivonut, että minun ei ikinä enää tarvitsi nousta tässä parlamentissa osoittamaan myötätuntoa perheille, joiden jäsenet ovat menettäneet henkensä Pohjois-Irlannissa. Olen hyvin surullinen, että minun piti tehdä tämä jälleen tänään.
<P>
Nämä nuoret miehet tekivät, mitä useat nuoret miehet tekisivät: he tilasivat pizzaa paikallisesta pizzeriasta kolme tuntia ennen kuin heidän oli määrä astua lentokoneeseen ja lentää Afganistaniin. Sitä he eivät tehneet. Voimme vain tuntea heitä kohtaan myötätuntoa, sillä heiltä riistettiin elämä heidän parhaassa iässään. Nyt on aika ilmaista vain myötätunnon sanoja heidän perheilleen. Nyt on aika, jolloin nuo perheet tarvitsevat tuota tukea.
<P>
Teon tehneet eivät luultavasti kuuntele mitään sanomiani tuomitsevia sanoja. Mutta minun on sanottava tämä: he eivät voi ikinä onnistua - he eivät voi voittaa - koska Pohjois-Irlannin demokraattinen prosessi on sanonut sanansa, ja sen on voitettava. Vaikka siinä voi toisinaan olla vikoja, se on tuonut erilaisen elämän monelle kansani jäsenelle Pohjois-Irlannissa: he ovat saaneet paremman elämän, he ovat eläneet tuota parempaa elämää, ja haluan nähdä, että he jatkavat tuota parempaa elämää. Lisään sanoihinne omat myötätunnon sanani perheille.
<P>
(Suosionosoituksia)
<SPEAKER ID="009" NAME="Liam Aylward" AFFILIATION="UEN">
(EN) Arvoisa puhemies, minä myös tuomitsen varauksetta kahden brittisotilaan tappamisen ja neljän muun haavoittamisen Massereenen sotilastukikohdan ulkopuolella Antrimin kaupungissa viime lauantaina. Todellinen IRA, Pohjois-Irlannin republikaaninen ääriryhmä, on ottanut vastuun tästä kauhistuttavasta iskusta, joka on 12 vuoteen ensimmäinen tappava isku Pohjois-Irlannin turvallisuusjoukkoja vastaan. Näihin terroristi-iskuihin syyllistyneet on tuotava oikeuden eteen ja saatettava vastuuseen kauhistuttavista rikoksistaan. Heidän iskunsa eivät saa poliittista tukea Pohjois-Irlannin kansalta.
<P>
Vuonna 1998 tehdyssä pitkäperjantain rauhansopimuksessa osoitetaan selkeästi Pohjois-Irlannin poliittisen ja taloudellisen kehityksen puitteet. Sopimuksella vahvistetut rakenteet toimivat hyvin demokratian, oikeusvaltion, ihmisoikeuksien ja rauhan ja sovinnon tukena. Emme voi, emmekä aio, sallia näiden yksittäisten henkilöiden tuhota rauhaa, jonka saavuttamiseksi olemme työskennelleet niin pitkään ja ankarasti Pohjois-Irlannissa.
<SPEAKER ID="010" NAME="Jim Allister" AFFILIATION="NI">
(EN) Arvoisa puhemies, kiitos myötätunnon sanoistanne niiden brittisotilaidemme puolesta, jotka menettivät henkensä lauantai-iltana. Pohjois-Irlannissa arvostetaan sitä, että te ajattelette nyt niitä, jotka surevat tämän takia.
<P>
Kaksi sotilasta murhanneet pyrkivät saamaan poliittista etua väkivallan avulla. Toivoisin voivani sanoa, että he eivät onnistu, mutta surullista kyllä, näyttää siltä, että Pohjois-Irlannissa väkivalta todella kannattaa - niin paljon, että tällä hetkellä hallituksen ministereinä on kolme tuomittua IRA:n terroristia ja varapääministeristämme McGuinnessista Peter Robinson sanoi - silloin, kun hän vastusti terroristeja hallituksessa - että tämä on henkilökohtaisesti murhannut vähintään 12 sotilasta. Hän ei ole yhtään parempi tai erilainen kuin Antrimin terroristit, jotka seisoivat kuolevien sotilaiden luona ja pumppasivat näiden ruumiisiin lisää luoteja.
<P>
Nyt tämä halpamainen ampuja, McGuinness - jota Peter Robinson joskus kuvaili Bogsiden teurastajaksi - jakaa häpeällisesti maani korkeimman viran. Näin käy, kun neuvotellaan terroristien kanssa. Luotan siihen, että kaduillemme palanneiden terroristien kanssa ei ikinä neuvotella ja että menneisyyden virheistä opitaan ja että ne korjataan.
<SPEAKER ID="011" NAME="Puhemies">
(DE) Arvoisa kollegat, emme voi pyytää kaikkia irlantilaisia parlamentin jäseniä puhumaan. Minä olen puhunut kaikkien meidän puolesta, ja sen pitäisi riittää. Oletteko samaa mieltä siitä, että tämä on ollut henkensä menettäneiden arvoinen kunnianosoitus? Kiitos.
<P>
Annan myös lyhyen julkilausuman eilisestä kansainvälisestä naistenpäivästä. Tilaisuuden huomioimiseksi haluan tänään lausua erityisen tervetulleeksi kaikki tämän parlamentin naispuoliset jäsenet ja kiittää heitä voimakkaasti heidän sitoutumisestaan. Haluan myös korostaa, että teemme kaikkemme tehdäksemme sukupuolten tasa-arvon periaatteesta todellisuutta sekä eurooppalaisella että kansainvälisellä tasolla.
<P>
Sata vuotta sitten 15 000 naista osoitti New Yorkissa mieltään ihmisarvonsa ja oikeuksiensa tunnustamisen puolesta. Tänään osoitamme heidän perinnölleen kunnioitusta. Ei ole epäilystäkään, että sen jälkeen on saavutettu paljon naisten oikeuksien tunnustamisessa ja suojelemisessa ja naisten ja miesten yhdenvertaisten mahdollisuuksien edistämisessä kaikilla yhteiskunnan alueilla. Emme saa lopettaa ponnistelujamme; hyvin paljon on tehtävä sukupuolten tasa-arvon toteuttamiseksi Euroopan unionissa sekä naisten osallistumisen lisäämiseksi työssä, kansalaisyhteiskunnassa ja politiikassa. Euroopan parlamentin mielestä naisten nykyistä osallistumista paikallisen tason, kansallisen tason ja Euroopan unionin tason päätöksentekoon on edelleen lisättävä. Jäsenvaltioidemme on löydettävä keinot, joilla kannustetaan ja tuetaan naisten osallistumista päätöksentekoprosessiin ja politiikkaan sekä kansallisella että kansainvälisellä tasolla.
<P>
Euroopan parlamentin vaaleihin on enää muutama kuukausi. Haluan korostaa tänään, että naisten osallistuminen näihin vaaleihin ja sukupuolten tasapainoinen edustus Euroopan parlamentissa ovat erityisen tärkeitä sekä Euroopan unionin että koko yhteiskuntamme demokraattiselle kehitykselle. Lopuksi haluaisin muistuttaa parlamenttia siitä, että maapallomme monet sodat ovat iskeneet naisiin erityisen raskaasti, ja teemme työtä estääksemme sen, että naisten ahdistelua ja raiskaamista käytetään sodassa aseena. Meidän on puolustettava kaikkien maapallomme ihmisten arvokkuutta, emmekä saa koskaan luopua sitoumuksestamme.
<P>
Kiitos huomiostanne.
<P>
(Suosionosoituksia)
