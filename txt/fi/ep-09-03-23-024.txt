<CHAPTER ID="024">
EU:ssa harjoitetun naisten sukupuolielinten silpomisen torjunta (lyhyt esittely) 
<SPEAKER ID="197" NAME="Puhemies">
(IT) Esityslistalla on seuraavana Cristiana Muscardinin naisten oikeuksien ja sukupuolten tasa-arvon valiokunnan puolesta laatima mietintö EU:ssa harjoitetun naisten sukupuolielinten silpomisen torjunnasta.
<SPEAKER ID="198" NAME="Cristiana Muscardini">
esittelijä. - (IT) Arvoisa puhemies, hyvät kollegat, mielestäni sopii erityisen hyvin, että keskusteluumme osallistuu nimenomaan komission jäsen Michel. Kuten tiedämme, hän kiinnittää aina runsaasti huomiota Afrikan ihmisoikeuskysymyksiin ja murhenäytelmiin. Itse asiassa komission jäsen Louis Michelin läsnäolo antaa mielestäni toivoa siitä, että komissio ottaa vakavasti huomioon kysymyksen, joka ei enää kosketa ainoastaan 28:aa Afrikan maata ja lukuisia Lähi-idän maita ja niiden naapurimaita vaan on nykyisin erittäin ahdistava ongelma myös Euroopan unionin alueella.
<P>
Viime vuosien massiivinen maahanmuutto on tuonut tämän tragedian EU:n jäsenvaltioihin. Kymmenet tuhannet tytöt ja nuoret naiset ovat joka päivä vaarassa joutua tämän kauhean käytännön uhreiksi, joka aiheuttaa heille peruuttamattomia ruumiillisia vammoja mutta myös erittäin vakavia psykologisia vaurioita. Tästä syystä - vaikka parlamentti onkin viime vuosien aikana tuominnut tämän käytännön jo useaan otteeseen ja on itse asiassa myöntänyt DAPHNE-ohjelman kautta rahoitusta 14 hankkeelle naisten sukupuolisen silpomisen torjumiseksi - tästä syystä me keskustelemme tänään jälleen tästä aiheesta, sillä valitettavasti ilmiö ei ole laantunut, vaan silpomisten määrä lisääntyy yhä.
<P>
Meillä on oltava rohkeutta hyväksyä asianmukaisempia ja vakavasti otettavia ennaltaehkäiseviä menetelmiä ja järjestää kulttuurikampanjoita, joiden avulla maahanmuuttajanaiset, mutta myös näiden tyttöjen isät, saadaan ymmärtämään, että heimoriitit, joilla ei ole mitään tekemistä uskonnon kanssa, eivät edistä integroitumista eivätkä luo tyttärille tulevaisuutta.
<P>
Ajatelkaa Ranskassa, Italiassa tai Belgiassa koulua käyvää nuorta tyttöä, joka on luonut ystävyyssuhteita toisiin nuoriin ja joka äkkiä temmataan normaalielämästä keskelle tuskallista tragediaa, joka jättää häneen elinikäiset jäljet. Häntä ei ainoastaan silvota ruumiillisesti, vaan hänen on mahdotonta jatkaa normaaleja ihmissuhteita; hän tuntee itsensä väheksytyksi ja erilaiseksi, eikä meidän yhteiskunnassamme haluta ihmisiä, jotka ovat erilaisia. Me haluamme ihmisiä, jotka uskonnostaan, ihonväristään tai maantieteellisestä alkuperästään riippumatta voivat työskennellä yhdessä rakentaakseen paremman Euroopan, joka on lähempänä kansalaisia.
<P>
Arvoisa puhemies, arvoisa komission jäsen, tästä syystä me parlamentissa - ja haluaisin kiittää kaikkia valiokunnassa työskenteleviä kollegoitani, jotka auttoivat minua tämän mietinnön laatimisessa - haluamme, että kaikkien jäsenvaltioiden lainsäädäntö yhdenmukaistetaan niin, että naisten sukuelinten silpominen luokitellaan rikokseksi. Me emme halua lieventäviä ehdotuksia, jotka koskevat esimerkiksi "klitoriksen pistelyä". Me haluamme naisten olevan todella yhdenvertaisia miesten kanssa; me emme halua siirtymäriittejä vaan todellista integroitumista niiden sijasta. Me haluamme kansalaisjärjestöjen pystyvän tekemään työtään, me haluamme ennaltaehkäisevän politiikan, johon maahanmuuttajanaisten järjestöt osallistuvat, me haluamme rangaista kaikkia, jotka pyrkivät silpomaan tyttöjä ja haluavat pakottaa heidät luonnonvastaiseen epätoivon ja syrjäytymisen kierteeseen.
<P>
Mietinnössä käsitellään monia aloja, ja uskoakseni jäsenillä on ollut mahdollisuus tutustua siihen ja arvioida sitä. Uskon, että jokaisen pitäisi liittyä tähän vaatimukseen merkityksellisestä Euroopasta, jossa kolmen toimielimen ponnistelut yhdistetään tämän kauhean, ihmisoikeuksia loukkaavan rikoksen torjumiseksi.
<SPEAKER ID="199" NAME="Louis Michel" LANGUAGE="FR">
Arvoisa puhemies, omasta ja kollegani puolesta haluaisin kiittää Cristiana Muscardinia hänen puheenvuorostaan, sillä uskon, että hänen käsittelemänsä aihe on sekä murhenäytelmä että skandaali. Haluan todellakin kiittää Cristiana Muscardinia hänen laatimastaan erinomaisesta mietinnöstä, jossa käsitellään tärkeää aihetta naisten sukupuolielinten silpomisen torjunnasta Euroopan unionissa.
<P>
Euroopan komissio on selvin sanoin tuominnut sekä Euroopan unionissa että kolmansissa maissa perinteiset tavat, joita on mahdotonta hyväksyä ja jotka vaarantavat vakavasti naisten ja nuorten tyttöjen perusoikeuden, joka koskee ruumiillisen ja henkisen koskemattomuuden kunnioittamista. Me olemme luonnollisesti täysin yhtä mieltä mietinnön kanssa. Mielestämme kaikkien Euroopan unionin jäsenvaltioiden pitäisi ryhtyä tehokkaisiin toimiin. Meidän pitäisi käynnistää huomattavasti tehokkaampia toimia, jotta tällaisista käytännöistä tehtäisiin loppu sekä Euroopan unionissa että kolmansissa maissa, sillä on mahdotonta hyväksyä ja vaikea uskoa, että tällaista voi yhä tapahtua Euroopan unionissa. Meidän on myös varmistettava kaikkien kolmansien maiden kanssa käytävien poliittisten vuoropuhelujen yhteydessä, että asianomaiset maat ymmärtävät täysin meidän kantamme. Haluaisin siirtyä hetkeksi aiheeseen, josta tekstissä ei puhuta, ja todeta, että voin vakuuttaa teille tämän aiheen olevan aina asialistalla kaikissa kehitysmaiden kanssa käymissämme poliittisissa vuoropuheluissa.
<P>
Aivan äskettäin Burkina Fason presidentti Compaoré soitti minulle ja kertoi, että maassa oltiin juuri hyväksymässä lakia näiden käytäntöjen kieltämisestä, vaikka asia ei olekaan helppo. Olisi syytä korostaa, että tietysti on olemassa joitakin sukuja ja heimoja, jotka yhä jatkavat käytännön harjoittamista, ja aihe on maassa melko arkaluontoinen, mutta hänellä oli todellinen halu edistää tätä asiaa, ja se on mielestäni tärkeää.
<P>
Te tiedätte myös, että komissio myöntää säännöllisesti yhteisön rahoitusta tukeakseen Euroopassa ja kolmansissa maissa hankkeita, joilla pyritään naisten sukuelinten silpomisen ehkäisemiseen ja lopettamiseen sekä autetaan uhreja ja vaaranalaisia nuoria tyttöjä.
<P>
Euroopassa tärkein välineemme on DAPHNE III -ohjelma, jolla tuetaan eurooppalaisia kansalaisjärjestöjä sekä paikallisia ja alueellisia julkisia laitoksia ja viranomaisia niiden pyrkiessä torjumaan naisten sukuelinten silpomista. Daphne-ohjelma käynnistettiin vuonna 1997, minkä jälkeen ohjelmasta on yhteisrahoitettu yhteensä noin 2,4 miljoonalla eurolla 14 hanketta, jotka koskevat tätä aihetta. Daphne-hankkeiden avulla olemme voineet toteuttaa yhteisön koulutus- ja avustusohjelmia, järjestää valistuskampanjoita, analysoida kansallisia lainsäädäntöjä, kerätä tietoa ja tilastoja, kehittää välineitä ja luoda parhaita käytäntöjä kentällä työskenteleville toimijoille sekä esittää poliittisia ohjeita eurooppalaisille ja kansallisille päätöksentekijöille.
<P>
Me aiomme luonnollisesti tukea jatkossakin päättäväisesti tämäntyyppisiä toimia ja jatkaa tämän asian käsittelyä Euroopan unionissa, eikä ainoastaan väkivallan ennaltaehkäisyn ja uhreille tarkoitetun tuen yhteydessä vaan myös maahanmuuttoa, turvapaikkakysymystä ja rikosoikeutta koskevilla aloilla.
<P>
Poikkean jälleen hetkeksi aiheeseen, josta ei puhuta tekstissä. Minun on sanottava teille, että olen varsin järkyttynyt siitä tietynlaisesta pelkuruudesta, jota hallituksemme ja jotkut poliitikot ovat osoittaneet katsoessaan, että tämä käytäntö on osa kulttuuria eikä siihen voida sen vuoksi puuttua. Olen pahoillani, mutta vähin, mitä meidän pitäisi odottaa Eurooppaan saapuvilta ihmisiltä, on voimassa olevien sääntöjen noudattaminen. Mielestäni oikeus ei voi kehittyä kahdella eri nopeudella; kahden nopeuden käsitettä ei voida hyväksyä. Tämä ei vaikuta millään tavoin Euroopan unionin jäsenvaltioiden valmiuksiin vastaanottaa maahantulijoita, pikemminkin päinvastoin. Minulla on aikaisempaa kokemusta tällaisesta keskustelusta omassa maassani. Minun on sanottava, että olen järkyttynyt siitä, että jotkut ihmiset itse asiassa kieltäytyvät rankaisemasta tämäntyyppisiä tekoja ja käyttävät tekosyynä maahanmuuttajien kulttuurin kunnioitusta. Uskon, että jos me haluamme ratkaista tämän ongelman Euroopassa, meidän on edettävä niin pitkälle, että tällaisista käytännöistä tehdään rangaistavia. Meillä on oltava tähän tarvittavaa poliittista rohkeutta, eikä mielestäni yhdenkään maan kyky vastaanottaa maahantulijoita heikkene siitä, jos me sanomme: "Kyseessä on meidän perustuslakimme, sääntömme ja inhimilliset arvomme, ja teidän on noudatettava niitä. Jos te ette noudata niitä, te toimitte lainvastaisesti ja saatte siitä rangaistuksen." Lopetan sivuhuomautukseni tähän, mutta olen iloinen siitä, että sain sanotuksi nämä asiat, koska jaan täysin suuttumuksenne, jota tämä kysymys herättää.
<P>
Kolmansille maille suuntaamansa ulkoisen avun yhteydessä komissio soveltaa myös kolmea toimintatapaa naisten sukuelinten silpomisen torjumiseksi. Aivan ensiksi, kuten kerroinkin teille, komissio nostaa keskeiseen asemaan naisten vapautumista, ihmisoikeuksia ja terveyttä koskevan kysymyksen kaikissa poliittisissa ja strategisissa vuoropuheluissa, joita se käy kumppanimaidensa hallitusten kanssa.
<P>
Toiseksi se tukee toimia, joilla painostetaan ja kannustetaan parantamaan kansallisia lainsäädäntöjä sekä kehittämään kansallista politiikkaa naisten oikeuksien edistämiseksi ja suojaamiseksi sekä kaikkien haitallisten käytäntöjen kieltämiseksi.
<P>
Kolmanneksi se tukee aloitteita, joiden tarkoituksena on vahvistaa poliittisten johtajien toimintamahdollisuuksia, sekä kaikille yhteiskunnan aloille suunnattuja valistuskampanjoita. Monivuotinen Haagin ohjelma, jonka piiriin kuuluu useita vapauteen, turvallisuuteen ja oikeuteen perustuvan alueen kehittämiseksi toteutettavia toimia, päättyy vuonna 2010. Esitämme uuden vuodet 2010-2014 kattavan Tukholman ohjelman keväällä 2009 julkaistavassa tiedonannossa. Voin vakuuttaa teille, että kyseisessä ohjelmassa painotetaan vahvasti perusoikeuksien ja uhrien oikeuksien suojeluun liittyvää näkökohtaa sekä lasten ja naisten oikeuksien edistämistä ja suojelua.
<P>
Vaikka komissiossa ei ole vielä laadittu erityisstrategiaa naisten sukupuolielinten silpomisen torjumiseksi, tuemme jatkossakin päättäväisesti toimia, joiden tavoitteena on silpomisen ennaltaehkäisy, ja me aiomme ottaa esille tämän kysymyksen unionin sisä- ja ulkopolitiikan yhteydessä.
<SPEAKER ID="200" NAME="Puhemies">
(IT) Esittely on päättynyt.
<P>
Äänestys toimitetaan tiistaina 24. maaliskuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="201" NAME="Véronique Mathieu  " AFFILIATION="PPE-DE">
kirjallinen. - (FR) Joka vuosi 180 000 maahanmuuttajanaista joutuu tai on vaarassa joutua sukupuolielinten silpomisen uhriksi Euroopassa. On tärkeää muistaa, että kyseessä on ihmisoikeuksien loukkaus, jolla on erittäin vakavia fyysisiä ja psykologisia seurauksia. Tällaisia käytäntöjä ei voida perustella kulttuuriin tai uskontoon liittyvillä perinteillä. Jotta tällaisista käytännöistä luovuttaisiin, jäsenvaltioiden on varmistettava, että niiden rikoslainsäädäntöön sisältyvää kieltoa noudatetaan, ja silpomiskäytäntö on katsottava rikokseksi. Samaan aikaan uhreiksi joutuneille tai mahdollisesti joutuville naisille on tarjottava oikeudellista ja lääkinnällistä tukea.
<P>
EU:n on lisättävä tukeaan sellaisille kansalaisjärjestöille, jotka tekevät merkittävää työtä kentällä ennaltaehkäisyyn ja apuun liittyvillä aloilla. Aihetta käsittelevillä kansallisilla ja eurooppalaisilla tiedotus- ja valistuskampanjoilla päästäisiin eroon näihin käytäntöihin liittyvistä tabuista ja samalla tiedotettaisiin perheille silpomisen rikosoikeudellisista seuraamuksista. Tästä syystä on tärkeää, että EU pyrkii ratkaisemaan ongelman määrittelemällä yhteisiä ennaltaehkäiseviä toimia silpomiskäytännön kieltämiseksi EU:ssa ja viittaamalla kieltoon kaikissa kolmansien maiden kanssa tehtävissä yhteistyösopimuksissa. Sukupuolielinten silpominen on yhteiskunnallinen ongelma, joka koskee meitä kaikkia.
