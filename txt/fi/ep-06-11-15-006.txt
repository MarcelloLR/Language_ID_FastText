<CHAPTER ID="006">
Juhlaistunto - Qatar
<SPEAKER ID="092" NAME="Puhemies">
Hyvät parlamentin jäsenet, teidän korkeutenne, haluan toivottaa tervetulleeksi Qatarin valtion emiirin šeikin Hammad bin Khalifa Al-Thanin. Haluan myös tuoda esiin, että olemme saaneet vieraaksemme viralliselle yleisölehterille Ukrainan parlamentin puhemiehen.
<P>
Meille on kunnia toivottaa teidät tänään tervetulleeksi Euroopan parlamenttiin ensimmäisenä Persianlahden valtion valtionpäämiehenä.
<P>
Tämä on tosiaankin ensimmäinen kerta, kun meillä on ilo ja kunnia ottaa vastaan hyvin tärkeän Persianlahden alueen valtion päämies.
<P>
Olette ollut edelläkävijä alueenne demokratiakehityksessä. Olette edistänyt kansanäänestyksessä hyväksyttävän kirjallisen perustuslain käyttöönottoa. Perustuslaissa taataan joukko demokraattisia uudistuksia, joihin sisältyy tietenkin sanan- ja mielipidevapauden tunnustaminen, yleisen äänioikeuden myöntäminen kaikille aikuisille, niin miehille kuin naisillekin, ja ensi vuonna järjestettävillä vaaleilla valittavan parlamentin muodostaminen.
<P>
Teidän korkeutenne, teillä on lisäksi ollut tärkeä kansainvälinen tehtävä - teillä ja teidän maallanne. Pienessä maassanne on vain 200 000 kansalaista ja maahanmuuttajia on yli 600 000. Maanne on järjestänyt Dohan konferenssin, jossa käynnistettiin edelleen käynnissä oleva WTO:n neuvottelukierros.
<P>
Maanne on ainoa arabivaltio, joka on tällä hetkellä Yhdistyneiden Kansakuntien turvallisuusneuvoston jäsen.
<P>
Maanne on näyttänyt esimerkkiä antamalla taloudellista apua ja lähettämällä Libanonin rauhanturvajoukkoihin oman joukkonsa. Maanne joukot toimivat siellä yhdessä meidän joukkojemme kanssa.
<P>
Maanne on vauhdittanut merkittävästi rauhanomaisen ratkaisun etsintää palestiinalaisten ja Israelin välisessä konfliktissa, ja se on yksi niistä harvoista arabimaista, joilla on kauppasuhde Israelin kanssa.
<P>
Kymmenen vuotta sitten, vuonna 1996, teitte myös erään tärkeän päätöksen, jolla on ollut valtavia maailmanlaajuisia vaikutuksia. Sallitte tuolloin Al-Jazeera-televisiokanavan lähetykset, mikä paransi merkittävästi uutisten ja tietojen saatavuutta arabimaailmassa.
<P>
Kyseisellä kanavalla lähetetään nykyään englanninkielisiä ohjelmia, ja sen avulla edistetään kulttuurien välistä vuoropuhelua ja ymmärrystä. Ehkäpä mekin tunnustamme jonakin päivänä arabian- ja englanninkielisen televisiokanavan merkityksen, ja ehkä meilläkin on jonain päivänä eurooppalainen televisiokanava, joka lähettää arabiankielisiä ohjelmia.
<P>
Teidän korkeutenne, odotamme erittäin kiinnostuneina, mitä sanottavaa teillä on meille tänä aamuna.
<P>
Toivomme, että kuulemme näkemyksenne Qatarin demokratiakehityksestä. Haluaisimme kuulla myös ajatuksianne siitä, miten voimme edistää rauhaa palestiinalaisalueilla, kuten myös rauhaa ja vakautta Irakissa, ja miten vähentää jännitteitä Iranin kanssa.
<P>
Koko toimikauteni ajan - joka päättyy pian - olen korostanut sitä, miten suuri merkitys unionin suhteilla arabimaailmaan ja islamilaiseen maailmaan on Euroopan unionille. Mielestäni kyseessä on eräs kaikkein tärkeimmistä meitä eurooppalaisia koskettavista geostrategisista haasteista: meidän on mentävä vielä paljon pidemmälle suhteissamme islamilaiseen maailmaan kuin suhteissamme lähinaapureihimme, Välimeren alueen maihin.
<P>
Euroopan parlamentti onkin tyytyväinen siihen, että Euroopan unionin ja Persianlahden yhteistyöneuvoston jäsenvaltioiden välillä on käynnistetty kauppasopimusneuvottelut. Toivokaamme, että nämä neuvottelut voidaan saattaa pian päätökseen, jotta voimme parantaa Qatariin ja sen naapurimaihin luomiemme suhteiden strategista ja poliittista sisältöä. Tästä syystä teidän tämänpäiväinen vierailunne Euroopan parlamenttiin on sitäkin tärkeämpi ja merkityksellisempi.
<P>
Vierailunne maanne edustajana on meille tärkeä useista syistä, ja se tapahtuu lisäksi symbolisena päivänä, sillä juuri tänä samaisena päivänä Yhdistyneiden Kansakuntien kulttuurien välisen liiton työryhmä on esittänyt Istanbulissa suosituksensa pääsihteeri Annanille.
<P>
Tämä on teille hyvä hetki vierailla keskuudessamme Strasbourgissa, Euroopan sydämessä, sillä teidän näkemyksenne ja arabimaailman näkemykset voivat tuoda meidät lähemmäs toisiamme ja mahdollistaa sen, että voimme edetä tulevaisuudessa yhtenäisemmin kuin ennen on ollut mahdollista.
<SPEAKER ID="093" NAME="Hamad Bin Khalifa Al-Thani">
Qatarin valtion emiirin šeikki.
<P>
(EN) Arvoisa puhemies, hyvät parlamentin jäsenet, armollisen ja laupiaan Jumalan nimissä haluan ilmaista teille kiitollisuuteni ystävällisestä kutsustanne saapua Euroopan parlamenttiin, joka edustaa 450:tä miljoonaa eurooppalaista ja joka on yksi alueellisen yhdentymisen onnistuneimmista esimerkeistä koko maailmassa. Haluan myös kiittää teitä vieraanvaraisuudestanne ja lämpimästä vastaanotosta sekä minua kohtaan osoittamistanne ystävällisistä ajatuksista.
<P>
Puhuessani täällä Euroopan parlamentissa en voi olla ilmaisematta, miten suuresti ihailen Euroopassa monien vuosikymmenten ajan toteutettuja uutteria toimia. Näiden vuosikymmenten aikana maanne ovat pystyneet ymmärryksen ja tahdonvoiman avulla unohtamaan menneisyyden tuskalliset tapahtumat ja avaamaan uuden lupaavan luvun, joka sisältää monia menestystarinoita. Euroopan parlamentin nykyinen korkea kansainvälinen asema on inspiroiva esimerkki, jota monet muut maat yrittävät seurata. Meillä arabimaailmassa on kokemusta arabivaltioiden liitosta, ja toivomme, että saavutamme vielä sen, mitä te olette saavuttaneet. Haluan korostaa tässä yhteydessä, ettei demokratia ole ainoastaan ehdoton välttämättömyys maailman jokaisessa valtiossa vaan että se on myös ennakkoehto alueelliselle taloudelliselle yhdentymiselle ja vakaille kansainvälisille suhteille kaikilla maailman alueilla. Demokratialla nimittäin varmistetaan, ettei yksikään maa voi tehdä mielivaltaisia päätöksiä asioissa, jotka koskevat kaikkien maiden kansoja.
<P>
Kuten hyvin tiedätte, Qatarin valtio on valinnut demokratian suojellakseen ihmisoikeuksia ja varmistaakseen kansalaistensa osallistumisen. Olemme valinneet demokratian sopusoinnussa velvollisuutemme kanssa harjoittaa Al-Shouran periaatetta, joka on yksi islamin perussäännöistä. Se on sääntö, jota ei voida jättää huomiotta ja joka otettiin käyttöön kansalaisten osallistumisen lisäämiseksi. Siksi demokratiaa ei saa rajoittaa vain harvoihin vaan se on ulotuttava kaikkiin ihmisiin. Tätä periaatetta ei voida soveltaa valikoivasti. Se on perusoikeus, jota ei voida jättää huomiotta tai loukata. Alueellamme vallitseva todellisuus osoittautuu toisinaan islamin periaatteiden vastaiseksi. Se ei johdu itse periaatetta koskevasta ongelmista, vaan periaatetta tulkitaan väärin eikä sitä noudateta tarkoin.
<P>
Sen lisäksi, että islamissa kehotetaan ihmisiä osallistumaan julkisiin asioihin, siinä kehotetaan myös kunnioittamaan vähemmistöjä ja suojelemaan heidän oikeuksiaan. Islamissa kannustetaan ihmisiä oppimaan muiden kulttuureista ja olemaan vuorovaikutuksessa niiden kanssa antamiseen ja ottamiseen perustuvan suhteen pohjalta. Olen hyvin tyytyväinen siihen, että monet eurooppalaisista ystävistäni tietävät nämä asiat islamista ja että he tietävät paljon naapureidensa historiasta. Tämä osoittaa, että he haluavat luoda hedelmällisiä suhteita ja käydä vuoropuhelua naapureidensa kanssa.
<P>
Haluan mainita, että kääntämällä kreikankielisiä teoksia arabiaksi arabit muodostivat sillan, jonka välityksellä kreikkalainen sivistys välittyi Eurooppaan. Monet kuuluisat kreikkalaiset filosofit ja ajattelijat tuotiin näin Euroopan älymystön tietoon, mikä edesauttoi myöhemmin renessanssin syntyä.
<P>
Monet ihmiset tulivat kosketuksiin islamin kanssa ja kääntyivät islaminuskoon osoittaen samalla täydellistä vakaumusta ja hyväksyntää olemalla vuorovaikutuksessa muslimien kanssa ja käymällä heidän kanssaan kulttuurista vuoropuhelua. Islam levisi vuoropuhelun välityksellä ja kukoisti vakuuttavasti. Ketään ei ole koskaan pakotettu kääntymään islaminuskoon. On ihmisiä, jotka väittävät toisin, mutta nämä ihmiset ovat väärässä ja he ovat vääristäneet islamia.
<P>
Tässä vaiheessa on välttämätöntä korostaa vuoropuhelua eri uskontojen harjoittajien välillä ja toteuttaa toimia jatkuvuuden varmistamiseksi tällaisten uskontojen välillä, jotta vältetään keinotekoiset ja tarpeettomat yhteentörmäykset. Sekä idässä että lännessä on kuitenkin valitettavasti yksittäisiä ihmisiä ja ryhmiä, jotka ovat lietsoneet tällaista yhteentörmäystä. Nämä ihmiset ovat tietämättömiä, ja he ovat tehneet vihollisia niistä, jotka poikkeavat heistä rodultaan tai ihonväriltään. He eivät ole ymmärtäneet, että maailman monimuotoisuus on vaurauden lähde, eivätkä he ole välittäneet kehotuksista pyrkiä lähentymiseen ja vuoropuheluun maailmassamme.
<P>
Hyödynnän tätä tilaisuutta pyytääkseni kaikkia ajattelevia, viisaita ja rehellisiä ihmisiä niin idässä kuin lännessäkin nousemaan yhdessä vastarintaan tällaisten jakaantumiseen ja suvaitsemattomuuteen yllyttävien kehotusten hiljentämiseksi, sillä niillä uhataan rauhaa sekä uskontojen ja pyhien paikkojen kunnioittamista.
<P>
(Suosionosoituksia)
<P>
Meidän on vaadittava, että uskontoja ja pyhiä paikkoja kunnioitetaan, jotta niitä ei vaaranneta. Yhtä tärkeää on tehdä yhteistyötä häiriköiden aiheuttamien vääristymien, välinpitämättömyyden ja ääriryhmien sekä kunkin osapuolen toisesta osapuolesta luomien väärien mielikuvien torjumiseksi. Qatarin valtio jatkaa ponnistelujaan tätä tarkoitusta varten, ja se isännöi monia foorumeita, joiden tavoitteena on kannustaa kulttuurien väliseen vuoropuheluun. Eräs tällainen foorumi on uskontojen välistä vuoropuhelua käsittelevä vuotuinen foorumi.
<P>
Lähi-idän kysymyksillä on aina ollut suuri merkitys Euroopalle näiden kahden alueen maantieteellisen läheisyyden ja niiden jatkuvien poliittisten, taloudellisten ja kulttuuristen siteiden takia, jotka eivät ole koskaan hävinneet historian aikana. Tämän läheisyyden takia on epäilemättä unionin edun mukaista kannattaa Lähi-idän maiden kattavaa uudistusta ja kannustaa niitä jatkamaan näitä uudistuksia vakavasti ja demokratiasta tinkimättä sekä käyttämättä hyväksi demokratian käsitettä esittämällä tyhjiä sanoja. Kattava uudistus ja aito demokratia ovat oikeita keinoja Lähi-idän tilanteen parantamiseksi, jotta sen maat voivat kokea vakauden, sen kansat voivat nauttia vapaudesta, sen laitokset voivat voimistua ja sen valtiot voivat kehittyä oikeusvaltioperiaatteen pohjalta. Tällöin Lähi-idän kansalaisilla on kaikki perusedellytykset ja tieteelliset ja taloudelliset keinot toimia tasavertaisina naapurimaidensa ja muun maailman kanssa ja luoda kumppanuuksia niiden kanssa sen sijaan, että ne vieraantuvat toisistaan.
<P>
Tältä osin tiedämme, ja luultavasti Euroopan unioni tietää vielä paremmin, että Lähi-idästä tai Lähi-idän kautta tapahtuvasta maastamuutosta on tullut valtava haaste. Vaikka Euroopan unioni onkin tehnyt useiden vuosien ajan valtavasti töitä vastatakseen tähän haasteeseen, onnistuneissa ratkaisuissa on aina mentävä ongelman lähteille ja käsiteltävä sen syitä, ei ainoastaan oireita. Kun siis uudistusprosessi tuottaa tulosta ja demokraattinen kulttuuri vakiintuu Lähi-idässä ja kun sen kansalaiset kykenevät torjumaan kaikentyyppistä korruptiota, monet niistä, jotka aiemmin etsivät ihmisarvoista elämää oman maansa ulkopuolelta, eivät enää muuta muualle, mikäli he pystyvät saavuttamaan omat tavoitteensa kotimaassaan.
<P>
Demokratian vakauttaminen ja rauhan saavuttaminen Lähi-idässä ovat yhtä tärkeitä tavoitteita. Demokratian puute ja kyvyttömyys löytää oikeudenmukaista ratkaisua palestiinalaisten ongelmaan on luonut erilaisia väkivallan muotoja, joita jotkut ihmiset pitävät terrorismina, jota vastaan on taisteltava kaikkein ankarimmilla keinoilla tekemättä eroa väkivallan eri muotojen välillä ja pohtimatta keinoja, miten poistaa ongelmaa ruokkivat tekijät. Tuomitsemme kaikenlaisen terrorismin ja teemme yhteistyötä kansainvälisen yhteisön kanssa sen torjumiseksi. Haluamme kuitenkin erottaa toisistaan yhtäältä sen, miten syyttömiä ihmisiä pelotellaan aiheettomasti jonkin verukkeen nojalla, mikä on tuomittavaa, ja toisaalta sen, että ihmisillä on kansainvälisten lakien ja käytäntöjen nojalla laillinen oikeus vastustaa miehitystä.
<P>
Katsomme, että palestiinalaisten kysymyksen oikeudenmukaisen ratkaisun perustana on, että niin Israelin kuin palestiinalaistenkin on pantava täytäntöön kaikki kansainväliset päätöslauselmat, ja kansainvälinen yhteisö tukee niitä molempia tässä asiassa. Näin vältetään monimutkaisuus, joka on nykyään ominaista näiden kahden osapuolen välisille suhteille. Hamas-liikkeen edustajista muodostuvalle palestiinalaishallitukselle, jonka palestiinalaiset valitsivat muutama kuukausi sitten omasta vapaasta tahdostaan, olisi annettava mahdollisuus tehdä töitä tämän kansan puolesta.
<P>
Sen sijaan, että palestiinalaisia olisi palkittu demokratian harjoittamisesta - demokratia on alueellamme hyvin harvinaista - sitä on rangaistu siitä. En ymmärrä, miten demokraattisesti valittu hallitus voidaan asettaa saartoon ja miten koko kansalle voidaan langettaa kollektiivisia seuraamuksia ainoastaan siitä syystä, että se on käyttänyt demokraattista oikeuttaan äänestää, ketkä ihmiset hallinnoivat maata.
<P>
(Suosionosoituksia)
<P>
Eikö ole kaksinaamaista vaatia ensin vapaita vaaleja ja sen jälkeen vastustaa vaalien tulosta?
<P>
Palestiinan kysymyksen ratkaiseminen on sidoksissa Israelin valmiuteen täyttää kaikki sen velvoitteet ja panna täytäntöön kansainväliset päätöslauselmat, joissa vaaditaan vetäytymistä miehitetyiltä arabialueilta, sellaisen itsenäisen Palestiinan valtion perustamista, jonka pääkaupunki olisi Jerusalemin pyhä kaupunki, sekä infrastruktuurin tuhoamisen ja siviilien tappamisen ja kiduttamisen välitöntä lopettamista palestiinalaisalueilla, sillä sen seurauksena kymmenet palestiinalaiset ovat saaneet surmansa miehitetyillä alueilla, ja Beit Hanoun verilöyly on tästä viimeisin esimerkki. Tämä on se tie, jota seuraamalla umpikujaan ajautunut Palestiinan kysymys saadaan ratkaistua, ja mielestämme kansainvälisen yhteisön olisi toimittava voimallisemmin, jotta tähän ongelmaan löydetään nopea ratkaisu, sillä tämä hyödyttäisi paitsi Lähi-itää myös koko maailmaa.
<P>
On löydettävä kattava ratkaisu arabimaiden ja Israelin väliseen konfliktiin. Tästä ovat osoituksena myös Israelin hiljattaiset tuhoisat sotatoimet Libanonissa. Nyt kun taistelu on päättynyt ja UNIFIL-joukot - joihin Qatar päätti osallistua - ovat käynnistäneet toimensa, toivomme, että Libanon voi toimia täysivaltaisesti kaikkialla alueellaan ja että Israel kunnioittaa sen täysivaltaisuutta.
<P>
Toivomme, että Irak selviytyy tämänhetkisestä kriisistään, että se säilyttää täysivaltaisuutensa ja alueidensa yhtenäisyyden ja että Irakin kansa saa takaisin turvallisuutensa ja vapautensa. Olen varma siitä, että Euroopan unioni, joka on tietoinen Irakin tilanteen Lähi-idän alueelliselle vakaudelle aiheuttamista vaaroista, tehostaa toimiaan Irakin auttamiseksi maan nykyisen vaikean tilanteen ratkaisemisessa.
<P>
Lähi-idän vakaus edellyttää myös, että Euroopan parlamentti jatkaa toimiaan päästäkseen rauhanomaiseen ratkaisuun Iranin ydinohjelmassa, jossa vahvistetaan, että Iranin tavoittelemat toimet pysyvät täysin rauhanomaisina ja Kansainvälisen atomienergiajärjestön valvonnassa. Haluan toistaa tässä yhteydessä pyyntömme siitä, että Lähi-idästä tehdään ydinaseeton alue ja että Israel velvoitetaan allekirjoittamaan ydinsulkusopimus.
<P>
(Suosionosoituksia)
<P>
Ennen puheeni loppua haluan viitata siihen, että Euroopan unionilla on vahva yhteistyösuhde etenkin Qatarin valtion ja yleisesti Persianlahden valtioiden kanssa. Sen jälkeen kun Qatarin valtio allekirjoitti Persianlahden valtioiden ja silloisen ETY:n yhteistyöneuvostoon kuuluneiden maiden yhteistyösopimuksen vuonna 1989, se on kehittänyt suhteitaan Euroopan unioniin monilla eri aloilla. Yksistään energia-alalla Qatar on allekirjoittanut sopimuksia muutamien Euroopan unionin jäsenvaltioiden, kuten Italian, Belgian, Yhdistyneen kuningaskunnan ja Espanjan kanssa, täyttääkseen näiden maiden maakaasua koskevat tarpeet. Harjoitamme yhteistyötä myös muilla, kulttuurin, politiikan ja talouden kaltaisilla aloilla. Qatar ja Euroopan unioni voivat siten lujittaa siteitään edelleen.
<P>
Haluan kiittää teitä vielä kerran ja toivotan teille rauhaa ja Jumalan siunausta.
<P>
(Parlamentti osoitti puhujalle suosiota seisaallaan.)
<SPEAKER ID="094" NAME="Puhemies">
Kiitän teitä sanoistanne, teidän korkeutenne. Olen varma siitä, että ne auttavat ymmärtämään paremmin arabimaailman ja islamilaisen maailman näkemyksiä kysymyksistä, jotka ovat merkityksellisiä sekä Euroopan unionille että teille.
<P>
Euroopan parlamentille on ollut kunnia saada teidät vieraaksi. Monet kiitokset.
<P>
(Suosionosoituksia)
<P>
(Juhlaistunto päätettiin klo 12.30.)
