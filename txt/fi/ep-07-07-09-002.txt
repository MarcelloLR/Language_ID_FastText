<CHAPTER ID="002">
Puhemiehen julkilausuma
<SPEAKER ID="005" NAME="Puhemies">
Hyvät parlamentin jäsenet, poliittisten ryhmien puheenjohtajat ovat pyytäneet minua antamaan julkilausuman terrorismista.
<P>
Joitakin päiviä sitten, 29. ja 30. kesäkuuta, Lontoossa ja Glasgowssa tehtiin uusia terrori-iskuja. Ne tehtiin hieman yli kolme vuotta 11. maaliskuuta 2004 Madridissa tapahtuneiden pommi-iskujen jälkeen, joissa 192 ihmistä menetti henkensä, ja kaksi vuotta 7. heinäkuuta 2005 Lontoossa tehtyjen pommi-iskujen jälkeen, joissa 56 ihmistä sai surmansa ja yli 700 loukkaantui.
<P>
Joitakin päiviä myöhemmin, 2. heinäkuuta, itsemurhapommitus vaati uusia uhreja Jemenissä: seitsemän espanjalaista matkailijaa ja kaksi jemeniläistä sai surmansa ja kahdeksan muuta henkilöä loukkaantui. Monet merkit viittaavat siihen, että terroristiverkosto al-Qaida liittyy näihin iskuihin. Tämä uhkaa meitä kaikkia.
<P>
Terrorismi on suora hyökkäys vapautta, ihmisoikeuksia ja demokratiaa vastaan. Terrorismilla yritetään tuhota arvomme - yhteiset arvomme Euroopan unionissa ja sen jäsenvaltioissa - häikäilemättömin voimakeinoin.
<P>
Terrorismi on rikos riippumatta siitä, missä terrori-iskuja tehdään ja kuka niistä on vastuussa. Meidän on reagoitava siihen määrätietoisesti ja yhteisvastuullisesti.
<P>
Euroopan unionin on yhteistyössä kansainvälisen yhteisön kanssa torjuttava kaikkia terrorismin muotoja.
<P>
Tänään Euroopan parlamentti keskustelee Jeanine Hennis-Plasschaertin mietinnöstä, joka koskee komission viime vuonna esittämää ehdotusta direktiiviksi, jonka mukaan jäsenvaltioiden on määriteltävä tärkeitä infrastruktuureja muun muassa energian, terveydenhuollon, tietoliikenteen ja liikenteen alalla ja suojattava ne terroristihyökkäysten varalta.
<P>
Tämä mahdollistaa pitkän aikavälin turvallisuustoimenpiteiden toteuttamisen terrori-iskun varalta. Tämä ehdotus EU:n strategiaksi on konkreettinen panos terrorismin torjuntaan.
<P>
Meidän on toteutettava kaikki tarvittavat terrorismin vastaiset toimenpiteet. Nämä toimet on toteutettava oikeusvaltioperiaatteen mukaisesti. Terrorismia voidaan torjua ainoastaan noudattamalla johdonmukaisesti niitä arvoja, joita yritämme puolustaa!
<P>
Euroopan parlamentti ilmaisee solidaarisuutensa ja tukensa terrorismin uhreille ja heidän perheilleen - niille, jotka ovat saaneet surmansa mutta myös niille, jotka edelleen kärsivät psyykkisistä ja fyysisistä seurauksista.
<P>
Saanen lopuksi siteerata Yhdistyneen kuningaskunnan uuden pääministeri Gordon Brownin sanoja: "Me emme anna periksi, me emme anna pelotella itseämme".
<P>
Vietämme nyt hiljaisen hetken uhrien muistoksi.
<P>
(Parlamentti vietti minuutin hiljaisuuden.)
