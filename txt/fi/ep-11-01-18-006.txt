<CHAPTER ID="006">
Katsaus Belgian puheenjohtajakauteen (keskustelu) 
<SPEAKER ID="060" NAME="Puhemies">
(EN) Hyvät kollegat, haluan toivottaa tervetulleeksi pääministeri Yves Letermen. Puoli vuotta sitten puheenjohtajavaltio Belgia esittäytyi meille. Nyt meille esitellään puheenjohtajavaltio Belgian saavutukset: lainsäädäntö, Euroopan ulkosuhdehallinto, rahoitusvalvonta, kansalaisaloite, talousarvio - keskustelemme kaikista näistä kohdista.
<P>
Toivotan tervetulleeksi myös puheenjohtaja José Manuel Barroson, joka on paikalla, ja teidät kaikki.
<P>
(PL) Esityslistalla on seuraavana neuvoston ja komission julkilausumat: Katsaus Belgian puheenjohtajakauteen.
<SPEAKER ID="062" NAME="Yves Leterme">
neuvoston puheenjohtaja. - (FR) Arvoisa puhemies, arvoisa komission puheenjohtaja José Manuel Barroso, teidän ylhäisyytenne, hyvät kuulijat, vaikka tämä saattaa vaikuttaa hieman erikoiselta täällä Euroopan parlamentin täysistuntosalissa, haluan siitä huolimatta aloittaa puheenvuoroni siteeraamalla suuren amerikkalaisen ajattelijan, Ralph Waldo Emersonin, sanoja:
<P>
(EN) "Do not go where the path may lead. Go instead where there is no path and leave a trail".
<P>
(FR) Toisin sanoen: "Älkää menkö sinne, minne polku vie. Menkää sen sijaan sinne, missä polkua ei ole, ja tehkää polku".
<P>
Hyvät kuulijat, juuri näin me olemme tehneet teidän kaikkien kanssa viimeisten kuuden kuukauden aikana. Kotimaatani Belgiaa pyydettiin ottamaan hoitaakseen Euroopan unionin puolivuotinen puheenjohtajakausi Lissabonin sopimuksen voimaantulon jälkeen.
<P>
On totta, että emme uskaltautuneet täysin tuntemattomalle maaperälle, mutta silti oli välttämätöntä vahvistaa Euroopan unionille ja sen uusille toimielimille uuden perussopimuksen mukaiset toimintaperusteet. Siksi teimme kotimaani Belgian perinteitä noudattaen parhaamme, jotta toimielimet voisivat mahdollisimman sujuvasti tehdä oikeat ennakkopäätökset.
<P>
Hyvät kuulijat, tunnen voivani sanoa teille, että Euroopan unioni, sellaisena kuin se on Lissabonin sopimuksessa hahmoteltu, on nykyisin toimiva, ja se toimii hyvin. Unioni on perustanut itselleen uuden rahoitusalan valvontavälineen, joka toivottavasti estää uusien sellaisten kriisien syntymisen kuin se, josta edelleen pyristelemme irti. Talouden ohjausjärjestelmä on kehittynyt. Vuoden 2011 talousarviosta on päästy yhteisymmärrykseen ja, mikä tärkeintä, noiden kuuden kuukauden aikana parlamentin ja neuvoston välillä tehtiin kaiken kaikkiaan lähes 40 lainsäädännöllistä sopimusta.
<P>
Hyvät kuulijat, meidän päätöksemme kunnioittaa sekä Lissabonin sopimuksen kirjainta että henkeä oli valinta unionin tulevaisuuden hyväksi, sijoitus yhä tiiviimpään eurooppalaiseen yhteistyöhön. Saavuttaaksemme tämän tavoitteen Belgian puheenjohtajakaudella noudatimme kahta pääsuuntaviivaa.
<P>
Ensinnäkään emme halunneet tuoda itseämme esille. Sen sijaan yhdistimme ohjelmamme - Belgian ohjelman ja sen viisi painopistettä - unionin toimintasuunnitelmaan, komission ohjelmaan, valtioiden ja hallitusten päämiesten Eurooppa-neuvostossa antamaan panokseen ja espanjalaisten ja unkarilaisten kollegojemme kanssa muodostetun troikan ohjelmaan.
<P>
(NL) Toiseksi, hyvät kuulijat, koska emme myöskään halunneet määrätä muita noudattamaan Belgian ohjelmaa, valitsimme vaihtoehdon, jota voisin kutsua osallistavaksi puheenjohtajuudeksi. Tosiasiassa yritimme tehdä mahdollisimman tiivistä yhteistyötä kaikkien EU:n toimielinten kanssa noudattaen Lissabonin sopimuksen kirjainta ja henkeä ja toimien itse asiassa pelkän välittäjän roolissa.
<P>
Teimme yhteistyötä kaikkien osapuolten kanssa, tietenkin parlamentin ja komission kanssa, mutta myös neuvoston uuden pysyvän puheenjohtajan, korkean edustajan ja tietenkin jäsenvaltioiden kanssa, mutta luullakseni voin sanoa, että koko virkakautemme ajan kiinnitimme erityistä huomiota työskennelläksemme rakentavasti ja avoimin mielin parlamentin kanssa, jonka valtuuksia on uusien sääntöjen mukaisesti vahvistettu merkittävästi.
<P>
Jonkinasteinen vaatimattomuus olisi tietenkin tänään paikallaan, mutta minun on sanottava, että yhdessä teidän kanssanne varmistimme tämän menetelmän onnistumisen. Hyvät kuulijat, lisäksi unionissa on tänään, enemmän kuin koskaan, kyse toimielinten ja jäsenvaltioiden välisestä vuorovaikutuksesta. Mielestäni tämä menetelmä on toiminut ja voi toimia jatkossakin, sillä siinä keskityttiin ja keskitytään edelleen tuloksiin eikä julkisuuskuvan luomiseen. Se pätee puheenjohtajuuteemme, mutta itse asiassa se pätee myös Euroopan parlamenttiin, vaikka sen arviointi onkin teidän tehtävänne.
<P>
Arvoisa puhemies, hyvät kuulijat, haluan silti ilmaista täällä Belgian hallituksen ja puolivuotista puheenjohtajuutta hoitaneiden kollegoideni puolesta arvonantoni ja kiitollisuuteni yhteistyöstänne. Uskoakseni voin sanoa, että useimmat tekemistämme sopimuksista hyväksyttiin lopulta hyvin suurella ääntenenemmistöllä. Tämä on osoitus keskustelujenne laadusta ja siitä - tämän pitäisi vakuuttaa Euroopan kansalaiset - että olette asettaneet Euroopan edun etusijalle, selvästi kansallisten etujen yläpuolelle.
<P>
Hyvät kuulijat, puolivuotiskausi on kuitenkin ohi. Emme tietenkään voi vatvoa menneitä. Lähikuukausina ja -vuosina meillä on tosiasiassa tehtävää enemmän kuin koskaan, sillä unioni, meidän yhteisömme, joutuu kohtaamaan poikkeuksellisen suuria haasteita. Haluan nyt mainita ne lyhyesti.
<P>
On selvää, että ensimmäinen haaste koskee viimeisten kuuden kuukauden aikana aloittamamme toiminnan, nimittäin talouden ohjauksen ja hallinnan, jatkuvuutta. Tuon kuuden kuukauden jakson alkamisesta lähtien olemme tehneet yhteistyötä toteuttaaksemme välttämättömät toimet euroalueen kriisin torjumiseksi. Tähän saakka havaittujen oireiden torjuminen ei kuitenkaan riitä. Ne uhkat, joita moniin euroalueen maihin on kohdistunut, ovat osoittaneet, että rahaliitto ei tosiasiassa voi toimia yksin ilman talousliittoa, ilman tiiviimpää taloudellista lähentymistä. Meidän on siksi jatkettava määrätietoisesti taloudellisen yhteenkuuluvuuden lisäämistä tavoitteenamme jäsenvaltioiden vero-, talous- ja sosiaalipolitiikan suurempi yhteenkuuluvuus.
<P>
Talouden ohjaus ja hallinta edellyttää myös unionin jäsenvaltioiden finanssi- ja rakennepolitiikan tiukkaa seurantaa. Meidän on hyödynnettävä täysimääräisesti talouspolitiikan eurooppalaista ohjausjaksoa, joka otettiin käyttöön kyseistä tarkoitusta silmällä pitäen. Paluu talousarviota koskevaan kurinalaisuuteen ei saisi olla pelkkä vapaaehtoinen tavoite; se on voitava näyttää toteen ja tarvittaessa panna täytäntöön EU:n tasolla. Tässä ei selvästikään ole kyse kurinalaisuudesta sen itsensä vuoksi; terve julkinen talous on täysin välttämätön, jos aiomme vakiinnuttaa jälleen kestävän kasvun, uskottavan kasvun, joka tuo kansalaisille työpaikkoja. Nuo työpaikat ovat tietenkin välttämättömiä Euroopan aivan erityisen sosiaalisen mallin säilyttämiseksi; se kulkee käsi kädessä poliittisen ja taloudellisen vapauden, sosiaalisen yhteisvastuun ja ympäristövastuun kanssa.
<P>
(DE) Unionin on käytettävä uusia välineitä, joita se on parhaillaan ottamassa käyttöön rahoitusmarkkinoiden tehokkaan valvonnan varmistamiseksi. Näiden välineiden otaksutaan olevan käyttövalmiita tämän vuoden loppuun mennessä. Se on ehdottoman välttämätöntä, jotta estetään markkinoiden tasapainon järkkyminen uudelleen.
<P>
Taloudellinen lähentyminen, kansallisten finanssi- ja rakennepoliittisten toimintavaihtoehtojen seuranta, uudet rahoitusmarkkinavalvonnan välineet - kaikesta tästä saattaa saada sen vaikutelman, että unionin järjestelmästä on tulossa melko raskas ja monimutkainen. Tietenkin on myös odotettavissa, ettei jäsenvaltioiden kansallisten poliittisten päätösten tiiviimpi seuranta etene ilman neuvotteluja ja erimielisyyden aiheita. Sen ei kuitenkaan pitäisi saada meitä luovuttamaan, sillä se kuuluu Euroopan yhdentymisen perusolemukseen.
<P>
(EN) Toinen ala, jolla meidän on pystyttävä tähän - pitämään vauhtia yllä - on unionin maailmanlaajuinen asema. Olemme edistyneet kyseisellä alalla. Yhteisten valmistelutoimien ja yhtenäisen edustuksen ansiosta olemme todellakin kasvattaneet painoarvoamme G20-maiden ryhmässä. Viime kuukausina unioni on alkanut muodostaa omaa diplomaattiedustustaan kaikkialle maailmaan. Nämä toimet ovat hyviä, mutta niitä on vahvistettava.
<P>
On totta, että Euroopan unionilla on yksimielinen kanta useimpiin maailman ongelmiin, mutta sanat eivät riitä. Unionin on tosiaankin lisättävä vaikutusvaltaansa, sen on pystyttävä toimimaan määrätietoisesti ja siitä on tultava todellinen vaikutusvallan ja arvovallan keskittymä moninapaisessa maailmassa.
<P>
Kolmanneksi meidän on käsiteltävä unionin rahoituskehystä. On totta, etteivät hallitukset voi tällaisena aikana harkita muhkeita lisäyksiä unionin talousarvioon tuloutettaviin maksuosuuksiin, mutta me emme myöskään voi välttää keskustelua pitkän aikavälin rahoituskehyksestä.
<P>
Parlamentille on luvattu, että unionin tulevan rahoituksen taustalla olevista periaatteista sekä toimintatavoista ja keinoista järjestetään kuulemisia. Unioni ei voi elää kädestä suuhun: se tarvitsee pitkän aikavälin kehyksen.
<P>
Lopuksi haluan vielä todeta, että pystymme vastaamaan näihin haasteisiin vain, jos uskomme itseemme enemmän kuin koskaan. Tämän lähivuosien haasteen osalta haluan siteerata ranskalaista ajattelijaa ja kirjailijaa André Fossardia. Esitän lainauksen ensin ranskaksi ja käännän sen:
<P>
(FR) "L'Europe cherche, avec raison, à se donner une politique et une monnaie communes mais elle a surtout besoin d'une âme."
<P>
(EN) Eurooppa haluaa aivan oikeutetusti yhteisen toimintalinjan ja yhteisvaluutan, mutta ennen kaikkea se tarvitsee sielun".
<P>
Hyvät kollegat, me todellakin tarvitsemme sielun. Meidän on uskottava itseemme ja saavutuksiimme, eikä meidän pidä pyydellä anteeksi sitä, mitä ja millaisia olemme. Meidän on muistettava, että ennen kuin unioni - meidän unionimme - oli markkina-alue ja ennen kuin sillä oli valuutta ja toimielimet, se oli visio, vakaumus, unelma. Se oli unelma rauhasta tällä monien sotien repimällä mantereella.
<P>
Olen kuullut, että rauhasta puhuminen niille eurooppalaisille sukupolville, jotka eivät ole koskaan kokeneet sotaa, on mennyt hieman pois muodista. Voin vain todeta: "Katsokaa ympärillenne". Katsokaa esimerkiksi kaikkia pakolaisia, jotka pakenevat luoksemme sotaa, aseellisia selkkauksia ja tyranniaa. Nuo pakolaiset eivät varmasti ylenkatso saavutusta, jollainen rauhan ja turvallisuuden levittäminen lähes koko mantereelle on ollut. Ja nuo pakolaiset - nuo ihmiset - kuten niin monet muutkin eri puolilla maailmaa, tavoittelevat oikeuksia ja vapauksia, joita liian monet kansalaisistamme niin helposti pitävät itsestään selvinä.
<P>
Yhtä paljon kuin unionissa on kyse rauhasta, siinä on kyse myös vapaudesta, demokratiasta, kansalaisten perusoikeuksista ja oikeusvaltioperiaatteesta sekä omien kansalaistemme että maahanmuuttajiemme hyväksi. Uskomme, että jokaisella henkilöllä on oikeus ihmisarvoon, joka tarkoittaa ihmisen oikeutta seistä omilla jaloillaan tarvitsematta nöyristellä sekä oikeutta ajatella, puhua ja harjoittaa vapaasti uskontoa.
<P>
Usein siteeratussa toteamuksessaan Jean Monnet sanoi, ettei ilman ihmisiä tapahdu mitään, mutta että ilman instituutioita mikään ei kestä. Tämä pitää aivan yhtä lailla paikkansa tänään kuin Monet'nkin aikana, mutta toisaalta on myös niin, että instituutiot näivettyvät, elleivät niitä johda vakaumukselliset ihmiset. Meidän on muistettava, että saamme kansalaisten kannatuksen vain, jos annamme heille vision: jos annamme heille unelman.
<P>
Lopuksi toivotan Unkarille menestystä sen ottaessa nyt vastuun puheenjohtajuuden hoitamisesta. Olen varma, että se vaalii näkyvästi eurooppalaista unelmaa rauhasta ja vapaudesta sekä tavoitetta yhä vahvemmasta unionista.
<P>
(Suosionosoituksia)
<SPEAKER ID="070" NAME="José Manuel Barroso" LANGUAGE="FR">
Arvoisa puhemies, arvoisa pääministeri Yves Leterme, hyvät kuulijat, tehokkuuden ja keskittymisen sekä käytännöllisyyden ja yhteisöhengen avulla unioni otti Belgian puheenjohtajakaudella merkittäviä edistysaskeleita, jotka ansaitsevat ihailumme ja kiitoksemme.
<P>
Haluan Euroopan komission puolesta välittää sydämelliset kiitokseni pääministeri Yves Letermelle, koko hänen hallitustyöryhmälleen, hallinnolle ja kaikille belgialaisille, jotka tekivät parhaansa varmistaakseen tämän puheenjohtajakauden onnistumisen.
<P>
Se oli erinomaisen tärkeä puheenjohtajuus Euroopan unionin tulevaisuuden kannalta suurta taitoa vaativana ja haastavana aikana. Harvoin ovat haasteet olleet niin merkittäviä ja vaikeuksien ratkaiseminen niin olennaisen tärkeää. Noiden pitkään jatkuneiden äänekkäiden ja kiihkeiden - pyydän anteeksi sanavalintaani - kuukausien aikana puheenjohtajavaltio Belgia piti EU:n poliittisen kurssin vakaana. Sen toiminnan juuret olivat aina Euroopan unionin olemassaolon perimmäisessä tarkoituksessa: Euroopan yleisen edun mukaisessa yhteisvastuussa. Sen toiminnan ansiosta pystyimme myös suunnittelemaan parhaan etenemistavan saavuttaaksemme tärkeimmät tavoitteemme: vakauden ja työllisyyttä edistävän kasvun elvyttämisen.
<P>
Noiden kuukausien aikana Eurooppa eli edelleen rahoituskriisin ja valtion velkatilanteen käänteiden kiivaassa rytmissä. Kaikkien huomio oli kohdistunut euroalueen tulevaisuuteen ja määrätietoiseen kamppailuumme sen puolesta. Kun sanomme tekevämme kaikkemme koko euroalueen vakauden turvaamiseksi, se ei saa olla pelkkää sanahelinää. Se ei ole enempää eikä vähempää kuin vakaa poliittinen tahdonilmaus puolustaa yhteistä kohtaloamme. Euroalueen tulevaisuus ja Euroopan unionin tulevaisuus ovat saman kolikon kaksi puolta. Haluamme turvata vakaan ja vauraan tulevaisuuden sekä itsellemme että tuleville sukupolville. Se on aina ollut, ja on edelleen, Euroopan yhdentymisen ja yhteisöhengen tarkoitus.
<P>
Perinpohjaiset uudistukset, joihin olemme sitoutuneet, osoittavat, että olemme täysin selvillä Euroopan unionin kohtaamista haasteista. Meidän on sopeuduttava nopeasti muuttuvan globaalistuneen maailman uuteen poliittiseen, taloudelliseen ja strategiseen todellisuuteen. Meidän on pystyttävä mukautumaan ja samalla vahvistettava arvojamme, puolustettava etujamme ja lisättävä kansainvälistä uskottavuuttamme ja vaikutusvaltaamme.
<P>
Olennaiset päätökset, joita olemme tehneet Euroopan talouden ohjausjärjestelmän vahvistamisesta ja makrotalouden epätasapainon korjaamisesta ovat tämän kehityksen kannalta keskeisiä. Ne eivät ole vaihtoehto vaan välttämättömyys. Toivon, että tämän kuuden kuukauden jakson aikana Euroopan parlamentti ja neuvosto hyväksyvät talouden ohjausjärjestelmää koskevat ehdotukset.
<P>
Pohjimmiltaan kyse ei ole siitä, mitkä Euroopan eri poliittisista sidosryhmistä selviytyvät voittajina tai jäävät häviölle, vaan siitä, että jokainen meistä on valmis tekemään yhteistyötä keskinäisiä oikeuksiamme täysimääräisesti kunnioittaen. Pohjimmiltaan on kysymys siitä, selviytyykö koko Euroopan unioni voittajana, vai jääkö se häviölle. Vastaus on selvä: ellemme vahvista talouden ohjausjärjestelmää, jäämme kaikki häviölle, sekä euroalueella että koko Euroopan unionissa.
<P>
Ellemme vahvista talouden ohjausjärjestelmää, häviämme taistelun Euroopan vakaudesta, kasvusta ja työllisyydestä. Ellemme vahvista talouden ohjausjärjestelmää, nykyisistä vahvoista lenkeistä voi tulla huomisen heikkoja lenkkejä. Ellemme vahvista talouden ohjausjärjestelmää, menetämme kansainvälisen uskottavuutemme.
<P>
Vaikka hallintoon ja makrotalouden epätasapainoon liittyvät ongelmat ovat myös globaaleja ongelmia, ja niistä keskustellaan muun muassa G20-ryhmässä, miten voisimme säilyttää uskottavuutemme ja vaikutusvaltamme kansainvälisten kumppaneidemme parissa, jos emme pystyneet ratkaisemaan näitä ongelmia edes EU:ssa? Tämän sanoessani harkitsen sanojani tarkoin: pohjimmiltaan tämä on Euroopan unionin olemassaoloa koskeva kysymys. Toimimme ja tuomme itsemme esiin unionina, tai sitten laiminlyömme toimet ja jättäydymme syrjään. Todellisuudessa tässä on kyseessä yhteinen kohtalomme.
<P>
Onneksi omanarvontuntomme kehittyy. Siksi haluan kiittää puheenjohtajavaltio Belgiaa vilpittömästi. Ecofin-neuvostossa 17. syyskuuta saavutetun yhteisymmärryksen johdosta otettiin käyttöön talouden ohjausjärjestelmän uudet syklit, joita kutsutaan talouspolitiikan eurooppalaiseksi ohjausjaksoksi. Ensimmäinen vaihe toteutettiin viime viikolla esittelemällä Euroopan komission laatima vuotuinen kasvuselvitys, jossa tuodaan hyvin selvästi esiin, että ne kolme painopistettä, joihin meidän on keskitettävä toimemme, ovat makrotalouden vakauden vahvistaminen - erityisesti tiukoilla julkisen talouden vakauttamistoimilla - rakenneuudistukset ja työllisyyttä edistävä kasvu.
<P>
Saavutimme huomattavaa menestystä myös rahoitusvalvonnan alalla erityisesti ottamalla käyttöön uuden Euroopan rahoitusvalvontajärjestelmän, joka aloitti toimintansa 1. tammikuuta 2011, kun perustettiin Euroopan järjestelmäriskikomitea ja kolme uutta rahoitusvalvontaviranomaista, joista yksi valvoo markkinoita, toinen pankkeja ja kolmas vakuutuslaitoksia.
<P>
Noiden kuuden kuukauden aikana pääsimme myös yhteisymmärrykseen spekulatiivisten rahastojen ja muiden vaihtoehtoisten sijoitusrahastojen hallinnoinnista sekä luottoluokituslaitoksista. Kansalaisillemme säästötoimet eivät ole epämääräinen käsite, vaan heidän arkielämänsä karua todellisuutta. Kaikkialla Euroopassa on monia murheita ja huolenaiheita, mutta kaikkialla Euroopassa on myös suuria odotuksia sen suhteen, että uudistukset, joita on lykätty aivan liian kauan, toteutetaan vihdoinkin, että eurooppalaisesta ulottuvuudesta tulee olennainen osa ratkaisua ja että Eurooppa puolustaa hankkeitaan, arvojaan ja etujaan maailmassa.
<P>
Siksi on tärkeää levittää mahdollisimman laajalti sanaa siitä, mitä Euroopan unioni tekee elvyttääkseen kestävää ja työllisyyttä lisäävää kasvua ja rakentaakseen oikeudenmukaisemman ja ympäristöystävällisemmän eurooppalaisen yhteiskunnan.
<P>
Haluan korostaa myös joitakin muita saavutuksia, jotka koskevat erityisesti ulkopolitiikkaa ja ulkosuhteita. Yksi tällaisista saavutuksista on Etelä-Korean kanssa 6. lokakuuta allekirjoitettu vapaakauppasopimus, joka on aivan yksinkertaisesti kaikkein kunnianhimoisin Euroopan unionin tekemä kauppasopimus kautta aikojen ja jota on käytettävä tulevien kahdenvälisten kauppasopimustemme mittapuuna.
<P>
Vastoin joidenkin pessimistien odotuksia myös Cancúnissa onnistuttiin jonkin verran edistämään monenvälisyyttä ilmastonmuutoksen torjumisessa. Cancún osoitti myös puheenjohtajavaltion ja komission välisen yhteistyön merkityksen, jotta Eurooppa voi ilmaista kantansa johdonmukaisesti ja kuuluvasti kansainvälisillä foorumeilla.
<P>
Käytännön tuloksista haluan kehua myös yhteisymmärrystä, joka Belgian puheenjohtajakaudella vihdoinkin saavutettiin liikenteen alalla eurovinjettiä koskevassa asiassa. Tämä on kansalaisillemme hyvin tärkeää.
<P>
Haluaisin myös kiittää puheenjohtajavaltio Belgiaa siitä, miten esimerkillisesti se on mahdollistanut Lissabonin sopimuksen tärkeimpien uudistusten huomioinnin ja täytäntöönpanon. Käyttämällä kaiken neuvottelutaitonsa se ylsi loistaviin tuloksiin vaikeissa neuvotteluissa, jotka käytiin Euroopan unionin vuoden 2011 talousarviosta perussopimuksen uuden talousarviomenettelyn mukaisesti. Se oli esimerkki Eurooppa-hengestä ja sen kompromissivalmiudesta parhaimmillaan. Komissio on ylpeä tämän tuloksen hyväksi antamastaan panoksesta.
<P>
Huomenna pidän parlamentille antamieni lupausten mukaisesti Euroopan parlamentin puhemiehen Jerzy Buzekin ja neuvoston puolivuotista puheenjohtajakautta hoitavan pääministeri Viktor Orbánin kanssa ensimmäisen kokouksen, jossa keskustellaan seuraavaksi toteutettavista talousarviotoimista.
<P>
Vuosi 2010 oli usein vaikea ja toisinaan äärimmäisen vaativa vuosi. Pohjimmiltaan se oli kuitenkin hyvin tuottelias. Euroopan yhdentymisprosessi edistyi ratkaisevasti kahden maan, Belgian, mutta myös Espanjan, puheenjohtajakaudella. Näen siinä unionimme voiman ja sen toimielinten asianmukaisen toiminnan. Tämän vauhdin ylläpitäminen on nyt troikan kolmannen maan, Unkarin, tehtävä.
<P>
Tärkeät päätökset, joita olemme tehneet kuluneen vuoden aikana, ovat todiste siitä, että me kaikki - parlamentti, neuvosto, komissio, jäsenvaltiot - tiedämme, mitä meidän on tehtävä turvataksemme Euroopalle vakaan ja vauraan tulevaisuuden. Jos tiedämme, mitä meidän on tehtävä, se on tehtävä nyt. Olemme todenneet, että meillä on tarvittava tahto; meidän on nyt osoitettava, että pystymme todellakin täyttämään poliittiset lupauksemme heikentämättä niitä, horjumatta ja antamatta alustavien elpymisen merkkien johtaa itseämme harhaan.
<P>
Meidän on lujitettava toimiamme ja osoitettava, etteivät ne ole reaktio markkinakriisin luomiin paineisiin, vaan pikemminkin vahva vakuutus halustamme elää yhdessä tässä rauhaa, yhteisvastuuta ja vapautta edistävässä unionissa.
<SPEAKER ID="071" NAME="Jean-Luc Dehaene" LANGUAGE="NL">
Arvoisa puhemies, puheenjohtajavaltio Belgia on ansaitusti saanut kehuja kaikilta tahoilta. Arvoisa pääministeri, te ja kolleganne voitte vaatia nimiinne huomattavan määrän saavutuksia. Yksittäisten saavutusten kommentoimisen sijasta haluan mieluummin korostaa erityisesti puheenjohtajavaltiolle vahvistamaanne mittapuuta. Olihan neuvoston puheenjohtajavaltio Belgia ensimmäinen, joka hoiti virkansa kokonaan Lissabonin sopimuksessa vahvistetun uuden toimielinjärjestelmän puitteissa. Se itsessään oli jo haaste.
<P>
Perussopimus on muuttanut toimielinjärjestelmää perinpohjaisesti, kuten olen edellisellä vaalikaudella laatimassani mietinnössä jo todennut. Eurooppa-neuvostosta ja neuvostosta on nyt siis tullut selvästi kaksi eri toimielintä, joilla on molemmilla oma puheenjohtaja. Toinen uusi asia on se, että perussopimuksessa käytetään neuvoston ja parlamentin valtuuksien kuvaamisen täsmälleen samaa sanamuotoa. On mahdotonta välttyä siltä vaikutelmalta, että joillakin neuvoston jäsenillä on ollut melkoisia vaikeuksia sopeutua parlamentin ja neuvoston välisiin uusiin suhteisiin. Tämä kävi selväksi talousarvioneuvotteluissa.
<P>
Tätä ei kuitenkaan voida sanoa puheenjohtajavaltio Belgiasta. Komission ja parlamentin kanssa käymissään neuvotteluissa se on pääasiassa panostanut EU:n lainsäädäntöohjelman toteuttamiseen. EU:n painopisteet olivat tässä aina etusijalla. Se selittää myös osittain Belgian onnistuneen puheenjohtajakauden. Aiemmin puheenjohtajavaltiot ovat liian usein yrittäneet tuoda esiin kansallisia painopisteitään EU:n virastojen ohi. Belgia ei tehnyt niin, ja siksi EU on saavuttanut todellista edistystä sen puheenjohtajakaudella. Vaikeat talousarvioneuvottelut Belgian puheenjohtajakaudella määräsivät myös suunnan yhdelle unionin vaikeimmista haasteista tulevina vuosina, nimittäin uuden rahoituskehyksen käyttöönotolle. Belgia sai edellisiltä puheenjohtajavaltioilta lupauksen, että parlamentti otetaan mukaan monivuotisesta rahoituskehyksestä käytävään keskusteluun. Komissio puolestaan sitoutui laatimaan monivuotista suunnitelmaa koskevan ehdotuksensa puitteissa unionin omia varoja koskevia ehdotuksia, ja niiden tekeminen on välttämätöntä. Siksi parlamentti varmistaa, että sekä komissio että tulevat puheenjohtajavaltiot pitävät kiinni näistä sitoumuksista.
<SPEAKER ID="072" NAME="Hannes Swoboda" LANGUAGE="DE">
Arvoisa puhemies, arvoisa pääministeri Yves Leterme, arvoisat neuvoston puheenjohtajavaltion edustajat, arvoisa komission puheenjohtaja José Manuel Barroso, tällä viikolla meillä on tilaisuus verrata kahta puheenjohtajakautta: sitä, joka juuri päättyi, ja sitä, joka juuri alkoi. Puheenjohtajavaltio Belgiasta sanottakoon, että se teki erinomaista työtä - suuret kiitokset siis siitä. Se teki sitä vaikeista olosuhteista huolimatta - Belgian sisäpoliittinen tilanne ei tietysti ole mitenkään helppo, Lissabonin sopimus on uusi ja jopa suhteet Eurooppa-neuvostoon ovat jokseenkin hankalat. Puheenjohtajavaltio Belgia kuitenkin keskittyi selvästi Eurooppaan. Se halusi viedä Eurooppaa eteenpäin.
<P>
Sitä vastoin puheenjohtajavaltio Unkarin olemme - ainakin tähän mennessä - saaneet havaita kiinnittävän enemmän huomiota kotimaan asioihin, toisin sanoen vallassa pysymiseen kotimaassa; tämä liittyy erityisesti hyvin kiistanalaiseen medialakiin, josta myös keskustelemme myöhemmässä vaiheessa. Toivon, että Viktor Orbán kiinnittää tarkasti huomiota puheenjohtajavaltio Belgian toimintatapaan ja seuraa kenties sen esimerkkiä jossain määrin.
<P>
Arvoisa Yves Leterme, te puhuitte talouden ohjausjärjestelmästä. Tältä osin voin vain tukea varauksetta sitä, mitä José Manuel Barrosolla oli sanottavana. Meillä on vain joko-tai-tilanne. Joko kehitys aiheuttaa Euroopassa - eikä pelkästään euroalueella - jälleen kriisin, tai talouden ohjausjärjestelmää pyritään tehostamaan kaikkien jäsenvaltioiden välisen yhteistyön pohjalta, mutta myös komission toteuttamien tehokkaiden toimenpiteiden pohjalta. Arvoisa José Manuel Barroso, tiedätte, että tuemme teitä tässä asiassa varauksetta. Arvoisa Yves Leterme, saitte tällä alalla paljon aikaan, mutta meidän on nyt mentävä eteenpäin ja toteutettava seuraavat vaiheet.
<P>
Sanoitte, että tässä on pääasiassa kysymys veroista, verotusyhteistyöstä ja sosiaalisesta yhteistyöstä. Siitä pääsenkin seuraavaan aiheeseen, jossa puheenjohtajavaltio Belgia kunnostautui erityisesti, nimittäin sosiaaliseen ulottuvuuteen. Siksi meillä kaikilla on mielestäni kiinnostusta kehittää tätä sosiaalista ulottuvuutta - joskin ehkä hieman erilaisin painotuksin. Sosiaalinen Eurooppa ei tarkoita sitä, että joka ikinen asia tehdään EU:n yhteiskuntapolitiikan puitteissa; pikemminkin se tarkoittaa esimerkiksi niitä köyhyyden torjumiseen liittyviä asioita, joista puhuitte ja jotka saavutitte. On häpeällistä huomata, että köyhyys on tosiasiallisesti jossain määrin lisääntymään päin Euroopassa. Sama pätee siihen, mitä totesitte yhä epätasaisemmasta tulonjaosta. Puheenjohtajakaudellanne toitte selvästi esiin, että tämä ei ole pelkästään sosiaalinen, vaan myös taloudellinen kysymys. Köyhyyden ja yhteiskunnallisen eriarvoisuuden lisääntyminen heikentävät myös kilpailukykyä. Tämä on näytetty toteen taloudellisesti, rahoituksellisesti ja empiirisesti. Asiat, joista puhuitte, ovat erittäin tärkeitä.
<P>
Tärkeitä ovat myös ne asiat, jotka sanoitte kansalaisten Euroopasta. Annoitte käsin kosketeltavan panoksen yhdessä Maroš Šefčovičin ja parlamentin jäsenten kanssa saamalla aikaan eurooppalaisen kansalaisaloitteen. Tästä tulee merkittävä edistysaskel, jos Eurooppa-myönteiset voimat myös käyttävät sitä tarkoituksenmukaisesti lähentääkseen EU:ta ja kansalaisia toisiinsa.
<P>
Tietenkin toivotamme Belgialle kaikkea hyvää myös tulevaisuudessa. Poliittisten toimijoiden menettelytavoilla on merkitystä. Toivon, että kaikki poliittiset voimat Belgiassa pyrkivät löytämään todellisen yhteisymmärryksen. On vaikea sanoa kriisialueiden asukkaille, että heidän pitäisi vain päästä yhteisymmärrykseen, että heidän pitäisi vain tehdä yhteistyötä tärkeissä kysymyksissä, kun se ei ole mahdollista Belgiassa - yhdellä Euroopan ydinalueista.
<P>
Tässä yhteydessä toivotan teille kaikkea hyvää. Olitte monin tavoin esimerkillinen puheenjohtajavaltio. Toivon, että seuraavat puheenjohtajavaltiot seuraavat esimerkkiänne.
<P>
(Suosionosoituksia)
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti)
<SPEAKER ID="073" NAME="Krisztina Morvai" AFFILIATION="NI">
(EN) Arvoisa puhemies, haluan kysyä Hannes Swobodalta, kuinka hän kehtaa arvostella Unkarin puheenjohtajakautta, kun se on vasta alkamassa. Hän ei edes tiedä siitä mitään. Miksei hän sen sijaan arvostele sosialistien ryhmään kuuluvia tovereitaan, jotka ampuivat omia kansalaisiaan kohti vuoden 1956 kansannousun 50. vuosipäivänä ja vangitsivat mielivaltaisesti satoja ihmisiä? Hänen pitäisi kysyä heiltä ja arvostella heitä.
<SPEAKER ID="074" NAME="Hannes Swoboda" AFFILIATION="S&amp;D">
(EN) Arvoisa puhemies, olen tottunut tämänkaltaisiin väitteisiin, joiden mukaan maan hallituksen arvosteleminen tarkoittaa sen kansalaisten arvostelemista. Tilanne oli ennen samanlainen myös kotimaassani.
<P>
Haluan tehdä asian selväksi: me emme aloittaneet keskustelua. Sen aloitti Unkarin hallitus tällä - kuten täällä totesin - kiistanalaisella lailla. Monet Unkarin kansalaiset, jotka kärsivät kommunisti- ja natsihallinnon aikana, väittelevät kiivaasti tästä laista. He pelkäävät ilmaisunvapautensa olevan vaarassa. Se on asia, jota pitäisi käsitellä.
<SPEAKER ID="075" NAME="Guy Verhofstadt" LANGUAGE="NL">
Arvoisa puhemies, ehdotan, että keskustelemme Unkarin puheenjohtajakaudesta huomenna. Meidän pitäisi pitää asiat erillään, tai muuten pääministeri Yves Leterme joutuu kommentoimaan Unkarin uutta medialakia, eikä se mielestäni kuulu hänen vastuualueeseensa.
<P>
Hyvät kollegat, Euroopan parlamentin tehtävä on antaa ja valvoa lainsäädäntöä, ja siksi sen on oltava kriittinen, kun asiat menevät pieleen, kun asiat ovat huonosti, mutta myös annettava kiitosta silloin, kun asiat oikeastaan sujuvat hyvin. Voisimme sanoa, että puheenjohtajavaltio Belgia on onnistunut hyvin, erinomaisesti, ja että se on ollut menestys monien ihmisten ponnistelujen ansiosta: Belgian hallituksen, mutta myös monien diplomaattien, pysyvän edustajan, pysyvän edustajan sijaisen ja kaikkien niiden, jotka ovat työskennelleet joka päivä sen onnistumisen hyväksi.
<P>
Se oli menestys, jota kukaan ei aavistanut, koska, arvoisa pääministeri, äänestäjämme esittivät meille kaikille jatkuvasti seuraavan kysymyksen: miten väliaikaishallitus voi saada puheenjohtajakauden onnistumaan? Mielestäni se oli aivan ensimmäinen kerta, jolloin meillä oli ollut todellinen eurooppalainen hallitus, sillä kyseinen hallitus käsitteli ainoastaan Euroopan asioita ja Eurooppaan liittyviä kysymyksiä, eivätkä sen huomiota kääntäneet pois sen jäsenten kotimaan asiat.
<P>
Tämä on muille hallituksille lähestulkoon kehotus ryhtyä väliaikaishallituksiksi kun ne ottavat vastaan Euroopan unionin puheenjohtajuuden, jotta ne voivat kuuden kuukauden ajan keskittyä Eurooppaan sen sijaan, että ne satunnaisesti mahduttaisivat sen muiden kysymysten lomaan.
<P>
Mielestäni Belgian puheenjohtajakausi onnistui pääasiassa yhdestä syystä (huomatkaa rahoitusvalvonta, riskirahastot, luottoluokituslaitokset): koska puheenjohtajavaltio ymmärsi, että uuden perussopimuksen mukaan meidän on työskenneltävä vahvistaaksemme Eurooppaa ja koska se vaati neuvostossa vahvempaa Eurooppaa. Tätä ei voida sanoa kaikista puheenjohtajavaltioista. Jean-Luc Dehaene on oikeassa todetessaan, että on todellakin monia sellaisia jäsenvaltioita, jotka eivät vieläkään ymmärrä, että perusperiaatteet ovat muuttuneet.
<P>
Perusperiaatteet ovat muuttuneet, ja puheenjohtajavaltio Belgia on ensimmäisenä ymmärtänyt asian olevan niin. Se, että olemme lopulta toteuttaneet eurooppalaista valvontaa koskevat järjestelyt, joiden avulla Euroopan parlamentin tavoitteet on vihdoinkin savutettu, johtuu siitä, että puheenjohtajavaltio Belgia sanoi kollegoillemme neuvostossa: "Se ei toimi, vaan tarvitaan eurooppalainen ratkaisu", toisin kuin valtiovarainministereiden joulukuussa 2009 suunnittelema ratkaisu.
<P>
Voisin sanoa samaa eurooppapatentista. Arvoisa puhemies, siinäpä vasta merkittävä läpimurto. Vetoan teihin ja kaikkiin muihin jäseniin, että antaisitte Euroopan parlamentille patenttia koskevan hyväksynnän hyvin pian, jotta eurooppapatentti voi toteutua yli 20 vuoden jälkeen.
<SPEAKER ID="076" NAME="Isabelle Durant">
Verts/ALE-ryhmän puolesta. - (FR) Arvoisa puhemies, kuten muut ovat ennen minua todenneet, on ilmeisesti totta, että tähän mennessä Belgian poliittiset vaikuttajat ovat onnistuneet paremmin kotimaansa rajojen ulkopuolella. Olen joka tapauksessa tyytyväinen ja onnittelen teitä. Belgian työryhmä teki hyvää työtä, mikä on erinomainen asia.
<P>
Olen myös sitä mieltä, että vastustus, jota saitte osaksenne neuvoston eri kokoonpanoissa, muistuttaa itse asiassa Belgiassa käydyssä keskustelussa kohtaamaamme vastustusta: yhteisvastuu, siirrot, kaikki nämä vetäytymiseen tai osallistumiseen liittyvät kysymykset ovat asioita, joihin olemme Belgiassa hyvin tottuneita ja joita eteenne tuli neuvostossa.
<P>
Arvoisa José Manuel Barroso, kun kerran ilmaisitte ihailunne ja kiitoksenne, Euroopan unioni voisi kenties joskus tulevaisuudessa antaa Belgialle sysäyksen oikeaan suuntaan tai ojentaa auttavan kätensä. Kun kerran Belgia auttoi Euroopan unionia, kenties Euroopan unioni voisi auttaa Belgian liittovaltiota ratkaisemaan pattitilanteensa.
<P>
Arvoisa pääministeri, palatakseni muiden asioiden osalta muutamiin erityiskysymyksiin, etenkin talousarviokysymykseen, totean, että puheenjohtajuudesta luopujalla on suurempi vastuu kuin sen aloittajalla. Sen vuoksi näkemykseni talousarvion osalta on, että meiltä puuttui epäilemättä rohkeutta jättäessämme hyväksymättä ehdotuksen taloudellisia resursseja koskevaksi yleissopimukseksi, jonka olisimme voineet tehdä; omia varoja koskevasta kysymyksestä tulee kuitenkin keskeinen kysymys lähikuukausina, ja luotan suuresti siihen, että Belgia - joka saa niin sanoakseni takaisin sananvapautensa, sillä se ei enää edusta kaikkia jäsenvaltioita, vaan puhuu omasta puolestaan - vie tätä asiaa eteenpäin.
<P>
Toinen tärkeä asia on eurooppalainen vaalipiiri. Asia tulee neuvoston käsiteltäväksi joskus tulevaisuudessa. Tiedän, että Belgiassa jotkut eivät kannata liittovaltion laajuista vaalipiiriä, mutta mielestäni se on välttämätön, ja kenties juuri siksi, ettei se saa kannatusta Belgiassa, Belgia haluaa toteuttaa sen EU:n tasolla. Eurooppalaisen vaalipiirin avulla voitaisiin erityisen hyvin turvata se, mitä te kutsutte Euroopan unionin "sieluksi", toisin sanoen se, että siellä Euroopan kansalaiset voivat aivan yksinkertaisesti pitää itseään kansalaisina, jotka voivat äänestää muitakin kuin kansallisia edustajia. Minusta se on erittäin tärkeä asia.
<P>
Kolmas asia, joka on jo mainittu, on kansalaisaloite. Tässäkin asiassa luotan lujasti siihen, että Belgia nopeuttaa täytäntöönpanoprosessia. Se on tärkeä väline kaikkien talouden ohjausjärjestelmää koskevien uudistusten rinnalla, ja toivon, että Belgia voi myös edistää prosessin nopeuttamista ja tehokkaampaa edistämistä.
<SPEAKER ID="077" NAME="Derk Jan Eppink" LANGUAGE="NL">
Arvoisa puhemies, viimeisten kuuden kuukauden aikana Belgia on osoittanut olevansa varteenotettava puheenjohtajavaltio. On vaikea uskoa, että Belgian virassa oleva hallitus on eroamassa. Kun tarkastelen asioita, joita olen pätevä arvioimaan, kokonaistilanne on myönteinen. Riskipääoman sääntelyä koskeva sopimus, rahoitusmarkkinavalvontaa koskeva asetus ja talousarvio vuodelle 2011. Olen hyvin perehtynyt sekä Belgiaan että Eurooppaan. EU:n politiikka on tavallaan Belgian politiikan laajennos, jolla on suurempi päämäärä. Siihen kuuluu sovitteluratkaisujen etsiminen keskusteluissa ja pitkillä lounailla, ja tarvittaessa hieman lempeää suostuttelua tulokseen pääsemiseksi.
<P>
Siksi jotkut sanovat, että Belgia on Eurooppa pienoiskoossa. Juuri siinä piileekin nyt vaara Euroopalle, sillä Belgian järjestelmä ei enää pysty yksin toimimaan kompromissien varassa. Yves Letermelle ei ole edes nimetty seuraajaehdokasta. Jos Belgia on Euroopan tulevaisuus, niin meidän on kysyttävä itseltämme: miksi Belgian järjestelmä on tulossa tiensä päähän? Miksi se on hajoamispisteessä?
<P>
Selitys tälle on nähdäkseni se, että Belgia on luonut siirtotalouden, johon sillä ei enää ole varaa. Yhteisvastuun nimissä olemme luoneet kassavirran Flanderista Valloniaan ja Brysseliin, mutta, arvoisa komission puheenjohtaja José Manuel Barroso, jos yhteisvastuu on täysin yksipuolista, ihmiset vieraantuvat toisistaan, ja niin on nyt käynyt Belgiassa.
<P>
Tällä hetkellä olemme kiivaasti juurruttamassa siirtotaloutta Eurooppaan. Olette olleet siinä mukana, ja sen tuloksena euroa on jo käytetty väärin. Nyt meille on esitetty vaatimus euro-obligaatioista. Guy Verhofstadt vaatii sitä päivittäin. Katsokaa myös euroalueen hätäapurahastoa, joka alkaa muistuttaa Ponzi-järjestelmää. Ensin rahasto oli väliaikainen, sitten siitä tuli pysyvä ja nyt meidän on pumpattava siihen aina vain enemmän rahaa. Yksi asia, joka tästä kärsii, on kilpailukyky, kun ulkomaiset sijoitukset Eurooppaan vähentyvät. Niiden, jotka haluavat nähdä huomisen Euroopan, pitäisi katsoa tämän päivän Belgiaa! Silloin voisimme kuvitella Saksan Flanderin asemassa sanovan: "Emme enää halua jatkaa maksamista kaikkien muiden puolesta". Toiset teistä nauravat tälle, mutta vaara on lähempänä kuin kuvittelettekaan. Olkoon tämä herätyshuuto meille kaikille.
<P>
Arvoisa pääministeri Yves Leterme, olen aina arvostanut teitä suuresti. Toivotan teille menestystä siinä, mitä ikinä aiottekin jatkossa tehdä, mutta pelkään, että Belgia pitää teidät nykyisessä virassanne vielä jonkin aikaa.
<SPEAKER ID="078" NAME="Patrick Le Hyaric" LANGUAGE="FR">
Arvoisa puhemies, arvoisa pääministeri Yves Leterme, vaikka annankin täyden tunnustuksen sille, että otitte vastaan Euroopan unionin puheenjohtajuuden hyvin vaikeassa kriisitilanteessa, annoitte silti ymmärtää, että tekisitte sosiaaliasioista yhden painopisteistänne ja ilmoititte antavanne julkisten palvelujen turvaamista koskevan säädöksen.
<P>
Ette tehnyt asialle mitään. Paitsi ettei aloitetta yleistä etua koskevien palvelujen turvaamiseksi ole tehty, olemme nyt myös vahvistetun vakaussopimuksen nojalla joutumassa huolestuttavaan kierteeseen, jossa rahoitusmarkkinoiden ja niiden luottoluokituslaitosten haaskalinnut painostavat jäsenvaltioita velkojensa vähentämiseksi myymään julkishyödykkeitään, vaikka niistä on hyötyä oikeudenmukaisuuden ja tasa-arvon turvaamisessa.
<P>
Sosiaaliasioiden osalta parlamentilta edellytettiin suurinta mahdollista valppautta, jotta se pystyi torjumaan kuorma-autonkuljettajien työajan pidentämisen tai niin kutsutun yhdistelmälupahankkeen, joka on laajennettu versio Bolkesteinin direktiivistä.
<P>
Viime vuosi oli köyhyyden torjunnan eurooppalainen teemavuosi. Köyhien määrä Euroopan unionissa ei ole vähentynyt lainkaan; heitä on aina vain enemmän! On myös myönnettävä, että kriisintorjuntatoimet ovat tehottomia, koske ne heittävät hukkaan sosiaaliset oikeudet.
<P>
Valitun strategian seurauksena jäsenvaltioiden luotonantajia, jotka ovat velkaantuneet raskaasti pääomaverotuksen keventämisen sekä ostovoiman vähentymisestä ja säästöpolitiikasta - kuulin José Manuel Barroson mainitsevan tämän sanan ensimmäisen kerran - johtuvan kasvun hidastumisen takia, on jatkuvasti rauhoiteltava. Tästä varten haluattekin nyt lähtökohtaisesti tarkistaa jäsenvaltioiden talousarviot kansallisten kansanedustuslaitosten sijasta.
<P>
Aloititte salamyhkäisesti EU:n perussopimusten tarkistamisen, vaikka eilen sanoitte niiden olevan loukkaamattomia. Silti kieltäydyitte toistuvasti käynnistämästä keskustelua pääomanliikkeiden verotuksella ja pääomaverotuksen yhdenmukaisilla korotuksilla rahoitettavasta sosiaalisen kehityksen rahastosta ja ympäristökehitysrahastosta, rahavarantojen luomisesta Euroopan keskuspankissa jäsenvaltioiden velan takaisin lunastamiseksi sekä oikeudenmukaisuuden ja sosiaalisen kehityksen kannalta keskeisten julkisten palvelujen kehittämisestä.
<P>
Arvoisa pääministeri, puheenjohtajuutenne alussa sanoitte, että haluatte vakaan puheenjohtajakauden, ja tämä luettiin teille suureksi ansioksi. On kuitenkin myönnettävä, että teidän puheenjohtajakaudellanne rahoitusmarkkinat ja suuret osakkeenomistajat on saatu tyytyväisiksi. Tavallinen kansa kärsii yhä enemmän köyhyydestä.
<SPEAKER ID="079" NAME="Niki Tzavela" LANGUAGE="EL">
Arvoisa puhemies, haluan aluksi toivottaa kaikille, varsinkin komissiolle, puhemiehistölle ja kaikille jäsenille, hyvää uutta vuotta tänä vuonna, josta näyttää tulevan erittäin vaikea vuosi. Haluaisin huomautuksessani pikimmiltään vastata komission puheenjohtajan José Manuel Barroson asettamaan haasteeseen; hän sanoi, että meidän on autettava häntä maailmanlaajuisen talouden ohjausjärjestelmän avulla osoittamaan, mikä Eurooppa on. Se on yksittäinen taloudellinen, kulttuurinen ja kenties myös poliittinen voimatekijä. Siksi meidän kaikkien on tuettava komissiota, jotta Eurooppa olisi jatkossakin merkittävä voimatekijä.
<P>
Ainakin puheenjohtajavaltio Belgian osalta myönnetään yleisesti, että puheenjohtajakausi oli erittäin onnistunut. Haluan lisätä aiempiin puheenvuoroihin kaksi asiaa, joita täällä ei mainittu ja jotka korostavat Belgian puheenjohtajakauden onnistumista. Ensinnäkin Belgia toimi täysin eurooppalaisella tavalla; toisin sanoen se noudatti komission ja Euroopan parlamentin asialistaa. Puheenjohtajavaltiot lisäävät siihen yleensä kansallisia kysymyksiä. Belgia näytti hyvää esimerkkiä osoittamalla, että me olemme Eurooppa ja noudatamme komission vahvistamaa asialistaa. Se ei halunnut lisätä siihen omaa asialistaansa. Toinen kiitettävä asia Belgian puheenjohtajakaudessa oli sen käyttämä malli: neuvoston, Euroopan parlamentin ja komission kolmikantaneuvottelut ja kolmikantayhteistyö. Onnittelut kollegoilleni.
<SPEAKER ID="080" NAME="Philip Claeys" AFFILIATION="NI">
(NL) Arvoisa puhemies, arvoisa pääministeri Yves Leterme, olette saanut huomattavan määrän kiitosta puheenjohtajavaltio Belgian menettelytavoista, mikä on ymmärrettävää. Euroopan komissio ja parlamentti ovat huojentuneita siitä, että Belgian puheenjohtajakausi on ohi ja ettei suurempia vahinkoja tapahtunut. Keinotekoinen maa, jolla ei ole hallitusta ja joka ei pysty hallitsemaan edes itseään, tuskin on todennäköinen EU:n puheenjohtajaehdokas.
<P>
Voitaisiin tietenkin sanoa, että teillä ja ministereillä on ollut runsaasti aikaa puheenjohtajuuden hoitamiseen, sillä johditte ainoastaan väliaikaishallitusta. Voitaisiin sanoa, että olette hyötyneet diplomaateista, jotka ovat tehneet työnsä hyvin, ja että puolivuotisen puheenjohtajakauden merkitys on vähentynyt Lissabonin sopimuksen tultua voimaan.
<P>
Kaikki tämä saattaa olla totta, mutta mielestäni paras päätöksenne oli ottaa vaari Vlaams Belang -puolueen neuvosta ja erityisesti pitää matalaa profiilia. Olisitte voinut tehdä samat virheet kuin Belgian edellisellä puheenjohtajakaudella vuonna 2001. Ajatelkaapa vain epäonnistunutta "praliinihuippukokousta" Brysselissä, diplomaattisia möhläyksiä ja asiakirjaa, joka tunnettiin Laekenin julistuksena ja johti lopulta EU:n perustuslain täydelliseen epäonnistumiseen.
<P>
Puheenjohtajavaltio Belgia ei tietenkään ole selvinnyt puhtain paperein: ensinnäkin eläkeasioista vastaava sosialistiministeri Michel Darden johti ministerineuvostoa päihtyneenä - komission jäsenen László Andorin ilme on paljonpuhuva; flaamilaiset veronmaksajat ja nettomaksajat eivät enää pysty nauramaan tälle, koska he tietävät, että tämä henkilö on nyt vastuussa heidän eläkkeistään.
<P>
Lisäksi ulkoministeri Steven Vanackere yritti epätoivoisesti avata uuden neuvotteluluvun Turkin liittymisneuvotteluissa, mihin hintaan tahansa ja vastoin kansan tahtoa, vaikka Turkin kanssa neuvottelemista ei pitäisi edes harkita.
<SPEAKER ID="081" NAME="José Manuel García-Margallo y Marfil" AFFILIATION="PPE">
(ES) Arvoisa puhemies, en aio korostaa sitä, mitä on jo sanottu. Belgian puheenjohtajakausi on ollut erinomainen. Haluan mainita kaksi kohokohtaa: rahoitusvalvonnan ja talouspolitiikan eurooppalaisen ohjausjakson. Nämä kohokohdat huomioon ottaen haluan sanoa, mitä on tehty ja - tärkeimpänä kaikesta - mitä pitää tehdä.
<P>
Rahoitusvalvonnan osalta ministeri Didier Reynders onnistui 48 tunnissa viemään umpikujaan ajautunutta asiaa eteenpäin, ja me onnistuimme antamaan neuvostolle ja komissiolle sen, mitä komissio oli meiltä pyytänyt: eurooppalaiset viranomaiset, jotka pystyivät aloittamaan toimintansa 1. tammikuuta 2011; vahvat, aidosti eurooppalaiset viranomaiset, joilla on vaikutusvaltaa.
<P>
Se, mitä seuraavaksi tapahtui, ei ole kovin rohkaisevaa. Näillä viranomaisilla ei edelleenkään ole puheenjohtajaa; määrärahamme ovat poikkeuksellisen pienet, ja olen kuullut, etteivät näiden viranomaisten viranhaltijoiden palkat ole mitenkään loistavat. Tietenkin ne ovat paljon vähäpätöisemmät kuin Lontoon pankkiirien palkkiot.
<P>
Käsiteltävänä on vielä kaksi asiaa: järjestelmään kuuluvien elinten sääntely ja pankkitoimintaa koskevat verot ja maksut.
<P>
Järjestelmään kuuluvien elinten sääntelyn osalta haluamme EU:n viranomaisen hoitavan valvonnan kansallisten viranomaisten kautta; tällöin viranomaiset toimisivat asiamiehinä ja noudattaisivat EU:n viranomaisen ohjeita. Muunlainen vaihtoehto ei olisi järkevä.
<P>
Verotuksesta puheen ollen, komission jäsenen Algirdas Šemetan viimeisimmässä tuotoksessa määrätään pankeille kaikki mahdolliset verot. Parlamentti on jo hyväksynyt kaksi rahoitusosuutta: yhdistettyjen vakuusrahastojen rahoitusosuuden ja pankkien vakausrahaston rahoitusosuuden. Tämä on tosiasia, ja seuraavaksi voimme keskustella pankkitoiminnan verotuksesta tai pankkitapahtumien verotuksesta, koska - korostan - muut ovat tosiasioita.
<P>
Talouspolitiikan eurooppalaisen ohjausjakson osalta ainoa tavoitteemme on sen yhteensovittaminen muiden asioiden kanssa: euro-obligaatioiden, joukkovelkakirjalainojen, mekanismin ja niin edelleen...
<P>
(Puhemies keskeytti puhujan.)
<SPEAKER ID="082" NAME="Kathleen Van Brempt" AFFILIATION="S&amp;D">
(NL) Arvoisa puhemies, saatan toistaa itseäni. Rehellisesti sanoen tämä on ollut jokseenkin yllätyksetön keskustelu, mutta myös sellainen, josta voimme olla ylpeitä, ja niinpä yhdyn ilomielin kollegojeni ylistäviin sanoihin puheenjohtajavaltio Belgiasta. Arvoisa Yves Leterme, ministerinne ja myös poliitikkonne ja diplomaattikuntanne ovat tehneet suurenmoista työtä. Sain tästä omakohtaista kokemusta. Olen ilolla ja mielihyvin osallistunut kahteen ympäristöasioita koskevaan kolmikantakokoukseen - ettekä saa antaa tämän nousta päähänne, vaikka tällä kertaa saattekin hiukan kehuja - ja tässä yhteydessä haluan antaa teille kiitosta järkevästi hoidetusta puheenjohtajuudesta.
<P>
Minulla on kuitenkin näihin kehuihin lisättävänä yksi merkittävämpi ja yksi vähäpätöisempi vastaväite. Ensimmäinen vastaväitteeni liittyy sosiaalipolitiikkaan; mielestäni olemme saavuttaneet edistystä monissa sosiaalialan asioissa. Meidän on kuitenkin rehellisyyden nimissä todettava - enkä syytä tästä puheenjohtajavaltio Belgiaa, vaan Euroopan köyhyyden ja sosiaalisen syrjäytymisen torjunnan teemavuotta - että EU ei osoita kovinkaan suurta mielenkiintoa näihin kysymyksiin. Emme ole saavuttaneet mitään todellista edistystä lainsäädäntökysymyksissä, kun on kyse esimerkiksi eurooppalaisesta vähimmäistulosta, joten työtä on vielä paljon jäljellä.
<P>
Toinen vastalauseeni liittyy rooliin, jonka puheenjohtajavaltio Belgia on valinnut Lissabonin strategian jälkeisenä aikana. Olen saanut kiitoksia kahdelta entiseltä pääministeriltä, Guy Verhofstadtilta ja Jean-Luc Dehaenelta, jotka ovat poikkeuksellisen hyvin perillä toimielinasioista. Tuossa roolissa on kuitenkin varjopuolensa, erityisesti puheenjohtajavaltio Belgian poliittisen johtajuuden puute joissakin todella keskeisissä asiakysymyksissä. Puheenjohtajavaltio vain istui kädet ristissä tekemättä mitään, ja Herman Van Rompuyn olisi pitänyt ottaa tässä asiassa ohjat käsiinsä.
<P>
Viittaan talouden ohjausjärjestelmää sekä Euroopan unionin velkakriisiä koskeviin keskusteluihin. Muut hallitusten päämiehet - puhumattakaan liittokansleri Angela Merkelistä ja presidentti Nicolas Sarkozysta - sitä vastoin käsittelivät näitä kysymyksiä. Nähdäkseni tämä johti siihen, että tulokset edellisessä neuvoston kokouksessa jäivät vähäisiksi muun muassa velkakriisin takia. Aikaisemmin puheenjohtajavaltio Belgia otti vastaan poliittisen johtajuuden, ja toivoisin, että seuraava hallitus todellakin ottaa vastaan Euroopan unionin johtajuuden.
<SPEAKER ID="083" NAME="Chris Davies" AFFILIATION="ALDE">
(EN) Arvoisa puhemies, laadimme yhdessä lakeja, mutta liian harvoin tiedämme, miten noita lakeja sovelletaan jäsenvaltioissa. Te olette ottaneet ohjat käsiinne ja tehneet selväksi, että Euroopan parlamentti tukee komission vaatimusta vastaavuustaulukkojen sisällyttämisestä kaikkiin tuleviin säädöksiin.
<P>
Puheenjohtajavaltio Belgia on ollut hyvin suureksi avuksi jättäessään neuvoston käsiteltäväksi asiakirjan, jossa se tukee vastaavuustaulukkojen käyttöä ja korostaa, että ne edistävät selkeyttä ja avoimuutta ja nopeuttavat ja tehostavat EU:n lainsäädännön täytäntöönpanoa. Uskoakseni asiaa koskeva harkinta-aika on alkanut.
<P>
Arvoisa pääministeri, voisitteko päätelmissänne kertoa, millaisen vastauksen olette saanut kyseiseen asiakirjaan, ja aikooko Belgian hallitus roolissaan troikan jäsenenä ja neuvostossa edelleen määrätietoisesti vaatia vastaavuustaulukoiden sisällyttämistä lainsäädäntöön.
<SPEAKER ID="084" NAME="Bart Staes" AFFILIATION="Verts/ALE">
(NL) Arvoisa puhemies, hyvät kollegat, minulla on minuutti aikaa kehua puheenjohtajavaltio Belgiaa. Kokonaistilanne saattaa olla myönteinen, mutta luullakseni kaikki saisivat minulta selkääntaputuksia tasapuolisesti. Minun mielestäni komission jäsenet Janez Potočnik ja Connie Hedegaard vaikuttivat onneksi vahvasti Nagoyan tärkeän biodiversiteettikokouksen ja Cancúnin ilmastonmuutoskokouksen sisältöön.
<P>
On sanottu - ja toisinaan se on tarkoitettu vitsiksi - että puheenjohtajavaltio Belgia pärjäsi hyvin, koska sillä oli runsaasti aikaa ja se pystyi keskittämään kaiken tarmonsa puheenjohtajuuteen. Esimerkiksi Guy Verhofstadt totesi, että se oli ensimmäinen kerta, kun Euroopalla oli täysipäiväinen hallitus. Olen siitä samaa mieltä. Emme kuitenkaan voi jättää huomiotta sitä, että noiden työryhmien taustatukena oli paljon ihmisiä, että niillä oli tukenaan ulkoasiainhallinto, joka oli hyvin valmistautunut ja perehtynyt asioihin ja käytti uskomattomia neuvottelutaitojaan varmistaakseen puheenjohtajakauden onnistumisen.
<P>
Arvoisa pääministeri Yves Leterme, huomenna Belgiassa myönnetään Kultainen kenkä -palkinto. Jos minun pitäisi esittää Kultainen kenkä -palkintoa puheenjohtajavaltio Belgialle, sen parhaalle toimijalle, se kuuluisi ilman pienintäkään epäilystä Belgian diplomaattikunnalle, niille ihmisille, jotka istuvat teidän takananne ja ovat huolehtineet siitä, että te, teidän työryhmänne ja aluehallitus ovat todellakin tehneet loistavaa työtä.
<SPEAKER ID="085" NAME="Paweł Robert Kowal" AFFILIATION="ECR">
(PL) Arvoisa puhemies, on aivan selvää, että haluan yhtyä Belgian puheenjohtajakauden saavutuksia koskeviin kiitoksiin ja kehuihin. Kuunnellessani tätä keskustelua nousee kuitenkin esiin kaksi melkoisen tärkeää kysymystä. Onko todellakin niin, että Belgian puheenjohtajakaudella koko Euroopassa unohdettiin kansalliset edut ja keskityttiin ainoastaan toimielinten Brysselissä määräämiin ja puheenjohtajavaltio Belgian hyväksymiin etuihin? Näin ei tosiaankaan tapahtunut. Olemme seuranneet Euroopan tapahtumia viimeisten kuuden kuukauden ajan ja voineet selvästi havaita, etteivät kansalliset edut lakkaa olemasta pelkästään siksi, että puheenjohtajavaltio ei mainitse niitä.
<P>
Ja toinen asia, joka on kenties kaikkein olennaisin ja suurin epävarmuustekijä tässä keskustelussa: ei olisi hyvä, jos asettaisimme täällä vastakkain niin kutsutut eurooppalaiset ja niin kutsutut kansalliset tavoitteet. Ovathan kansalliset tavoitteet, joista puhumme, kuitenkin eri maiden esittämiä ajatuksia. Ilman tätä erityispanosta Eurooppa olisi selvästi huonommassa asemassa. Emme voi käyttää sellaisia arviointiperusteita, joissa näitä tavoitteita, jotka asetetaan jäsenvaltioissa mutta kuitenkin Eurooppaa varten, ei pidetä hyödyllisinä vaan ongelmallisina.
<SPEAKER ID="086" NAME="Rui Tavares" AFFILIATION="GUE/NGL">
(EN) Arvoisa puhemies, pyydän pääministerin huomiota. Arvoisa pääministeri, olen täällä, teistä vasemmalla. Minun on puhuttava teille suoraan. Minulla on portugalinkielinen teksti, mutta aion esittää sen vapaasti englanniksi, koska käytitte englantia puheenvuoronne siinä osuudessa, jota pidän kaikkein tärkeimpänä. Totesitte seuraavaa: "Katsokaa pakolaisia. Katsokaa pakolaisia, jos olette sitä mieltä, ettei sodalla ja rauhalla ole merkitystä Euroopalle". Osoititte sananne uusille sukupolville.
<P>
Minun on myönnettävä, että sydämeni hypähti, kun sanoitte sen, koska toimin Euroopan parlamentissa pakolaisasioiden esittelijänä. Puheenjohtajakaudellanne olisitte voinut tehdä muutakin kuin tarkastella pakolaisia. Olisitte voinut tehdä jotain auttaaksenne; se ei ollut vaikeaa. Neuvosto olisi voinut saattaa loppuun pakolaisten uudelleensijoittamista koskevan yhteispäätösmenettelyn, jonka parlamentti käynnisti. Omalta osaltamme lisäsimme yhteispäätösmenettelyssä jäsenvaltioille pakolaisten uudelleensijoittamista varten myöntämiämme määrärahoja; jaoimme leireillä uudelleensijoittamista odottavat ihmiset ryhmiin asettaen etusijalle ne, jotka olivat joutuneet raiskauksen tai kidutuksen uhreiksi tai joilla on tauteja. Neuvosto ei ole saattanut yhteispäätösmenettelyä päätökseen. Vaikuttaa siltä, että se johtui 290 artiklasta ja delegoiduista säädöksistä - Lissabonin sopimuksen määräyksistä.
<P>
Te toteatte: "katsokaa pakolaisia". Haastan teidät kuitenkin tekemään sen, mitä me teimme: menemään al-Holin leirille Syyriaan. Kehottakaa sitten pakolaisia tarkastelemaan 290 artiklaa ja delegoituja säädöksiä. He sanovat: "Mistä te oikein puhutte? Minun lapseni eivät käy koulua, minulla ei ole passia, olemme jumiutuneet pakolaisleirille; miksi puhutte vähäpätöisestä institutionaalisesta ongelmasta, kun olisitte voinut tehdä jotakin ongelmamme ratkaisemiseksi? Tämä tahraa Belgian puheenjohtajakauden. Valitettavasti joudun sanomaan tämän, ja olen siitä surullinen.
<SPEAKER ID="087" NAME="Corien Wortmann-Kool" AFFILIATION="PPE">
(NL) Arvoisa puhemies, haluan yhtyä niihin ylistäviin sanoihin, joita kollegani ovat esittäneet täällä puheenjohtajavaltio Belgiasta ja teistä, arvoisa pääministeri, sillä silloin, kun monet yritykset olivat täysin tyrmistyneitä siitä tavasta, jolla maanne hallitus muodostettiin, onnistuitte todella hyödyntämään Eurooppa-henkeä tehdäksenne puheenjohtajakaudesta täysin toimivan.
<P>
Mielestäni aliarvioitte itseänne kutsumalla itseänne "välittäjäksi", sillä olette ollut liikkeelle paneva voima ja onnistunut voittamaan erimielisyydet luovalla ja järkähtämättömällä tavalla - nekin, joita teillä on ollut Euroopan parlamentin kanssa. Teidän ansiostanne meillä on nyt luotettava eurooppalainen valvontajärjestelmä, vaihtoehtoisia sijoitusrahastoja koskeva direktiivi ja myös eurovinjetti, toinen hankala neuvottelukysymys, josta neuvosto on tehnyt selkeät päätelmät.
<P>
Siitä Eurooppa-hengestä, joka täytti puheenvuoronne täällä parlamentissa, voin huomata, että katsotte myös eteenpäin. Haluan erityisesti korostaa puheessanne yhtä seikkaa. Totesitte syystäkin, että talouden ohjausjärjestelmän ei pitäisi johtaa tilanteeseen, jossa me ainoastaan hoidamme oireita puuttumatta lainkaan riskiin, joka on edelleen olemassa, sillä vaikka johdonmukainen vakaus- ja kasvusopimus saattaisi hyvinkin toteutua, se on vain yksi talouden ohjausjärjestelmän tukipilari.
<P>
Kansalaisten takia haluamme kyetä selviytymään tästä talouskriisistä täysin ja saada taas mahdollisuuden luoda työpaikkoja kansalaisille ja nuorille, ja sitä varten tarvitsemme luotettavaa eurooppalaista makrotalouden valvontaa ja erittäin vahvan Eurooppa 2020 -strategian. Onnistuuko tämä todella talouspolitiikan eurooppalaisen ohjausjakson avulla? Sitoutuvatko jäsenvaltiot täydentämään talouden ohjausjärjestelmää myös tällä alalla? Parlamenttina meidän pitäisi ottaa täysi hyöty irti toisen lainsäätäjän roolistamme ohjausjärjestelmää koskevassa lainsäädäntöpaketissa, jotta se voidaan toteuttaa.
<SPEAKER ID="088" NAME="Marc Tarabella" AFFILIATION="S&amp;D">
(FR) Arvoisa puhemies, arvoisa pääministeri Yves Leterme, kun esittelitte puheenjohtajavaltio Belgian ohjelman viime heinäkuussa, totesin piloillani toivottaessani teidät tervetulleeksi, että olisitte kenties vielä tammikuussa paikalla esittelemässä meille tuloksia. Minun on sanottava, että olin toivonut olevani väärässä ja, arvoisa pääministeri, haluamatta loukata teitä, olisin kaikkien belgialaisten tavoin toivonut, että edessäni seisoisi 13. kesäkuuta vaaleilla asianmukaisesti valittu hallituksen päämies. Te olitte kuitenkin se, jonka oli otettava tämä puheenjohtajuus hoitaakseen, ja kiitän teitä ja kaikkia nykyisen hallituksen ministereitä.
<P>
Jättäkäämme nyt sivuun sisäpoliittinen tilanne ja keskittykäämme Belgian puheenjohtajakauden tuloksiin.
<P>
Minäkin haluan siteerata kuuluisaa amerikkalaista, joka ei ollut ajattelija, vaan tenniksenpelaaja. Arthur Ashe sanoi: "Yksi menestyksen tärkeä avaintekijä on itseluottamus. Itseluottamuksen tärkeä avaintekijä on valmistautuminen." On ehdottomasti myönnettävä, että puheenjohtajavaltio Belgia sai tästä virikkeitä.
<P>
Olen havainnut paljon edistymistä jo yksinomaan täällä käsittelemissäni kysymyksissä: avioeroasioissa tehtävä tiiviimpi yhteistyö, väkivallan uhreja koskeva eurooppalainen suojelumääräys, tuleva tiiviimpi yhteistyö patenttien osalta ja sopimus maksuviivästysten torjumista koskevasta direktiivistä ja elintarvikkeiden merkinnöistä ovat kaikki menestyksiä, joista puheenjohtajavaltio Belgia voi olla ylpeä.
<P>
Sama pätee yhteiseen maatalouspolitiikkaan (YMP) vuoden 2013 jälkeen. Vaikka sopimusta ei toistaiseksi ole tehty, YMP:n vahvan kaksipilarisen rakenteen ja yksinkertaistamisen periaate on jo hyväksytty. Se, mitä maatalous kuitenkin kaikkein eniten tarvitsee tulevaisuudessa, on sääntely, jonka avulla markkinavaihtelut pystytään pitämään tietyissä rajoissa. Tästä ei kuitenkaan vielä ole päästy yhteisymmärrykseen, ja olen vakavasti huolissani tulevista puheenjohtajavaltioista, varsinkin Unkarista ja Puolasta, sillä sääntely ei näytä kuuluvan niiden painopisteisiin.
<P>
Hyvän valmistautumisen, ministereiden kattavan osallistumisen sekä diplomaattien ja Belgian virkamiesten tehokkuuden lisäksi puheenjohtajavaltion salaisuus, jota korostitte, ei ollut oman asialistan laatiminen, vaan sitoutuminen nykyisiin EU:n tasolla ensisijaisen tärkeisiin kysymyksiin ja pyrkimys edistää niitä kaikin tavoin meille ominaisen käytännönläheisyyden ja kompromissivalmiuden ansiosta.
<P>
Toivon, että tulevat puheenjohtajavaltiot ottavat tästä esimerkistä opiksi.
<SPEAKER ID="089" NAME="Anne E. Jensen" LANGUAGE="DA">
Arvoisa puhemies, minäkin haluan kiittää puheenjohtajavaltio Belgiaa sen panoksesta erityisesti niillä kahdella alalla, jotka tunnen parhaiten: talousarvion ja liikenteen alalla. Se, että talousarvioneuvottelut kariutuivat ensimmäisellä kierroksella, ei johtunut puheenjohtajavaltiosta, ja löysimme tietenkin ratkaisun vuoden 2011 talousarvion osalta. Toivokaamme siis, että kysymys joustosta ja ITER-fuusioenergiahankkeen rahoituksesta loksahtaa pian paikoilleen.
<P>
Liikenteen alalla puheenjohtajavaltio Belgia löysi ratkaisun eurovinjettiä koskevaan vaikeaan kysymykseen. Haluan erityisesti kiittää puheenjohtajavaltio Belgiaa siitä, että se antoi tukensa asialle, jonka parissa olen työskennellyt vuosikausia, nimittäin turvallisten levähdysalueiden verkoston perustamiselle Eurooppaan, jotta kuorma-autonkuljettajilla, jotka kirjaimellisesti pitävät Euroopan koossa ja luovat sisämarkkinat, on hyvät ja turvalliset työskentelyolosuhteet. Haluaisin kaikkien muiden maiden hallitusten innostuvan Belgian hallituksen myönteisestä suhtautumisesta tähän asiaan, jotta saamme vihdoin jotakin aikaan käytännössä.
<SPEAKER ID="090" NAME="Mirosław Piotrowski" AFFILIATION="ECR">
(PL) Arvoisa puhemies, Belgia, joka on yksi kuudesta Euroopan unionin perustajavaltiosta, on hiljattain päättänyt kuusikuukautisen puheenjohtajakautensa. Huolimatta sisäpoliittisista vaikeuksista, jotka liittyivät siihen, ettei hallitusta saatu muodostetuksi, belgialaiset saavat virallisesti kiitosta tehokkuudestaan ja onnistumisesta lähes kaikkien aiemmin asettamiensa painopisteiden saavuttamisessa. Tästä syystä haluan yhtyä heille annettuihin kiitoksiin, sillä he kävivät hyvin lyhyessä ajassa ja asetettujen painopisteiden mukaisesti rohkeasti käsiksi Euroopan talouskriisiin, suojelivat Euroopan ympäristöä, kehittivät avointa ja turvallista Euroopan unionia, rakensivat Euroopan unioniin johdonmukaista sosiaalista mallia ja loivat perustan EU:n yhteiselle ulkopolitiikalle. On historiallista, että näin pieni maa on näin lyhyessä ajassa tehnyt näin paljon Euroopan hyväksi.
<SPEAKER ID="091" NAME="Mathieu Grosch" AFFILIATION="PPE">
(DE) Arvoisa puhemies, arvoisa pääministeri Yves Leterme, kuusi kuukautta sitten, kun parlamentin jäsenillä oli erittäin paljon kysyttävää Belgian puheenjohtajakaudesta ja kun olimme lukeneet ohjelman, monet jäsenet olivat edelleen täynnä epäilystä.
<P>
Kiittäessämme tänään teitä, mutta myös pysyvää edustustoa, erinomaisesta työstänne ja valmisteluistanne, iloitsemme sitäkin enemmän. On selvää, ettei menestys tullut teille helposti. Belgian sisäpoliittiset ongelmat on jo mainittu, ja Guy Verhofstadt joutui myös huomauttamaan, ettei Belgiassa välttämättä toimita tehokkaasti kansallisella eikä EU:n tasolla. Kenties tämä on avain menestykseen myös huomenna - nimittäin se, että poliitikot, jotka ovat päteviä täällä, saavat tarvittavan tunnustuksen myös Belgiassa.
<P>
Ette saavuttanut menestystä helpolla, sillä ulkoisetkaan olosuhteet eivät olleet parhaat mahdolliset. Varteenotettava syy tähän oli se - ja voin sanoa tämän Euroopan kansanpuolueen ryhmän (kristillisdemokraatit) puolesta liikenteen osalta - että ette myöskään valinnut käsiteltäväksi kaikkein helpoimpia aiheita. On mainittu, että muiden muassa kysymys eurovinjetistä ratkaistiin, mistä olemme enemmän kuin tyytyväisiä. Tässä asiassa ei ole kysymys vain periaatteesta. Minun nähdäkseni kyse on uusista rahoituslähteistä ja turvallisesta, puhtaasta mutta myös tehokkaasta liikkuvuudesta EU:ssa. On selvitettävä, pystymmekö huomenna mukauttamaan tätä alaa - liikkuvuutta - voimakkaammin Euroopan tasolla.
<P>
On selvää, että koska asun raja-alueella, olen myös iloinen liikenneturvallisuutta koskevien säännösten täytäntöönpanosta. Meidän, ja kaikkien raja-alueiden, on mahdotonta hyväksyä sitä, että rekisterikilpi ratkaisee sen, rangaistaanko vakavasta rikoksesta. Olette tarttuneet rohkeasti tähän hankalaan aiheeseen ja ottaneet ensimmäisen askeleen.
<P>
Matkustajien oikeudet linja-autoliikenteessä ovat tärkeä askel, ja sen ansiosta EU on nyt turvannut kansalaisilleen matkustajien oikeudet kaikissa eri liikennemuodoissa. Tulivuorikriisin aikana havaitsimme, miten suuri merkitys tällaisten eurooppalaisten puitteiden olemassaololla on yrityksille, mutta myös matkustajille. Toivon, että voimme jatkaa samaan suuntaan.
<P>
Lopuksi toivotan teille ja Belgialle vain yhtä asiaa: että saamme vihdoin nähdä samanlaista pätevyyttä liittovaltiotasolla Belgiassa kuin olette osoittanut EU:n tasolla noudattamalla sitä järkevää ajattelutapaa, että se, jonka on esitettävä vaatimuksia - kuten te teitte - on myös tarjottava ratkaisuja.
<SPEAKER ID="092" NAME="Alejandro Cercas" AFFILIATION="S&amp;D">
(ES) Arvoisa puhemies, arvoisa pääministeri Yves Leterme, työllisyydestä ja sosiaaliasioista vastaavien Euroopan parlamentin sosialistien ja demokraattien ryhmän jäsenten puolesta haluan yhtyä kiitoksiin, joita kollegani ovat esittäneet puheenjohtajavaltio Belgialle kuluneista kuudesta kuukaudesta.
<P>
Miten on mahdollista, että voin yhtyä kiitoksiin siitä huolimatta, että hädin tuskin mainitsitte sosiaalisen ulottuvuuden ja että puheenjohtajavaltio Belgia ei ole juurikaan perehtynyt sosiaaliasioihin?
<P>
Arvoisa pääministeri Yves Leterme, aivan yksinkertaisesti siksi, että minulla on ollut etuoikeus työskennellä ministereidenne Laurette Onkelinxin ja Joëlle Milquet'n kanssa, ja olen tietoinen heidän ja heidän työryhmiensä ponnisteluista sosiaalisen toimintaohjelman edistämiseksi näin vaikeissa olosuhteissa ja neuvostossa, joka suhtautuu niin välinpitämättömästi sosiaaliseen Eurooppaan kuin nykyinen neuvosto valitettavasti tekee. Tästä huolimatta he ovat työskennelleet urhoollisesti, vastuullisesti ja erittäin Eurooppa-myönteisessä hengessä varmistaakseen, että parlamenttia kuullaan ja että eurooppalaisia kuullaan tänä erittäin vaikeana aikana, jolloin Euroopan tulevaisuus on vaakalaudalla.
<P>
Arvoisa pääministeri Yves Leterme, siksi minäkin yhdyn teille esitettyihin kiitoksiin ja toivon, että myös tulevien haasteiden edessä toteutuu se, mitä sanoitte: että Eurooppa löytää sielunsa. Tuon sielun on oltava poliittinen ja sosiaalinen, ei pelkästään taloudellinen.
<P>
Haluan mainita muutamia asioita, jotka puheenjohtajakaudellanne jäivät ratkaisematta ja joiden osalta toivon teidän siirtävän Eurooppa-myönteisen, humanistisen suhtautumisenne puheenjohtajavaltio Unkarille, sillä Euroopan tulevaisuuden kannalta panokset ovat korkeat. Viittaan asioihin, jotka liittyvät EU:n maahanmuuttopolitiikkaan, yhdistelmälupaan, kahteen vuokratyöntekijöitä koskevaan direktiiviin ja yrityksen sisäisiin siirtoihin.
<P>
Arvoisa neuvoston puheenjohtaja, kehottakaa kollegojanne tarkastelemaan asioita pitkällä aikavälillä. Eurooppaan tulevia työntekijöitä ei voida kohdella eriarvoisesti. Kohtelun on oltava yhdenvertaista, sillä muuten syntyy juopa, jonka seurauksia unionin tulevaisuudelle on mahdotonta arvioida. On mahdotonta ajatella, että nämä työntekijät saapuvat Eurooppaan työskentelemään epäoikeudenmukaisissa olosuhteissa, koska me tuhoamme Euroopan.
<P>
Toivon, että seuraavien kuuden kuukauden aikana puheenjohtajavaltio Unkari kuuntelee teitä ja saatte takaisin sananvapautenne neuvostossa, ja että neuvosto kohdistaa huomionsa Euroopan sieluun, joka voi olla ainoastaan humanistinen ja edistyksellinen sielu.
<SPEAKER ID="093" NAME="Raffaele Baldassarre" AFFILIATION="PPE">
(IT) Arvoisa puhemies, arvoisa pääministeri Yves Leterme, hyvät kollegat, minun täytyy ilmaista tyytyväisyyteni siihen, että puheenjohtajavaltio on osoittanut pystyvänsä hoitamaan EU:n asialistaa käytännönläheisellä ja tehokkaalla tavalla vaikeasta ajasta huolimatta.
<P>
Puheenjohtajavaltio Belgia on osoittanut käytännöllisyytensä ja dynaamisuutensa, olipa kyse sitten sitoumusjärjestelmän kannalta keskeisen, julkisen hallinnon maksuviivästysten torjumista koskevan direktiivin uudelleenlaaditun toisinnon hyväksymisestä ensimmäisessä käsittelyssä tai rahoitusvalvontapaketin hyväksymisestä.
<P>
Voisin mainita muita esimerkkejä, mutta teen mieluummin johtopäätöksiä siitä, mitä voidaan oppia puheenjohtajavaltiolta, joka on päättänyt toimikautensa myönteisellä tavalla. Ensinnäkin tarvitaan realistinen työohjelma, toiseksi on pystyttävä neuvottelemaan dynaamisesti ja tekemään kompromisseja ja viimeiseksi otettava unionin toimielimet - alkaen parlamentista - täysimääräisesti mukaan sekä omaksuttava ratkaisemattomiin kysymyksiin lähestymistapa, joka ei rajoitu kansallisiin etuihin.
<P>
Toivon, että tämä puheenjohtajavaltio toimii esimerkkinä sitä seuraaville puheenjohtajavaltioille. Nyt kuitenkin esitän sille vilpittömät kiitokseni.
<SPEAKER ID="094" NAME="Pervenche Berès" AFFILIATION="S&amp;D">
(FR) Arvoisa puhemies, arvoisa pääministeri, teimme erinomaista yhteistyötä ministereidenne Joëlle Milquet'n ja Laurette Onkelinxin kanssa, jotta Euroopan parlamenttia kuultaisiin, kun työllisyyttä koskevat suuntaviivat hyväksyttiin neuvostossa, jossa parlamentin kannat otettiin huomioon; lisäksi parlamenttia oli kuultava myös julkisista palveluista ja siitä merkityksestä, joka näillä palveluilla on Euroopan sosiaalisen mallin ytimessä, jota on teidän puheenjohtajakaudellanne jälleen vahvistettu. Toivon, että toimielinten väliselle vuoropuhelulle annettu sysäys saa jatkoa sekä komission että uuden puheenjohtajavaltion työssä.
<P>
Työstimme laajasti yhdessä myös toista näkökohtaa eli sitä, miten voidaan varmistaa, että talouden ohjausjärjestelmä, johon viittasitte, voi seisoa omilla jaloillaan, sillä meidän kannaltamme on katastrofi, jos työllisyyttä käytetään siinä tasapainottajana. Minusta on huolestuttavaa havaita, miten komissio käsittelee tätä kysymystä talouspolitiikan eurooppalaista ohjausjaksoa koskevassa paketissa ehdottamalla jäsenvaltioille, että ne leikkaavat palkkoja väkisin tai nostavat käytännössä kritiikittömästi eläkeikää ja heikentävät eläketurvaa. Talouden ohjausjärjestelmä ei pysty tämän ajattelutavan avulla ratkaisemaan Euroopan ongelmaa työntekijöidemme ja kansalaistemme odotusten mukaisesti.
<SPEAKER ID="095" NAME="Morten Messerschmidt" AFFILIATION="EFD">
(DA) Arvoisa puhemies, haluan todeta, että puheenjohtajavaltio Belgia on ollut erinomainen ja vertaansa vailla oleva esimerkki siitä, miten EU toimii. Vaikka Belgialla ei ole ollut hallitusta, puheenjohtajavaltio saa silti kehuja joka puolelta istuntosalia. Se kuvaa kenties parhaiten sitä, miten EU tosiasiassa toimii - ilman vaaleilla valittuja edustajia ja, itse asiassa, täysin ilman ihmisiä. Joka tapauksessa Belgian puheenjohtajakaudella toteutui toistaiseksi suurin vilppi, suurin petos Euroopan kansalaisia kohtaan sitten Lissabonin sopimuksen voimaantulon, nimittäin nykyisin pysyvän kriisinhallintamekanismin käyttöönotto.
<P>
Kun meidän oli saatava eurooppalaiset suostumaan Lissabonin sopimuksen voimaantuloon, jonka seurauksena ennätyksellinen määrä EU:n valtuuksia siirtyi ulkomaalaisille, meille luvattiin, että ainakaan yhtä asiaa ei voisi tapahtua: emme koskaan joutuisi vastaamaan toistemme veloista. Tämä ainoa lupaus rikottiin Belgian puheenjohtajakaudella. Nyt meillä on vuodesta 2013 alkaen voimassa säädös, jonka mukaan olemme vastuussa toistemme veloista ikuisesti. Se on puheenjohtajavaltio Belgian perintö, ja se on valitettavaa.
<SPEAKER ID="096" NAME="Ivo Belet" AFFILIATION="PPE">
(NL) Arvoisa puhemies, arvoisa pääministeri Yves Leterme, arvoisa neuvoston puheenjohtaja Enikő Győri, sekä te että teidän ulkoasiainhallintonne olette osoittaneet, että voimme onnistua, jopa hyvin vaikeassa taloustilanteessa, ja että pystymme selviytymän tuosta tilanteesta siten, että Euroopasta tulee entistä vahvempi. Se on hyvin tärkeää. On selvää, että tällainen asia edellyttää meiltä kompromisseja, vaikeita kompromisseja. Tämä saattaa meidät aina alttiiksi arvostelulle, mutta mielestäni tässä tilanteessa kultainen sääntö, jonka mukaan "täydellinen on hyvän vihollinen", pätee paremmin kuin koskaan. Tällainen kompromissi on aina perusteltu, jos sen avulla voidaan edistyä ja jos se edistää kansalaistemme vaurautta ja hyvinvointia.
<P>
Arvoisa pääministeri Yves Leterme, koska minulla on vain minuutti aikaa, kommentoin vain lyhyesti Belgian seuraavaa puheenjohtajakautta, jota se mahdollisesti hoitaa vuonna 2025 tai niillä main. Te olette silloin todennäköisesti 65-vuotias ja minä vuoden vanhempi. Oletan, että Eurooppa on siinä vaiheessa edelleen vahva kansainvälinen vaikuttaja, mutta sitä varten meidän on todellakin säilytettävä kuluneiden kuuden kuukauden vauhti. Joka tapauksessa toivotan teille menestystä, sekä täällä että Brysselissä.
<SPEAKER ID="097" NAME="Csaba Sándor Tabajdi" AFFILIATION="S&amp;D">
(FR) Arvoisa puhemies, hyvät kollegat, onnittelut belgialaiskollegoille! Nostan teille hattua! Unkarilaisena olen hyvin iloinen, jos Unkarin puheenjohtajakausi onnistuu yhtä hyvin.
<P>
(HU) Nyt haluaisin jatkaa unkariksi. Belgian puheenjohtajakaudella onnistuttiin estämään euroalueen kriisin syveneminen. Irlannin pelastuspaketti pantiin kokoon ennätysvauhdissa. Uutta talouspolitiikan yhteensovittamisjärjestelmää valmisteltiin, ja puheenjohtajavaltio Unkarilla on nyt edessään kuuden talouden ohjausjärjestelmää koskevan säädöksen antaminen. Rahoitusvalvonta perustettiin ja Euroopan ulkosuhdehallinto sekä kansalaisaloite otettiin käyttöön. Voin vain todeta ihailevani suuresti Lissabonin sopimuksen käytännön täytäntöönpanon edistymistä, vaikka meillä onkin vielä edessämme lukemattomia ratkaisematta jääneitä kysymyksiä.
<P>
(FR) Vielä kerran, onnittelut belgialaiskollegoilleni. Toivon, että me menestymme yhtä hyvin Unkarin puheenjohtajakaudella.
<SPEAKER ID="100" NAME="Petru Constantin Luhan" AFFILIATION="PPE">
(RO) Arvoisa puhemies, vaikka pelättiin, että Belgian sisäpoliittiset tapahtumat saattaisivat vaikuttaa puolivuotisen puheenjohtajakauden tuloksiin, olen tyytyväinen siihen, että Belgia osoitti ennusteet vääriksi käsittelemällä EU:hun liittyviä asioita käytännöllisesti ja tehokkaasti. Puheenjohtajavaltio Belgian lippulaivanaan pitämät asiakysymykset olivat ennen kaikkea Eurooppaan liittyviä kysymyksiä: Euroopan ulkosuhdehallinnon perustaminen, talouskasvu ja julkisen talouden vakauttaminen, eurooppalaista kansalaisaloitetta koskevan asetuksen antaminen ja Eurooppa 2020 -strategian täytäntöönpanon aloittaminen.
<P>
Ainakin Romanian etujen osalta puheenjohtajavaltio Belgia omaksui oikeudenmukaisen ja tasapuolisen lähestymistavan. Kahdessa Romanian kannalta arkaluonteisessa asiakysymyksessä puheenjohtajavaltio Belgia valitsi ne vaihtoehdot, joissa otettiin parhaiten huomioon Romanian kanta: ne olivat romanikysymyksestä sosiaalisen osallisuuden näkökulmasta käytävä keskustelu sekä hallinnointimenettely, jonka mukaisesti Romanian ja Bulgarian Schengen-jäsenyyttä koskeva päätösluonnos jätetään Euroopan parlamentin käsiteltäväksi.
<SPEAKER ID="101" NAME="Monika Flašíková Beňová" AFFILIATION="S&amp;D">
(SK) Arvoisa puhemies, haluan aluksi korostaa, että Belgia otti vastaan puolivuotisen puheenjohtajuuden tilanteessa, joka oli vaikea paitsi sisäpoliittisesti tietenkin myös maailmanlaajuisesti.
<P>
Siksi en voi lukea kaikkia unionin epäonnistumisia Belgian syyksi. Haluaisin päinvastoin sanoa, että Belgia teki erinomaista työtä hoitaessaan komission, neuvoston ja parlamentin väliset kolmikantaneuvottelut.
<P>
Belgian johdolla edistystä saavutettiin tärkeällä pankkitoiminnan valvonnan ja sääntelyn alalla - ainakin osittain. Lokakuussa saatiin päätökseen riskirahastojen, osakkuusyritysten ja luottoluokituslaitosten sääntelyä koskevat neuvottelut.
<P>
Voisin kuvitella joitakin vielä kunnianhimoisempia toimenpiteitä tällä alalla, mutta mielestäni Belgia onnistui sovittamaan yhteen ainakin ne asiat, joiden osalta se oli mahdollista, ja saavuttamaan ainakin jonkin verran edistystä.
<P>
Myös kansainvälisten suhteiden ala oli poikkeuksellisen tärkeä. Unioniin perustettiin ulkoasiainhallinto, ja tässäkin asiassa Belgia osoittautui taitavaksi välittäjäksi.
<P>
Haluan lopuksi onnitella Belgiaa ja esittää kiitokseni sen puheenjohtajakaudesta sekä ilmaista sen erityistoivomuksen, että Unkari ottaisi puheenjohtajakaudestanne esimerkkiä.
<SPEAKER ID="102" NAME="Mairead McGuinness" AFFILIATION="PPE">
(EN) Arvoisa puhemies, voisinko nostaa tässä yhteydessä esiin laajemman kysymyksen? Jouluna Irlannin entinen johtaja ja neuvoston entinen puheenjohtaja John Bruton totesi, että Eurooppa-neuvoston osa-aikaisuus ei oikeastaan ole tarkoituksenmukaista, kun otetaan huomioon Eurooppaa kohdanneen kriisin laajuus. Hän ehdotti, että näihin merkittäviin kysymyksiin uhrattaisiin hieman enemmän aikaa kuin johtajilta kuluu lentomatkoillaan Brysseliin.
<P>
Hän toteaa, että meillä on edessämme rahoituskriisi - hyvinvointivaltion kriisi yhteiskunnan ikääntyessä, kansallisvaltioiden globaalistumiskriisi ja mahdollisesti jopa eurooppalaisen demokratian tehokkuuskriisi. Hän sanoo, että johtajien on yhdistettävä voimansa siihen saakka kunnes he ovat päässeet keskenään täysin yhteisymmärrykseen kaikesta siitä, mitä on tehtävä: työ on tehtävä kokonaan, ei vain osittain. Vain tämänsuuntaisilla toimilla parannetaan luottamusta markkinoihin pysyvästi. Pyydän ihmisiä keskustelemaan tästä, sillä kenties John Bruton on oikeassa.
<SPEAKER ID="103" NAME="Oreste Rossi" AFFILIATION="EFD">
(IT) Arvoisa puhemies, hyvät kollegat, arvoisa pääministeri Yves Leterme, puheenvuoronne sisälsi joitakin merkittäviä lainauksia; on sääli, että tosiasiassa teidät muistetaan etupäässä sellaisen maan pääministerinä, joka ei vielä 219 päivää vaalien jälkeen ollut pystynyt muodostamaan hallitusta.
<P>
Katsokaas, minulla oli teistä huono käsitys - vaikka se onkin epäilemättä muuttunut ajan myötä - sillä virkaanastujaispäivänänne kysyin teiltä nimenomaan erityisasemassanne neuvoston puheenjohtajana, mihin vastatoimiin aiotaan ryhtyä niiden tekojen takia, joihin maassanne on syyllistytty katolista kirkkoa kohtaan, ja niiden mitättömiksi julistettujen tutkimusten takia, joita itse pidin hyvin vakavasti otettavina ja joita oikeuslaitoskin myöhemmin arvosteli.
<P>
Ette vastannut minulle. En pitänyt siitä, koska mielestäni puheenjohtajan on edustettava kaikkia. Jos puheenjohtajalle esitetään kysymys, hänen pitäisi yrittää vastata siihen jollakin tavoin ja tehdä rohkea päätös: sanoa "kannatan" tai "vastustan", ja perustella vastauksensa. Te ette tehnyt sitä.
<P>
Tänään voin sanoa, että te ja puheenjohtajavaltionne olette tehneet hyvää työtä. Jos olisitte olleet hieman enemmän meidän "tasollamme" alusta alkaen, suhteemme olisivat kenties voineet olla paremmat.
<SPEAKER ID="104" NAME="Franz Obermayr" AFFILIATION="NI">
(DE) Arvoisa puhemies, Belgia tosiaankin otti vastaan neuvoston puheenjohtajuuden erittäin vaikeassa siirtymävaiheessa, sillä ensinnäkään talouskriisistä ei vielä ollut selvitty, ja samanaikaisesti Lissabonin sopimusta ei tietenkään vielä ollut pantu kaikilta osin täytäntöön, kun sen tarkoituksenmukaisuudessa ilmeni puutteita.
<P>
Koko euron pelastuspaketista käydyssä keskustelussa on kuitenkin merkittävä näkökulma, jota ei pidä unohtaa, nimittäin se, että sekä euroalueen maiden pelastuspaketti että Kreikalle myönnettävä lainat ovat Lissabonin sopimuksen vastaisia. Kummaltakin toimenpiteeltä puuttuu näin ollen tarvittava oikeusperusta. Näin ollen EU ylittää tässä tapauksessa selvästi toimivaltansa, minkä vuoksi perussopimuksen asianmukainen tarkistusmenettely on lopulta välttämättömän.
<P>
Muiden pelastuspaketin hakijoiden - kuten Irlannin ja Portugalin - jälkeen Espanjakin on liittynyt euroalueen ongelmalapsiin. Kolikon toinen puoli on se, että nettomaksajista, kuten Saksasta ja Itävallasta, on vähitellen tulossa Euroopan unionin lypsylehmiä. On selvää, ettei tilanne voi jatkua tällaisena. Belgia ei tosiasiassa pystynyt selviytymään kummastakaan - kieltämättä vaikeasta - haasteesta, nimittäin talouskriisin ratkaisemisesta ja Lissabonin sopimuksen täytäntöönpanosta.
<SPEAKER ID="105" NAME="Andrzej Grzyb" AFFILIATION="PPE">
(PL) Arvoisa puhemies, Belgian puheenjohtajakaudesta on esitetty monia hyviä arvioita, erityisesti sen tehokkuudesta neuvotteluissa ja sen tyyneydestä vaikeassa kriisitilanteessa, G20-maiden kokouksesta, Cancúnin konferenssista ja talousarvioneuvotteluista. Rahoitusmarkkinoiden vakauden palauttaminen ja myös talouden vakaus olivat hallitsevia kysymyksiä, mutta on sanottava, että kansallinen itsekkyys pääsi valloilleen erityisesti talousarvion osalta. Belgialaisten tehokkuus neuvotteluissa ansaitsee kehut, mutta olihan tämä kuitenkin Belgian kahdestoista puheenjohtajakausi. Pääministeri Yves Leterme totesi, että puheenjohtajavaltion ohjelma oli neuvoston ja komission ohjelma, jolle ei pyritty asettamaan minkäänlaisia kansallisia painopisteitä. Meidän on kuitenkin annettava tulevien puheenjohtajavaltioiden päättää omista painopisteistään. Minun mielestäni tämä on yhdentymisen ydinsanoma ja perusperiaate, josta pääministeri Yves Leterme puhui. Minua huolestuttavat vuoden 2011 talousarvion hyväksymiseen liittyneet vaikeudet ja erityisesti niiden taustatekijät sekä ennuste, että tulevaisuudessa neuvottelut uudesta rahoituskehyksestä vaikeutuvat.
<SPEAKER ID="106" NAME="Izaskun Bilbao Barandica" AFFILIATION="ALDE">
(ES) Arvoisa puhemies, on ainakin yksi sellainen Euroopalle ja omalle alueelleni - Euskadille eli Baskimaalle - tärkeä ala, jolle ette ole tehnyt kerrassaan mitään.
<P>
Lissabonin sopimuksessa annetaan parlamentille toimivaltaa kalastusalalla. Neuvosto esti useita anjoviksen kalastusta koskevia suunnitelmia. Puheenjohtajakautenne alussa esitin henkilökohtaisen näkemyksen, että olin valmis jatkamaan neuvotteluja, jotta tärkeitä suunnitelmia saadaan vietyä eteenpäin, ettekä te yrittänytkään tehdä mitään tämän hyväksi. Siksi en voi kiittää teitä, sillä pohjimmiltaan neuvosto ei tunnusta Lissabonin sopimuksessa parlamentille annettuja valtuuksia.
<P>
Mielestäni olette hukannut tilaisuuden ratkaista ongelman, joka on jatkunut jatkumistaan Espanjan puheenjohtajakaudesta saakka. Ette ole toteuttanut ainuttakaan toimenpidettä; siksi toivon, että seuraava puheenjohtajavaltio pystyy siihen.
<P>
Olisin myös ollut kiitollinen, jos olisitte edes hiukan kiinnittänyt huomiota puheenvuorooni.
<SPEAKER ID="107" NAME="Edite Estrela" AFFILIATION="S&amp;D">
(PT) Arvoisa puhemies, minäkin haluan onnitella Belgian hallitusta sen puheenjohtajakauden onnistumisesta huolimatta sen aikana vallinneista vaikeista olosuhteista, jotka täällä on myös mainittu. Sillä alalla, jota seurasin kaikkein tarkimmin, haluan lisäksi onnitella Joëlle Milquet'tä ja kiittää häntä määrätietoisesta sitoutumisesta äitiysvapaasta annettua direktiiviä koskevan mietinnön valmisteluun, vaikka neuvosto ei ollutkaan hänen kanssaan samaa mieltä. Toivomme, että puheenjohtajavaltio Unkari kiinnittää tähän asiaan kunnolla huomiota. Pääministeri Yves Leterme muistutti meille unelmasta, joka oli Euroopan yhdentymishankkeen perustajien ohjenuorana yhtenäismarkkinoiden lisäksi, ja José Manuel Barroso korosti Eurooppa-hengen merkitystä. Mielestäni nämä ovat hyviä huomioita nykyisessä tilanteessa, jossa tarvitsemme suurempaa yksimielisyyttä ja yhteisvastuuta edessämme olevien haasteiden ratkaisemiseksi.
<SPEAKER ID="108" NAME="Czesław Adam Siekierski" AFFILIATION="PPE">
(PL) Arvoisa puhemies, Belgian puheenjohtajakausi, tarkemmin ottaen kaksi edellistä puheenjohtajakautta, osuivat samaan ajankohtaan Lissabonin sopimuksen täytäntöönpanon ja EU:n uuden järjestelmän kehittämisen kanssa. Molemmat puheenjohtajavaltiot rajoittivat kansallista lähestymistapaansa tiivistääkseen yhteistyötä ja koordinointia EU:ssa. Tämän hyvän käytännön avulla lujitetaan pikemminkin yhteisöllisiä kuin hallinnollisia menettelytapoja. Toisaalta meidän pitäisi varoa heikentämästä puheenjohtajavaltioiden roolia painopisteiden asettamisessa. Tässä on noudatettava tietynlaista tasapainoa. Puheenjohtajavaltio Belgian kiistaton saavutus on talouden ohjausjärjestelmän vahvistaminen. Rahoituslaitoksia valvovat virastot ovat aloittaneet työnsä. Talousarviota koskevan kurinalaisuuden tiukemman noudattamisen puolesta on tehty paljon. Rakenneuudistustoimista on tehty pääasiallinen kehittämisväline. Lisäksi EU:n vuoden 2011 talousarvion hyväksymistä koskeva pattitilanne on vihdoin selvitetty. Haluamme yksinkertaisesti lausua kiitokset.
<SPEAKER ID="109" NAME="Seán Kelly" AFFILIATION="PPE">
(EN) Arvoisa puhemies, täytyy sanoa, että on hyvin rohkaisevaa kuulla niin monien jäsenten joka puolelta parlamenttia ylistävän puheenjohtajavaltio Belgiaa aivan ansaitusti. Pelkäsin päinvastaista. Luulen, että yksi niistä syistä, joiden vuoksi Belgian puheenjohtajakausi on onnistunut, on se, että he ottivat Lissabonin sopimuksen realiteetit huomioon. Nykyisin siirtymisen puheenjohtajakaudesta toiseen täytyy sujua kitkattomasti. Se on kuin viestijuoksukilpailu: luultavasti on sitä parempi, mitä tehokkaampi ja huomaamattomampi siirtymä on. Belgialaiset tekivät sen poikkeuksellisen hyvin ja ovat näyttäneet muille maille esimerkkiä siitä, miten se tehdään tulevaisuudessa.
<P>
Haluan erityisesti kiittää heitä heidän talousarvioon ja pankkiviranomaisiin sekä muihin perustettuihin viranomaisiin liittyvästä työstään. Jos ne onnistuvat toiveidemme mukaisesti, puheenjohtajavaltio Belgian arvostus itse asiassa vain kasvaa tulevina vuosina, kun muistelemme näitä erittäin tärkeitä päätöksiä.
<SPEAKER ID="110" NAME="Frédéric Daerden" AFFILIATION="S&amp;D">
(FR) Arvoisa puhemies, yhdyn tänä aamuna esitettyihin, käytännöllisesti katsoen yksimielisiin näkemyksiin. Arvoisa pääministeri, puheenjohtajavaltio Belgian puheenjohtajakausi oli hyvä, koska se edisti Euroopan yhdentymiskehitystä vaikeassa kansallisessa tilanteessa, joka ei kuitenkaan estänyt Belgiaa tarttumasta Euroopan kohtaamiin haasteisiin. Tarkoitan vuoden 2011 talousarvion hyväksymistä, josta jäi joiltakin osin paha maku suuhun. Vältitte kuitenkin haitallisen toimielinten vastakkainasettelun.
<P>
Sosiaalisen ulottuvuuden osalta puheenjohtajavaltio Belgia sai heti alussa vastaansa joidenkin neuvoston jäsenten ylivarovaisen asenteen. Tarkoitan erityisesti ajatusta vähimmäistuloa koskevasta direktiivistä. Tästä tilanteesta huolimatta Belgian ansioksi voidaan sen ministereiden ja omien ministereidemme taistelutahdon ansiosta lukea joistakin todellisia edistysaskelia: EPSCO-neuvoston ennen jokaista Eurooppa-neuvoston kokousta laatima raportti tarvittavan vastapainon luomiseksi Ecofin-neuvostolle, yleishyödyllisiä sosiaalipalveluja käsittelevät päätelmät, eläkkeet ja etenkin eläkkeitä koskeva konferenssi Liègessä, jossa korostettiin eläkkeiden riittävyyttä ja kestävyyttä koskevan yhteisen arvion tarvetta, jota olen mielestäni velvollinen korostamaan, ja EPSCO-neuvoston julkilausuma köyhyyden torjunnan teemavuodesta.
<P>
Onnittelut vielä kerran. Toivottavasti tämä kehitys jatkuu uusien puheenjohtajakausien aikana.
<SPEAKER ID="111" NAME="Gay Mitchell" AFFILIATION="PPE">
(EN) Arvoisa puhemies, käytän työjärjestyspuheenvuoron. Haluaisin pyytää teitä tekemään selvityksen siitä, kenelle annetaan puheenvuoro catch-the-eye-menettelyssä ja kenelle ei. Minusta vaikuttaa siltä, ettei puheenvuoroja jaeta oikeudenmukaisesti eri istuntojaksoilla. Pyydän teitä selvittämään tämän, koska jotkut meistä, joilla on muita velvollisuuksia, eivät voi istua parlamentissa päivästä toiseen, kun taas toisilla on siihen mahdollisuus.
<P>
Mielestäni parlamentin jäsenillä on oltava oikeudenmukainen mahdollisuus tulla mukaan keskusteluun. Pyydän anteeksi parlamentille aiheuttamaani viivytystä, mutta pyytäisin teitä tekemään kyseisen selvityksen.
<SPEAKER ID="112" NAME="Puhemies">
(EN) Hyvä Gay Mitchell, en halua sanoa mitään muuta kuin että minulla on luettelo puheenvuoroista ja että voitte tarkistaa sen. Melkein 20:llä luetteloon merkityllä jäsenellä on mahdollisuus käyttää puheenvuoro. Voitte halutessanne tulla toimistooni, voin näyttää teille luettelon ja voimme antaa siitä selvityksen.
<SPEAKER ID="113" NAME="Maroš Šefčovič">
komission varapuheenjohtaja. - (EN) Arvoisa puhemies, parlamentissa on tänä aamuna esitetty runsaasti myönteisiä arvioita ja kehuja. Komission puolesta haluan todeta, että ne ovat hyvin ansaittuja. Puheenjohtajavaltio Belgia antoi Eurooppa-hengellään selvän osoituksen vaikuttavasta tehokkuudesta ja hyvin yhteistyökykyisestä asenteesta. Tiesimme kaikki, että puheenjohtajavaltio Belgia oli asettanut käsittelemilleen kysymyksille eurooppalaiset tavoitteet - ja ainoastaan eurooppalaiset tavoitteet - ja että se teki niin toimielinten välisen vilpittömän yhteistyön hengessä. Puheenjohtajavaltio Belgian erinomaisesta yhteistyöstä Euroopan parlamentin kanssa ja erittäin tiiviistä yhteyksistä komissioon oli tuloksena erittäin vaikuttava saavutusten luettelo.
<P>
Tänään voimme todeta, että Lissabonin sopimus on nyt täysin toimintavalmis. Olemme onnistuneet antamaan kansalaisillemme uutta sananvaltaa eurooppalaisella kansalaisaloitteella, ja onnistuimme pääsemään yhteisymmärrykseen avoimemmista ja tehokkaammista komitologiasäännöistä. Työskentelin noiden molempien kysymysten parissa valtiosihteeri Olivier Chastelin kanssa, ja minun on todettava, että olin aina vaikuttunut hänen yhteistyöhalukkuudestaan ja korkeasta ammattitaidostaan.
<P>
Rauhallinen ja myönteinen lähestymistapa oli tarpeen vuoden 2011 talousarviosta käytävän keskustelun päätökseen saattamiseksi ja EU:n uuden talouden ohjausjärjestelmän käynnistämiseksi. Jopa avioeron, rahoitusvalvonnan ja patenttien kaltaisista kysymyksistä käydyissä monimutkaisissa, pitkittyneissä keskusteluissa puheenjohtajavaltio Belgia onnistui saavuttamaan selvää edistystä.
<P>
Nyt onkin selvää, että meidän on jatkettava puheenjohtajavaltio Belgian myönteisessä ja tehokkaassa hengessä. Kriisistä toipuva talous ja julkisen talouden vakauttaminen ovat tietenkin edelleen tärkeimpiä painopisteitä meille kaikille. Saimme viime viikolla hyviä uutisia Portugalin, Espanjan ja Italian obligaatioiden myynnin onnistumisesta, ja havaitsimme kurssierojen vähentyneen Belgian ja muiden maiden osalta. On kuitenkin myös hyvin selvää, että meidän on jatkettava määrätietoisesti rakenneuudistuksia ja työskenneltävä vielä lujemmin. Jos emme halua työttömyyden sävyttämää elpymistä, meidän on selvitettävä, miten voimme uudistaa työmarkkinasääntömme ja poistaa esteet Euroopan työllisyysasteen nostamiselta. Samanaikaisesti meidän on suojeltava yhteiskuntamme heikompiosaisia ja vähennettävä köyhyyttä. Tämä on ainoa tapa, jolla voimme kehittää sosiaalista markkinataloutta Euroopassa.
<P>
Paljon riippuu siitä, miten käynnistämme talouspolitiikan eurooppalaisen ohjausjakson ja miten pitkälti pystymme yhdessä kunnianhimoisesti toteuttamaan kansalliset uudistusohjelmamme ja vakauttamispyrkimyksemme sekä panemaan täytäntöön EU 2020 -strategian. Puheenjohtajavaltio Belgia antoi merkittävän panoksen tämän uuden, talouden ohjausjärjestelmää koskevan prosessin käynnistämiseksi, ja meidän on nyt jatkettava sen aloittamaa erinomaista työtä.
<P>
Arvoisa pääministeri, arvoisa valtiosihteeri, haluan antaa teille suuret kiitokset erinomaisesta työstänne. Haluan myös kiittää kaikkia diplomaattejanne suuresti siitä, että he ovat luoneet myönteisen ilmapiirin, jossa seuraava puheenjohtajavaltio voi jatkaa kuusi kuukautta sitten menestyksekkäästi aloittamaanne työtä.
<SPEAKER ID="114" NAME="Yves Leterme">
neuvoston puheenjohtaja. - (FR) Arvoisa puhemies, arvoisa komission jäsen, hyvät parlamentin jäsenet, tämä on viimeinen puheenvuoroni puheenjohtajavaltio Belgian nimissä, joten puhun lyhyesti. Minua ilahduttaa nähdä täällä näin paljon ihmisiä, mutta tiedän, että se liittyy muihin esityslistallanne oleviin kysymyksiin.
<P>
(NL) Hyvät parlamentin jäsenet, minäkin haluan tietysti kiittää kaikkia niitä teistä, joilta saimme erittäin myönteistä palautetta, joka osoittautuu korvaamattomaksi meidän molempien työssä tulevaisuudessa. Haluan ennen kaikkea todeta Euroopan parlamentin puheenjohtajakauttamme koskevasta erittäin myönteisestä arviosta, että yritän periaatteideni mukaisesti säilyttää tyyneyteni kielteisestä palautteesta huolimatta ja suhtautua erittäin vaatimattomasti myönteiseen palautteeseen, vaikka se osoittautuisikin yliampuvaksi.
<P>
Lopuksi haluan korostaa kolmea seikkaa. Aivan ensimmäiseksi - ja tämä selvästikin ylittää puheenjohtajavaltio Belgian valtuudet - on mielestäni erittäin tärkeää, että vahvistamme Lissabonin sopimuksen täytäntöönpanoa koskevan parhaan käytännön. Jokaisen valtion, joka ottaa vastaan Euroopan unionin puolivuotisen kiertävän puheenjohtajuuden, olisi pidettävä Eurooppa asialistansa kärjessä.
<P>
Toiseksi puolivuotisen puheenjohtajakauden hoitamisen tarkoituksena ei kenties ole pelkkä toimiminen välittäjänä, vaan myös liikkeelle panevana voimana, kuten yksi teistä totesi, jotta toimielimemme voivat tehdä työnsä. Puolustimme yhdessä voimakkaasti Lissabonin sopimuksen ratifiointia. Olisi tietenkin järjetöntä hoitaa puolivuotista puheenjohtajuutta siten, että siinä ei tehtäisi oikeutta Lissabonin sopimuksen kirjaimelle ja hengelle. Lisäksi se on mielestäni ainoa tapa taata puolivuotisen puheenjohtajakauden mielekkyys tulevaisuudessa ja säilyttää perussopimuksiin tulevaisuudessa tehtävät muutokset tai uudet sopimukset. Kolmanneksi: kaikki ei ole täydellistä, ja useat jäsenet ovat oikeutetusti huomauttaneet joistakin puutteista. Haluan erityisesti korostaa, että Euroopan pitäisi olla sosiaalipolitiikan suhteen kunnianhimoisempi.
<P>
(FR) Se, mitä on sanottu, pitää varmasti paikkansa. Unionin on asetettava sosiaalipoliittiset tavoitteensa tulevaisuudessa korkeammalle, mutta uskon kaikesta huolimatta, että Belgia teki osuutensa. Puheenjohtajavaltio Belgia vahvisti työllisyyspolitiikkojen roolia Eurooppa 2020 -strategiassa, se varmisti näiden politiikkojen aseman Euroopan uudessa talouden ohjausjärjestelmässä, ja mielestäni se loi myös perustan Eurooppa 2020 -strategian sosiaaliselle ulottuvuudelle, ei ainoastaan köyhyyden torjunnalle, vaan myös sosiaaliselle yhteenkuuluvuudelle. Vastauksena joihinkin puheenvuoroihin totean, että mielestäni olemme kuitenkin ottaneet yleishyödylliset palvelut EU:n asialistalle. On kuitenkin totta, että meidän on tehtävä enemmän ja mentävä eteenpäin erityisesti lainsäädännön tasolla.
<P>
Kuten aiemmin totesin, puheenjohtajakautemme ei ole täydellinen, ja kuten Rui Tavares perustellusti huomautti, voimme mielestäni pakolaispolitiikan osalta tehdä enemmän kuin nykyisin.
<P>
(NL) Esitän lopuksi vielä kaksi huomautusta, koska esityslistalla on jäljellä muitakin käsiteltäviä asioita. Haluan kohdistaa sanani painokkaasti Euroopan parlamentin belgialaisjäsenille yleensä, mutta erityisesti useille heistä, ja eritoten kahdelle edeltäjälleni.
<P>
Belgian hallituksen puolesta haluan todeta, että pidämme Belgian puheenjohtajakaudella antamaamme panosta eräänlaisena kunnianosoituksena teidän työllenne parlamentissa. Hyvät parlamentin jäsenet, olemme tehneet kaiken voitavamme soveltaaksemme Lissabonin sopimusta oikein, mikä on myös eräänlainen kunnianosoitus aloitteille, joita on laadittu Laekenin julistuksen laatimiseen johtaneesta 11. puheenjohtajakaudesta lähtien, sekä myöhemmin merkittävien esittelijöiden johdolla Laekenin julistuksen periaatteiden panemiseksi täytäntöön Lissabonin sopimuksessa.
<P>
On perustellusti huomautettu, että puolivuotinen puheenjohtajakausi on etupäässä vastuunalaisten ja tulilinjalla olevien poliitikkojen lähipiiriin kuuluvien lukuisien ihmisten sitoumusten ja saavutusten varassa. Tarkoitan neuvonantajia, diplomaatteja, erittäin monia ihmisiä, jotka viime kädessä tekevät kaikkein tärkeimmän työn.
<P>
Haluan tehdä Bart Staesille tiettäväksi, että vaikka Kultainen kenkä -palkinto, joka jaetaan huomenna Belgiassa, on aina myönnetty Romelu Lukakun tai Moubarak Boussoufan kaltaisille ihmisille, niin jos palkittavana olisi puheenjohtajavaltio Belgia, Kultainen kenkä menisi varmasti sen ulkoasiainhallinnolle, jonka henkilöstöstä osa istuu täällä takanani.
<P>
Haluan lopuksi sanoa muutaman sanan Csaba Sándor Tabajdille, ja yritän parhaani unkarin kielellä.
<SPEAKER ID="118" NAME="Puhemies">
(EN) Arvoisa pääministeri, teidän ansiostanne olemme kuluneiden puolen vuoden aikana kehittäneet uusia tapoja tehdä eritasoista yhteistyötä Euroopan unionin kahden lainsäätäjän kesken: neuvoston ja Euroopan parlamentin kesken. Puheenjohtajakautenne oli suuri menestys. Toivotan kaikkea hyvää maallenne ja teille henkilökohtaisesti.
<P>
(Suosionosoituksia)
<P>
Kirjalliset lausumat (työjärjestyksen 149 artikla)
<SPEAKER ID="119" NAME="Mara Bizzotto" LANGUAGE="IT">
Joulukuun 31. päivänä 2010 loppui varsin laimea puheenjohtajakausi, jota jotkut ihmiset ovat kuvanneet mitäänsanomattomaksi ja heikoksi. Siinä kaikki, mitä olimme voineet odottaa Belgian hallitukselta, jota ei oikeastaan ole ollut olemassa kahdeksaan kuukauteen. Belgian politiikan avulla ei ole pystytty vahvistamaan poliittista ohjelmaa omalle maalle, joka on joutunut ennenkuulumattoman institutionaalisen kriisin uhriksi. Minun nähdäkseni se ei olisi mitenkään voinut johtaa kaukonäköisesti ja näkemyksellisesti niin monimutkaista kokonaisuutta kuin Euroopan unioni, joka sekin on nykyisin erittäin epävakaa ja hutera. Puheenjohtajavaltio Belgian oli määrä käynnistää Euroopan elpyminen talous- ja rahoituskriisistä. Jälleen kerran kuitenkin huomaamme torjuvamme keinottelua, joka uhkaa yhtenäisvaluutan koko olemassaoloa vielä nykyäänkin. Juuri puheenjohtajavaltio Belgia tuki EU:n laajentumisen merkittävää nopeuttamista. Kuten olemme viime vuosina todenneet, taloudellisesti heikossa asemassa olevien maiden liittyminen on mutkistanut EU:n toimielinten työtä ja heikentänyt koko Eurooppaa, jolla on nyt aiempaa vähäisemmät valmiudet ottaa vastuuta uusien jäsenvaltioiden sisäpoliittisista ongelmista.
<SPEAKER ID="120" NAME="Andreas Mölzer" AFFILIATION="NI">
kirjallinen. - (DE) Belgia hoiti Euroopan unionin puheenjohtajuutta edelliset kuusi kuukautta, ja siellä tuskin kukaan näyttää panneen sitä merkille. Maa syventyi pääasiassa - ja vieläpä tuloksetta - uuden hallituksen muodostamiseen, samalla kun flaamien ja vallonien väliset kiistat ovat vieneet maalta sen poliittisen päätöksentekokyvyn. Siksi ei ollut mikään ihme, että EU:n poliittisten johtajien oli halutessaan helppo jatkaa määrätietoisesti Euroopan unionin keskittämistä. Euron kriisiä käytettiin tekosyynä EU:n talouden ohjausjärjestelmää koskevien suunnitelmien laatimiselle. Samalla niin kutsuttu euron pysyvä pelastuspaketti on pelkästään hyökkäys nettomaksajia kohtaan, jotka joutuvat tulevaisuudessa pulittamaan yhä suurempia summia. Belgiaa pitäisi oikeastaan pitää varoittavana esimerkkinä siitä, mitä voi tapahtua, jos suorituskyvyltään erilaiset kansat niputetaan yhteen. Belgia, jossa erot flaamien ja vallonien välillä ovat ilmeisesti sovittamattomia ja jossa liittovaltiojärjestelmä jakaa varat uudelleen flaameilta valloneille, osoittaa, mikä voi kohdata Euroopan unionia ja euroaluetta, jos ne jatkavat nykyisellä väärällä tiellä.
<SPEAKER ID="121" NAME="Sławomir Witold Nitras" LANGUAGE="PL">
Todettakoon Belgian puheenjohtajakaudesta lyhyesti, että meidän pitäisi ennen kaikkea arvostaa sen erittäin aktiivista roolia EU:n rahoituksen vakausjärjestelmän suunnittelussa. Kaikki ne, jotka havainnoivat kyseistä prosessia, tietävät, että kyseessä on vaikea toimenpide, joka toteutettiin tiukalla aikataululla. Tästä syystä haluan esittää vilpittömät kiitokseni kaikille niille, jotka antoivat panoksensa hankkeen toteutumisen hyväksi. Tässä suhteessa puheenjohtajavaltio Belgia on jättänyt puheenjohtajavaltio Unkarille perinnöksi hyvin tehdyn työn. On myös korostettava, että belgialaiset ovat viitoittaneet tien tuleville puheenjohtajavaltioille Lissabonin sopimuksen voimaantulon yhteydessä. Haluan esittää toiveen, että tulevat puheenjohtajavaltiot, myös puheenjohtajavaltio Puola, yrittäisivät asettaa omat selkeät painopisteensä laajemmassa mittakaavassa, mutta samalla kuitenkin yhteisten eurooppalaisten tavoitteidemme rajoissa. Tämän työskentelymenetelmän ansiosta EU:n toimielinten toiminnan suunnittelua ja toteutusta voidaan laajentaa.
<SPEAKER ID="122" NAME="Wojciech Michał Olejniczak" LANGUAGE="PL">
Haluan aluksi kiittää puheenjohtajavaltio Belgiaa, joka osoitti erinomaiset kykynsä johtaessaan Eurooppa-neuvostoa edelliset kuusi kuukautta. Belgian työryhmän voidaan katsoa onnistuneen sitäkin suuremmalla syyllä, kun otetaan huomioon tilanne, jossa maa otti vastaan puheenjohtajuuden. Ensinnäkin tämä oli ensimmäinen puheenjohtajakausi, jossa toimittiin Lissabonin sopimuksessa vahvistettujen määräysten perusteella, ja toiseksi EU ja sen yksittäiset jäsenvaltiot olivat äärimmäisen vaikeassa taloustilanteessa. Lisäksi Belgian oli hoidettava puheenjohtajakaudellaan sisäpoliittisia ongelmia. Vaikka ajankohta oli erittäin vaikea ja vaativa, puheenjohtajavaltio antoi osoituksen tehokkuudestaan ja toteutti kaikki toimenpiteet aitoon eurooppalaiseen tyyliin. Se jätti kotimaan ongelmat ja kysymykset sivuun ja keskittyi noudattamaan toimintalinjaa, joka vastasi Euroopan parlamentin, Euroopan komission ja Eurooppa-neuvoston ehdotuksia, sekä tukemaan näitä toimielimiä. Puheenjohtajavaltio otti välittäjän roolin. Puheenjohtajavaltion saavuttamien päätavoitteiden osalta talouskriisin torjumiseen kohdistetut toimet ansaitsevat maininnan; tarkoitan tällä ennen kaikkea seuraavan monivuotisen rahoituskehyksen parissa tehtyä työtä. Eurovinjetti on puheenjohtajavaltio Belgian toinen merkittävä saavutus. Lopuksi haluan todeta, että puheenjohtajavaltio Belgia voi toimia hyvänä esimerkkinä seuraaville maille, jotka ottavat vastaan Eurooppa-neuvoston puheenjohtajuuden. Haluan toivottaa sekä puheenjohtajavaltio Unkarille että puheenjohtajavaltio Puolalle, jonka kausi alkaa vuoden 2011 toisella puoliskolla, samanlaista menestystä.
<SPEAKER ID="123" NAME="Jarosław Leszek Wałęsa" LANGUAGE="PL">
Haluan esittää kiitokseni puheenjohtajavaltio Belgialle. Sen työ, joka on juuri päättynyt, voi toimia esimerkkinä niille maille, jotka johtavat Eurooppa-neuvoston työtä tulevaisuudessa. Tämä aihe on erityisen lähellä sydäntäni, kun otetaan huomioon Puolan tuleva puheenjohtajuus, jonka toivon seuraavan puheenjohtajavaltio Belgian menestyksekkäästi viitoittamaa tietä. Kovinkaan usein ei käy niin, että puheenjohtajuutta hoitava maa asettaa yhteisön toimenpiteet sisäpoliittisten etujen edelle. Mielestäni käsittelemämme puheenjohtajakauden keskeinen menestystekijä oli johdonmukaisuus Lissabonin sopimuksen määräysten täytäntöönpanossa erityisesti Eurooppa-neuvostossa, josta tuli täysivaltainen toimielin, jolla on pysyvä puheenjohtaja, sekä ulkoasiainneuvostossa, jota johtaa nykyisin korkea edustaja. Talouskriisin torjuminen osoittautui myös varsin merkittäväksi asiaksi, ja rahoitusalan järjestelmällinen seuranta ja aisoissa pitäminen mahdollistaa ajan mittaan sen tahraantuneen maineen palauttamisen. Tämä on erityisen tärkeää aikana, jolloin euroalueen laajentamiseen kohdistuu niin paljon paineita. Lyhyesti sanoen toivon vilpittömästi, että Belgian puheenjohtajakaudella suunniteltu etenemistapa toimii laadun mittapuuna tuleville puheenjohtajavaltioille. Olkoon yhteisön hyvä meille aina etusijalla. Kiitos.
