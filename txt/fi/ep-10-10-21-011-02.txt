<CHAPTER ID="011-02">
2. Kambodža, erityisesti Sam Rainsy -puolueen tapaus
<SPEAKER ID="308" NAME="Puhemies">
(CS) Esityslistalla on seuraavana Kambodža, erityisesti Sam Rainsy -puolueen tapaus.
<SPEAKER ID="309" NAME="Marietje Schaake">
laatija. - (EN) Arvoisa puhemies, Sam Rainsy on kollegamme, Kambodžan parlamentin jäsen. Pelkästään tämän vuoksi hän on joutunut hallitsevan puolueen murhayritysten ja useiden poliittisten ja oikeudellisten hyökkäysten kohteeksi sekä saanut muun muassa 12 vuoden vankeustuomion. Hallitseva puolue ei selvästikään pidä siitä, että Sam Rainsy tuomitsee korruption ja ihmisoikeusloukkaukset.
<P>
Haluan muistuttaa hallitsevalle puolueelle, että EU on suurin yksittäinen Kambodžalle tukea antava toimielin ja että tämän avun ehtona on ihmisoikeuksien ja perusvapauksien kunnioittaminen.
<P>
Vuonna 2006 Liberal International -järjestö myönsi Sam Rainsylle vapauspalkinnon. Hän sai tämän palkinnon Euroopan parlamentin kannattamien vapauksien puolustamisesta. Kehotamme siksi Kambodžan viranomaisia panemaan täytäntöön Kambodžan ihmisoikeustilannetta seuraavan YK:n erityistarkkailijan suositukset.
<SPEAKER ID="310" NAME="Raül Romeva i Rueda">
, laatija. - (EN) Arvoisa puhemies, kuten jo todettiin, Euroopan unioni on suurin yksittäinen Kambodžalle tukea antava toimielin, ja meidän on enemmänkin kuin oikeutettua kehottaa Kambodžan viranomaisia paitsi sitoutumaan sellaisten poliittisten ja institutionaalisten uudistusten toteuttamiseen, joiden avulla rakennetaan oikeusvaltion periaatteiden mukaisesti hallittu, perusvapauksien ja -oikeuksien kunnioittamiseen perustuva demokraattinen valtio, myös osoittamaan, että niillä on tahtoa torjua tehokkaasti laajalle levinnyttä korruptiota, metsien laajaa hävittämistä, joka pakottaa ihmiset siirtymään pois kotiseudultaan, maananastusta ja seksiturismia, kieltäytyä nykyisestä rankaisemattomuuskulttuurista sekä saattaa oikeuteen kaikki tällaiseen toimintaan sekaantuneet henkilöt.
<P>
Lisäksi on taattava oikeus ilmaista poliittisia mielipiteitä vapaasti ja oikeudenmukaisesti ilman pelottelua ja häirintää. Meidän on etenkin todettava, että olemme erittäin huolissamme oppositiojohtaja Sam Rainsya vastaan nostetuista syytteistä ja tuomitsemisesta 12 vuodeksi vankeuteen eleestä, jota pidämme symbolisena ja puhtaasti poliittisena. Erityisen huolestuttavaa on se, että jos päätös pidetään voimassa, se estää Sam Rainsya osallistumasta vuoden 2013 parlamenttivaaleihin ja sillä on Sam Rainsyn tapausta pidemmälle ulottuvia vaikutuksia, koska se vaikuttaa koko oppositioon.
<SPEAKER ID="311" NAME="Véronique De Keyser">
laatija. - (FR) Arvoisa puhemies, tämä on kiireinen päätöslauselma, joka koskee ennen kaikkea toisinaan ristiriitaista henkilöä Sam Rainsya, mutta emme saa unohtaa, että hänen tapaukseensa kätkeytyy todellinen demokratiaan liittyvä kysymys.
<P>
Kuten on jo todettu, Sam Rainsy on siis johtaja Hun Seniä vastustava liberaali. Hänet oli jo tuomittu 18 kuukaudeksi vankeuteen, mutta hänet armahdettiin vuonna 2006. Hän oli syyttänyt Hun Seniä vuonna 1997 tapahtuneesta granaatti-iskusta.
<P>
Sam Rainsy on saanut nyt tuomion - kuten todettiin, symbolisesta - rikoksesta, nimittäin Vietnamin ja Kambodžan välisen kiistellyn rajan rajapylväiden poistamisesta sekä niin kutsuttujen valekarttojen levittämisestä. Kaksitoista vuotta poissaolevana on paljon, mutta tosiasiassa on selvää, mistä tässä kaikessa on kyse. Tavoitteena on ainoastaan estää häntä osallistumasta vuonna 2013 järjestettäviin seuraaviin vaaleihin, ja hän on maan toiseksi suurimman, oppositiossa olevan poliittisen puolueen johtaja.
<P>
Kambodžan poliittinen ilmapiiri on siis kireä, vaalit lähestyvät ja ääniä kalastellaan erilaisilla taktiikoilla, mutta havaittavissa on myös autoritaarinen suuntaus. Haluan ottaa Rainsyn tapauksen lisäksi esiin syytteeseen asetettujen kansalaisjärjestöjen edustajien tapauksia: esimerkiksi poliitikko Mu Sochua tuomittiin pääministerin halventamisesta, ja toimittaja Hang Chakra pidätettiin korruptiotapauksen paljastamisesta varapresidentti Sok Anin lähipiirissä.
<P>
Haluan siksi muiden tapaan huomauttaa, että olemme tuen antajia ja että meillä on yhteistyösopimus, jonka nojalla perusoikeuksia on kunnioitettava. Vaadin myös humanitaarista pelastussuunnitelmaa tekstiili- ja rakennusteollisuuden kriisistä kärsiviä varten. Sekin on tärkeä asia.
<SPEAKER ID="312" NAME="Charles Tannock">
laatija. - (EN) Arvoisa puhemies, vaikka Kambodža on teoriassa moniarvoinen demokratia, arvostetun Human Rights Watch -kansalaisjärjestön mukaan hallitusta arvostelevat poliitikot ja toimittajat kärsivät väkivallasta ja pelottelusta.
<P>
Lisäksi oikeuslaitos on edelleen heikko ja poliittisen vaikutuksen alainen. Hallitus ei vieläkään piittaa viljelijöiden maiden vilpillisestä anastuksesta, metsien laittomasta hakkuusta ja maan luonnonvarojen laajasta ryöväämisestä.
<P>
Nyt Ranskassa maanpaossa olevalle oppositiojohtajalle Sam Rainsylle on määrätty poissaolevana kymmenen vuoden vankeusrangaistus. Hänen niin kutsuttu rikoksensa oli se, että hän yritti kiinnittää huomion siihen, että hallitus anasti maata viljelijöiltä naapurivaltio Vietnamin kanssa käytyjen rajaneuvottelujen jälkeen, joiden aikana häntä syytettiin rajapylväiden poiskaivamisesta.
<P>
Tämä päätöslauselma on Kambodžan hallitukselle ajankohtainen muistutus siitä, että jos he haluavat tiivistää yhteyksiään EU:hun, sen on taattava perusoikeudet ja -vapaudet sekä vaalittava niitä. Muuten Kambodža voi joutua kansainvälisen yhteisön silmissä samaan kastiin paariavaltio Burman kanssa.
<SPEAKER ID="313" NAME="Monica Luisa Macovei">
laatija. - (EN) Arvoisa puhemies, oppositiojohtaja Sam Rainsy on tuomittu poissaolevana 12 vuodeksi vankeuteen. Hänen oikeudenkäynnissään ei noudatettu oikeudenmukaista ja puolueetonta oikeusjärjestelmää koskevia kansainvälisiä normeja, ja hänet tuomittiin poliittisin perustein. Tällaiset oppositiopuolueen jäsenten tuomiot ovat varsin yleisiä ja osoittavat, ettei Kambodžassa ole puolueetonta oikeuslaitosta. Tällaiset tuomioistuimen päätökset estävät perusihmisoikeuksien, myös ilmaisunvapauden ja oikeudenmukaista oikeudenkäyntiä koskevan oikeuden, toteutumisen.
<P>
Vastustan voimakkaasti Sam Rainsyn ja muiden hänen kaltaistensa, ilmaisunvapauttaan käyttävien henkilöiden tuomitsemista ja kehotan Kambodžan hallitusta poistumaan hirmuvaltaan johtavalta tieltä. Kansainvälisissä yhteyksissä Kambodžalle on muistutettava, että sen on edistettävä demokratiaa ja että se ei saa panna lainsäädäntöä täytäntöön valikoivasti ja yksilön oikeuksien vastaisesti. Kehotan erityisesti komissiota muistuttamaan Kambodžalle, ettei se saa uusien kansalaisjärjestöjä koskevien säännösten avulla rajoittaa opposition ja kansalaisyhteiskunnan toimintaa.
<SPEAKER ID="314" NAME="Sari Essayah">
PPE-ryhmän puolesta. - (FI) Arvoisa puhemies, Sam Rainsyn kohtelu on jäävuoren huippu siitä autoritaarisesta hallinnosta, jolla Kambodžan hallitseva puolue käyttää poliittisesti alistettua tuomioistuinta kaiken hallituksenvastaisen kritiikin hiljentämiseen. Päämääränään tällä hallituksella on tietenkin kansalaisyhteiskunnan tukahduttaminen ja yksipuoluejärjestelmään ajautuminen. Tästä kertoo myös Rainsyn saama tuomio, jolla pyritään estämään hänen osallistumisensa vuoden 2013 vaaleihin.
<P>
Kuten täällä on jo todettu, EU on Kambodžan suurin yksittäinen tuenantaja ja siksi on merkittävää, että emme tässä päätöslauselmassa tyydy vain tuomitsemaan maassa tapahtuvia lukuisia ihmisoikeusloukkauksia, asianmukaisen toimivan oikeuslaitoksen puuttumista ja asevoimien politisoitumista, vaan selkeästi muistutamme EU:n ja Kambodžan välisestä yhteistyösopimuksesta ja sen ensimmäisestä artiklasta, jossa edellytetään ihmisoikeuksien kunnioittamista. Kansalaisvapauksien jatkuvasta loukkaamisesta on oltava seurauksensa ja EU:n on asetettava rahoitustuen jatkumisen ehdoksi ihmisoikeustilanteen selkeä parantuminen.
<SPEAKER ID="315" NAME="Corina Creţu" LANGUAGE="RO">
Kambodžan oppositiojohtajalle Sam Rainsylle määrätty 12 vuoden vankeusrangaistus on tosiasiassa vakava ihmisoikeusloukkaus ja selkeä osoitus Kambodžan poliittista elämää hallitsevasta autoritaarisuudesta. Sam Rainsy on erotettu kansalliskokouksen edustajainhuoneesta, häneltä on riistetty parlamentaarinen koskemattomuus tähän mennessä kolmesti, hänet on yritetty murhata lukuisia kertoja ja kymmeniä hänen kannattajiaan on murhattu. Kaiken tämän jälkeen Sam Rainsy on nyt poissaolevana tuomittu vastalauseistaan voimakkaasti poliittisesti sävyttynein perustein.
<P>
Syyskuussa julistetun tuomion perimmäisenä tavoitteena on estää oppositiota osallistumasta vaaleihin, jotka on tarkoitus järjestää reilun kahden vuoden kuluttua. Tämä vaarantaa lopullisesti Kambodžan mahdollisuudet toteuttaa demokratia. Päätöslauselmassa Kambodžan hallitukselle esitettävien poliittisten vainojen lopettamista koskevien pyyntöjen lisäksi pyydän, että Euroopan unionin ulkoasioiden korkea edustaja painostaa Kambodžan viranomaisia jatkamaan poliittisia ja institutionaalisia uudistuksia, joita aidon demokratian toteuttaminen edellyttää.
<SPEAKER ID="316" NAME="Gerald Häfner" LANGUAGE="DE">
Arvoisa puhemies, Kambodža on valtavan kaunis maa, jolla on suurenmoinen historia, mutta tällä valtiolla ja sen historialla on myös pimeät puolensa. Uusimpia ongelmia ovat ihmisten katoaminen, vangitseminen ilman oikeudenkäyntiä, laajalle levinnyt korruptio, laiton maananastus ja laiton metsänhakkuu. Meidän Euroopan parlamentin jäsenten on oltava huolissamme eniten siitä, että näitä toimia arvostelevat ja moittivat henkilöt haetaan kadulta ja heille järjestetään näennäisiä oikeudenkäyntejä, joiden jälkeen heidät vangitaan.
<P>
Kambodžan oppositiojohtajaa Sam Rainsya on vainottu paljon. Hänet oli jo valittu, mutta hänet erotettiin parlamentista vuonna 1995. Hän kuitenkin pystyi palaamaan. Sam Rainsya vastaan hyökättiin useaan otteeseen vaalitapahtumissa, ja yhdessä näistä hyökkäyksistä menehtyi 80 ihmistä. Minulla on ollut kunnia vierailla Sam Rainsyn luona Kambodžassa. Opin tuntemaan hänet erittäin rauhantahtoisena ihmisenä sekä demokratian ja ihmisoikeuksien vannoutuneena puolustajana. Nyt hänet on tuomittu symbolisesta teosta 12 vuodeksi vankeuteen hatarin perustein.
<P>
Se, joka vangitsee oppositiopuolueen johtajan, vangitsee samalla suuren osan hänen edustamistaan kyseisen valtion kansalaisista. Se, joka vangitsee oppositiopuolueen johtajan ja estää häntä osallistumasta seuraaviin vaaleihin, estää demokraattisen prosessin sekä loukkaa kansalais- ja ihmisoikeuksia. Emme mielestäni saa hyväksyä tätä, ja kehotan komissiota vaatimaan, että erityisesti Kambodžan kanssa tehdyn yhteistyösopimuksen 1 artiklaa noudatetaan. Siinä määrätään, että ihmisoikeuksien kunnioittaminen Kambodžassa on Euroopan unionin antaman tuen ehtona.
<SPEAKER ID="317" NAME="Adam Bielan" LANGUAGE="PL">
Minulla on ollut kahdesti tilaisuus vierailla Kambodžassa. Vierailin siellä ensimmäisen kerran kaksi vuotta sitten Euroopan parlamentin tarkkailuvaltuuskunnan kanssa parlamenttivaalien aikaan ja toisen kerran puoli vuotta sitten. Täytyy sanoa, että Kambodža on kehittynyt viime vuosina erittäin nopeasti - tarkoitan taloudellista kehitystä - kuten itse asiassa muutkin siellä päin maailmaa sijaitsevat valtiot. Demokratisoitumisprosessi ei valitettavasti ole edennyt Kambodžassa samaan tahtiin nopean talouskehityksen kanssa. Todellista demokratiaa ei nimittäin ole ilman hallitsevaa puoluetta valvovaa vaikutusvaltaista mediaa, vahvaa oppositiota ja voimakkaita kansalaisjärjestöjä.
<P>
Sam Rainsylle langetettu tuomio, joka ei suinkaan ole ensimmäinen, on taas yksi isku oppositiolle. Jos tämä tuomio pidetään voimassa, Sam Rainsy ei voi osallistua seuraaviin parlamenttivaaleihin, vaikka hänellä on varsin vankka kannatus kotimaassaan. Tämä tuomio kummastuttaa, koska yli 30 vuoden kuluttua Punaisten khmerien hallintokauden päättymisestä hyvin monen kyseisen liikkeen johtajan tapausta ei ole edelleenkään käsitelty Kambodžan tuomioistuimissa. Vietnamin ja Kambodžan välisen rajan kyseenalaistaminen ei varmastikaan auta vakauttamaan aluetta, mutta tämä asia olisi ratkaistava poliittisin menetelmin eikä tuomioistuimen antamalla tuomiolla.
<SPEAKER ID="318" NAME="Elena Băsescu" AFFILIATION="PPE">
(RO) On valitettavaa, että kambodžalaiset tuomioistuimet edelleen pelottelevat poliittisia vastustajia ja toisinajattelijoita pidättämällä heidät. Tämän toiminnan kohteena ovat tavallisesti toimittajat, ihmisoikeusaktivistit ja muut kriitikot, jotka puolustavat sananvapautta.
<P>
Sam Rainsya vastaan esitetyt syytteet ovat selvästikin luonteeltaan pikemminkin poliittisia kuin rikosoikeudellisia. Hänelle on määrätty 12 vuoden vankeusrangaistus siitä, että hän teki symbolisen eleen vastustaakseen Vietnamin vastaisen rajan merkintätapaa. Hänen tuomitsemisensa todellinen syy näyttää olevan kuitenkin se, että oppositiota halutaan estää osallistumasta vuonna 2013 järjestettäviä parlamenttivaaleja edeltävään vaalitaisteluun.
<P>
Haluan käyttää tilaisuutta hyväkseni ja pyytää Kambodžan hallitusta noudattamaan demokratian tilan vakiinnuttamista koskevia sitoumuksiaan. Sam Rainsyn on opposition pääjohtajana annettava jatkaa tehtäviään Kambodžan parlamentissa mahdollisimman pian. Tämä auttaisi estämään kehityksen kohti yksipuoluejärjestelmää, joka vaarantaa ihmisoikeuksien kunnioittamisen.
<SPEAKER ID="319" NAME="Eija-Riitta Korhola" AFFILIATION="PPE">
(FI) Arvoisa puhemies, kambodžalaisen tuomioistuimen ratkaisu tuomita oppositiopoliitikko Sam Rainsy 10 vuodeksi vankeuteen syytteistä, jotka koskevat disinformaation levittämistä ja virallisten asiakirjojen väärentämistä, sekä muut vastaavat tapaukset ovat herättäneet lännessä perusteltua huolta maan oikeusjärjestelmän puolueettomuudesta ja riippumattomuudesta.
<P>
Valheellisen tiedon levittämistä ja kunnianloukkausta koskevien lakipykälien ylimalkainen tulkinta siten, että se on omiaan haittaamaan opposition ja kansalaisjärjestöjen toimintaa, on ollut järjestelmällistä ja kyseisiä pykäliä on tosiasiallisesti käytetty rajoittamaan mielipiteen- ja ilmaisunvapautta.
<P>
Vaikka annankin tunnustusta Kambodžassa Pol Potin valtakauden jälkeen merkittävälle kehitykselle, pidän harmillisena, mikäli Kambodžan hallitus päättää jättää demokraattisen järjestelmän rakentamisen puolitiehen, mikä on tapahtunut valitettavan suuressa joukossa maita. Kambodža on sitoutunut useissa kansainvälisissä sopimuksissa, mukaan lukien yhteistyösopimuksessaan Euroopan yhteisön kanssa, turvaamaan väestönsä perusoikeudet sekä demokraattisten periaatteiden toteutumisen alueellaan. Euroopan unionin tulee vaatia painokkaasti, että Kambodžan hallitus kunnioittaa sitoumuksiaan.
<SPEAKER ID="320" NAME="Cristian Dan Preda" AFFILIATION="PPE">
(RO) Kuten jo mainittiin, Sam Rainsylle on määrätty kaksi vankeusrangaistusta. Hänelle nyt väitetystä harhaanjohtamisesta ja julkisten asiakirjojen väärentämisestä määrätty kymmenen vuoden vankeusrangaistus on lisätty aiempaan kahden vuoden tuomioon. Kuten myös kollegani totesivat, näin selvästikin pyritään estämään hänen osallistumisensa tuleviin vaaleihin. Tässä koko tapauksessa noudatetussa menettelyssä on huomionarvoista se, että Sam Rainsy tuomittiin poissaolevana oikeudenkäynnissä, joka pidettiin suljettujen ovien takana ja johon raporttien mukaan liittyi useita menettelyvirheitä.
<P>
Tämä ei todellakaan ole yksittäistapaus. Monet muutkin Kambodžan hallitusta arvostelleet ovat saaneet samanlaisen kohtelun ja rikosoikeudellisia syytteitä. Kuten jo todettiin, Kambodžan viranomaisten on nähdäkseni Euroopan unionin kanssa tehdyn yhteistyösopimuksen perusteella noudatettava ihmisoikeuksiin liittyviä selkeitä sitoumuksiaan.
<SPEAKER ID="321" NAME="Jaroslav Paška" AFFILIATION="EFD">
(SK) Kambodžassa, kuten monissa muissakin valtioissa, poliittinen valtataistelu on johtamassa todelliseen kamppailuun elämästä ja kuolemasta, kuten sanonta kuuluu. Tällaisissa tilanteissa valtarakenteet vainoavat poliittista oppositiota sekä vangitsevat ja tuhoavat sen.
<P>
Näin näyttää käyneen Sam Rainsylle, josta nykyiset johtajat luonnollisesti haluavat päästä eroon, koska hän on heidän kilpailijansa ja merkitsee poliittisen muutoksen riskiä. Kuten muissakin tapauksissa, voisimme tietenkin puuttua asiaan ja pyytää Kambodžan hallitusta lopettamaan poliittisen vastustajansa kaltoin kohtelemisen sekä antamaan hänelle mahdollisuuden toimia muiden kanssa yhtäläisin edellytyksin, jotta hän voi osallistua vaalitaisteluun.
<P>
Koska suhteemme Kambodžaan ovat parantuneet, uskon, että voisimme onnistua tässä paremmin kuin Hararen tapauksessa. Meidän kannattaisi siksi mielestäni poliittisesti painostaa Kambodžan hallitusta harkitsemaan uudelleen menettelytapaansa ja poliittisten vastustajiensa kohtelua sekä luomaan edellytykset vapaalle ja asianmukaiselle poliittiselle kilpailulle.
<SPEAKER ID="322" NAME="Máire Geoghegan-Quinn" LANGUAGE="GA">
Arvoisa puhemies, haluan kiittää keskusteluun osallistuneita parlamentin jäseniä.
<P>
(EN) Kiitän Kambodžaa koskevia päätöslauselmaesityksiä jättäneitä parlamentin jäseniä tästä kiireellisestä keskustelusta. Kambodžan tilanne on todellakin huolestuttava.
<P>
Olemme keskustelleet kambodžalaisten keskustelukumppaniemme kanssa lyhyesti valtion demokraattisten toimielinten tilasta ja erityisesti opposition kohtelusta parlamentissa, viimeksi Brysselissä 8. lokakuuta pidetyssä sekakomitean kokouksessa. Se, että oppositiojohtaja Sam Rainsy on joutunut hakemaan turvapaikkaa Ranskasta, on merkki kielteisestä suuntauksesta.
<P>
Siitä on osoituksena myös se, että oikeuslaitos osallistuu politiikkaan ja opposition jäsenten vainoamiseen, myös sellaisten henkilöiden vainoamiseen, joilla pitäisi olla parlamentaarinen koskemattomuus. Vaarana on, että kansalliskokous ei ole enää foorumi, jossa voidaan vaihtaa ajatuksia vapaasti. Myös tiedotusvälineitä painostetaan.
<P>
Muutamia valopilkkujakin toki on. Kambodža on hyväksynyt kaikki suositukset, jotka Yhdistyneiden Kansakuntien ihmisoikeusneuvosto antoi yleisessä määräaikaisarvioinnissa. Olemme panneet lisäksi merkille, että Kambodžassa on säädetty uusi rikoslaki ja uusi korruption vastainen laki. Meidän on tietenkin seurattava, miten ne pannaan käytännössä täytäntöön. Muistutamme Kambodžaa edelleen vaalitarkkailuvaltuuskuntiemme antamista suosituksista. Tehokkaan ihmisoikeuskomitean perustaminen on tärkeä tavoite. Kannatamme hallituksen aikomusta edistyä tässä asiassa ja sen aloitetta yhteisen foorumin perustamisesta kansalaisjärjestöjen kanssa.
<P>
Kambodža on edelleen erittäin köyhä valtio. Talouden viimeaikaisen kasvuvauhdin ylläpitämiseksi voidaan tehdä paljonkin lisäämättä samalla yhteiskunnassa esiintyviä eroja. Tässä yhteydessä olisi uudistettava maanomistusta koskevia sääntöjä sekä lopetettava kestämättömät maan- ja metsänhoitokäytännöt, myös luonnonvarojen hyväksikäyttö.
<P>
Rankaisemalla hallitusta tai siirtämällä yhteytemme alemmalle tasolle ei autettaisi kaikkein köyhimpiä ja heikoimmassa asemassa olevia vaan vain rohkaistaisiin tyhjien demokratialupausten antajia. En ole siksi samaa mieltä siitä, että kahdenvälisen sopimuksemme soveltaminen kannattaisi keskeyttää.
<P>
Kärsivällistä vuoropuhelua ei voida korvata millään. Emme voi vaikuttaa tapahtumiin, jos meitä ei pidetä keskeisenä toimijana Kambodžan kehityksessä. Voimme kuitenkin tehdä Kambodžassa paljon kaikilla tasoilla. Toiminta-alamme ulottuu pääministerin kansliasta kansalaisyhteiskuntaan. Edistämme vastedeskin myönteisiä aloitteita, joita Kambodža tekee ihmisoikeuksien, kehityksen ja sukupuolten tasa-arvon hyväksi, sekä sellaisten toimien jatkamista, joilla varmistetaan todellinen moniarvoinen demokratia, aiempaa vapaampi lehdistö ja riippumattomampi oikeuslaitos.
<SPEAKER ID="324" NAME="Puhemies">
(EN) Keskustelu on päättynyt.
<P>
Äänestys toimitetaan pian.
<P>
Kirjalliset lausumat (työjärjestyksen 149 artikla)
<SPEAKER ID="944" NAME="Jarosław Leszek Wałęsa" AFFILIATION="PPE">
kirjallinen. - (EN) Kambodžan ihmisoikeustilanne on yhä huolestuttavampi. Ongelmana ovat räikeät ihmisoikeusloukkaukset, joihin demokratian pois nakertava autoritaarinen hallitus syyllistyy. Kambodžan suurimpana tuen antajana EU:n on toteuttava ripeästi toimia, joilla suojellaan kyseisen valtion kansalaisia ja saadaan heidät vakuuttuneiksi siitä, ettei demokraattinen prosessi heikenny. Haluan käyttää tilaisuutta hyväkseni ja pyytää Kambodžan hallitusta noudattamaan YK:n erityistarkkailijan raporttia pian ja riittävän ajoissa. Sam Rainsyn tapaus tuo esiin Kambodžassa esiintyvät epäoikeudenmukaisuudet. Häntä kohdellaan oppositiopuolueen johtajana ja parlamentin jäsenenä tavalla, jonka voidaan todeta olevan ainoastaan tarkoituksellinen yritys rajoittaa autoritaarisen hallituksen vastustajien toimintamahdollisuuksia. Hallitukselle uhkana pidettäviä henkilöitä vastaan ei saa enää nostaa syytteitä eikä heitä saa pidättää. Kansalaisilla ei lisäksi ole vieläkään takeita oikeuslaitoksen riippumattomuudesta ja puolueettomuudesta. Euroopan parlamentin on käsiteltävä viipymättä näitä asioita, jotta Kambodžan kansalaiset voivat olla varmoja siitä, että parlamentti tukee ja puolustaa edelleen heidän oikeuttaan demokratiaan.
