<CHAPTER ID="025">
Liittymistä valmistelevaa tukivälinettä koskeva talousarvion täytäntöönpano (lyhyt esittely) 
<SPEAKER ID="227" NAME="Puhemies">
(FR) Esityslistalla on seuraavana lyhyt esittely Rodi Kratsa-Tsagaropouloun talousarvion valvontavaliokunnan puolesta laatimasta mietinnöstä liittymistä valmistelevaa tukivälinettä koskevasta talousarvion täytäntöönpanon valvonnasta vuonna 2007.
<SPEAKER ID="228" NAME="Rodi Kratsa-Tsagaropoulou" LANGUAGE="EL">
Arvoisa puhemies, arvoisa komission jäsen, hyvät kollegat, haluaisin aivan ensiksi toistaa, että liittymistä valmisteleva tukiväline on unionin uusi rahoitusväline liittymistä valmistelevan tuen myöntämiseksi kaudelle 2007-2013, ja sillä korvataan aiemmat ehdokasvaltioita ja mahdollisia ehdokasvaltioita koskeneet ohjelmat, eli Phare, CARDS, ISPA ja muut ohjelmat.
<P>
Uusi väline muodostuu viidestä osa-alueesta, jotka kattavat edunsaajamaiden tarpeiden perusteella määritellyt painopistealueet, eli siirtymävaiheen tuen ja instituutioiden kehittämisen, rajatylittävän yhteistyön, aluekehityksen, henkilövoimavarojen kehittämisen ja maaseudun kehittämisen.
<P>
Tämä parlamentin mietintö on ensimmäinen tutkimus tämän uuden välineen soveltamisesta ja sillä on kaksitahoinen tavoite:
<P>
ensiksi, saada rahoitetut hankkeet vastaamaan paremmin liittymistä valmistelevia painopistealoja, erityisesti ympäristöä, sukupuolten tasa-arvoa, ydinturvallisuutta ja parantunutta työllisyyttä
<P>
toiseksi, välttää aiemmin tehtyjä virheitä, kuten Phare-, Sapard- ja ISPA-ohjelmien soveltamisessa Bulgarian ja Romanian osalta myöhemmin havaitut virheet.
<P>
Katsomme, että tämä voidaan saada aikaan paremmin, jos parlamentti valvoo tiiviisti uuden välineen soveltamista alusta alkaen, ja siksi pyysimme tätä valiokunta-aloitteista mietintöä.
<P>
Parlamentti ilmaisee tässä päätöslauselmaesityksessä tyytyväisyytensä tukivälinettä koskevien maksusitoumusten suureen täytäntöönpanoasteeseen vuonna 2007 ja pahoittelunsa huomattavista viiveistä sekä asiaankuuluvien asetusten hyväksymisessä että ohjelmien täytäntöönpanossa, joka alkoi vuonna 2008. Haluaisimme myös huomauttaa, että liittymistä valmistelevan tuen parlamentaarisen valvonnan tarkoituksena on tutkia, käytettiinkö saatavilla olleet varat lainmukaisesti mutta myös arvioida, onko niitä todella myönnetty liittymistä koskevien painopistealojen mukaisesti ja onko niillä saavutettu toivotut tulokset.
<P>
Kehotamme mietinnössämme saamaan aikaan paremman tasapainon poliittisten kriteerien täyttämiseen tarkoitettujen hankkeiden ja yhteisön säännöstön täytäntöönpanoon tähtäävien hankkeiden välille ja kehotamme vahvistamaan horisontaalisia ja alueellisia ohjelmia. Kehotamme myös kiinnittämään erityistä huomiota korruption, järjestäytyneen rikollisuuden ja työttömyyden, erityisesti nuorten ihmisten työttömyyden, torjuntaan. Kehotamme lisäämään varoja naisten oikeuksien ja yleisesti yhdenvertaisten mahdollisuuksien vahvistamiseen. Kehotamme myös vahvistamaan enemmän rajatylittävää yhteistyötä edunsaajamaiden välillä ja niiden ja Euroopan unionin jäsenvaltioiden välillä sovintoon pääsemisen ja hyvien naapuruussuhteiden edistämiseksi.
<P>
Lopuksi, katsomme, että liittymistä valmisteleva tukiväline on järkevä ja joustava mekanismi ehdokasvaltioiden ja mahdollisten ehdokasvaltioiden taloudellisen tuen optimoimiseksi. Jotta siitä kuitenkin hyödyttäisiin mahdollisimman paljon, sen on vastattava tiukasti liittymistä koskevia painopistealoja ja kunkin maan erityisiä poliittisia olosuhteita. Siksi parlamentti toivoo, että sillä voisi olla perustavanlaatuinen asema tämän välineen soveltamisessa ja kehittämisessä.
<SPEAKER ID="229" NAME="Joe Borg" LANGUAGE="EN">
Arvoisa puhemies, haluaisin komission puolesta kiittää parlamenttia siitä, että se on antanut meille tämän tilaisuuden kommentoida mietintöä liittymistä valmistelevan tukivälinettä koskevasta vuoden 2007 talousarvion täytäntöönpanosta ja kiittää esittelijää, Rodi Kratsa-Tsagaropoulouta, hyvin arvokkaasta mietinnöstä, josta hän teki aloitteen ja jonka hän laati.
<P>
Voimme yleisesti olla samaa mieltä mietinnön tuloksista ja suosituksista, jotka vastaavat täysin komission näkemyksiä siitä, miten Länsi-Balkania ja Turkkia koskevaa taloudellista tukea voitaisiin käyttää parhaiten.
<P>
Komissio tunnustaa, että liittymistä valmistelevan tukivälineen vuoden 2007 ohjelmat käynnistettiin myöhässä, koska liittymistä valmistelevan tukivälineen oikeudellinen kehys hyväksyttiin myöhässä. Voin kuitenkin vakuuttaa teille, että komissio teki kaiken voitavansa rajoittaakseen täytäntöönpanon viivettä itse paikalla ja että hallintorakenteiden valmistelua ja yksityiskohtaista hankesuunnittelua edistettiin koko vuoden 2008.
<P>
Näissä puitteissa komissio varmistaa, että liittymistä valmistelevan tukivälineen vaikutus näkyy edunsaajamaissa.
<P>
Haluaisin käsitellä joitakin mietinnössä esiin nostettuja aiheita. Poliittisten kriteerien ja yhteisön säännöstön saattamisen osaksi kansallista lainsäädäntöä välisen tasapainon osalta komissio on lisännyt määrärahoja hankkeille liittymistä valmistelevan tukivälineen poliittisten kriteerien alalla vuonna 2008 kaikissa maissa, ja jatkaa sen tekemistä asteittain.
<P>
Nykyisessä rahoituskriisissä meidän on kuitenkin myös saatava aikaan asianmukainen tasapaino vuosien 2009 ja 2010 ohjelmissa poliittisten uudistusten jatkuvan tuen ja taloudellisen tuen välillä auttaaksemme maita lieventämään taloudellisen taantuman seurauksia.
<P>
Tässä suhteessa mietinnössä aivan oikein määritellään rahoituskriisistä johtuvat haasteet ja komission vastauksen tarve. Sitä varten komissio kokosi vuoden 2008 lopussa noin 250 miljoonan arvoisen liittymistä valmistelevan tukivälineen kriisinhallintapaketin, jonka tarkoituksena on saada kokoon noin 600 miljoonaa euroa lainoina kansainvälisiltä rahoituslaitoksilta.
<P>
Toimenpiteissä keskitytään tukemaan yksityisen sektorin pk-yrityksiä, energiatehokkuusinvestointeja ja tukemaan investointeja ja infrastruktuuria kansallisten liittymistä valmistelevan tukivälineen ohjelmien nojalla tiiviissä yhteistyössä kansainvälisten rahoituslaitosten kanssa.
<P>
Komissio on myös täysin samaa mieltä, että on perustettava hajautettu hallintojärjestelmä, joka on yksi vaihe ehdokasvaltioiden ja mahdollisten ehdokasvaltioiden omavastuullisuuden ja vastuun edistämisessä. Niille annetaan ohjausta ja neuvontaa, jotta kyseiset maat voivat kehittää vaadittuja julkisen hallinnon rakenteita ja julkisen rahoituksen valvontajärjestelmiä.
<P>
Liittymistä valmistelevan tukivälineen periaatteiden mukaan ympäristönsuojelu, hyvä hallinto, kansalaisyhteiskunnan kehitys, sukupuolten tasa-arvo ja syrjimättömyys ovat kaikki monialaisia kysymyksiä ja olennainen osa hankesuunnittelua.
<P>
Kansalaisjärjestöt ovat nyt aktiivisemmin mukana hankkeiden kehittämisessä ja käynnistämisessä. Vuonna 2008 komissio käynnisti kansalaisyhteiskuntaa koskevan ohjelman välineenä kansalaisyhteiskunnan kehityksen ja alueellisen yhteistyön edistämiseen, ja sille osoitettiin vuosiksi 2008-2010 alustava 130 miljoonan euron talousarvio.
<P>
Komissio on myös samaa mieltä esittelijän näkemyksistä, jotka koskevat koulutuksen, alueellisen ja rajatylittävän yhteistyön ja sukupuolten tasa-arvon merkitystä, vain muutaman asian mainitakseni.
<P>
Komission yksiköt ovat ottaneet täysimääräisesti huomioon parlamentin suositukset ja odotamme innokkaasti tarkistusprosessia kanssanne säännöllisessä tapaamisessamme, jossa meillä on tilaisuus keskustella taloudellista tukea koskevista strategioista ja niiden täytäntöönpanosta.
<P>
Sen nojalla voimme edistää edelleen toimielintemme välillä käynnissä olevaa vuoropuhelua.
<SPEAKER ID="230" NAME="Puhemies">
(FR) Kohdan käsittely on päättynyt.
<P>
Äänestys toimitetaan keskiviikkona 22. huhtikuuta 2009.
