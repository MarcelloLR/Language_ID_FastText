<CHAPTER ID="021">
Mallien oikeudellinen suoja (keskustelu)
<SPEAKER ID="409" NAME="Puhemies">
(IT) Esityslistalla on seuraavana Klaus-Heiner Lehnen oikeudellisten asioiden valiokunnan puolesta laatima mietintö ehdotuksesta Euroopan parlamentin ja neuvoston direktiiviksi mallien oikeudellisesta suojasta annetun direktiivin 98/71/EY muuttamisesta - C6-0119/2004 -.
<SPEAKER ID="410" NAME="Charlie McCreevy">
komission jäsen. -(EN) Arvoisa puhemies, aluksi haluaisin kiittää lämpimästi oikeudellisten asioiden valiokuntaa ja esittelijää Klaus-Heiner Lehneä kovasta ja erinomaisesta työstä, jonka hän on tehnyt valmistellessaan mietintöä mallien oikeudellisesta suojasta annetun direktiivin muuttamisesta. Suhtaudun myönteisesti siihen, että tämä työ on lopulta antanut valiokunnalle mahdollisuuden viitoittaa tietä varaosien jälkimarkkinoiden vapauttamiselle koko yhteisössä.
<P>
Tällä hetkellä mallien suojasta on voimassa erilaisia, ristiriitaisia säännöksiä, joiden mukaan kymmenen jäsenvaltiota on vapauttanut varaosat ja 17 jäsenvaltiota on jatkanut mallien suojaa. Tilanne ei ole lainkaan tyydyttävä sisämarkkinoiden kannalta. Autoalalla, johon tilanne eniten vaikuttaa, on autojen sisämarkkinat muttei varaosien sisämarkkinoita. Se johtaa hintojen vääristymiseen ja kaupan esteisiin.
<P>
Ehdotettu mallien suojan kieltäminen varaosien jälkimarkkinoilla on oikea ja ainoa tehokas tapa toteuttaa yhtenäismarkkinat tällä alalla. Komission laajennettu vaikutustenarviointi, jossa vaihtoehdot analysoidaan, osoittaa sen.
<P>
Komission luvut viittaavat siihen, että kuluttajat maksavat nyt varaosista 6-10 prosenttia lisähintaa niissä jäsenvaltioissa, joissa malleja suojellaan. Vapauttamisen seurauksena kuluttajat hyötyvät suoraan lisääntyneestä kilpailusta ja sisämarkkinoiden toteutumisesta.
<P>
Riippumaton jakelusektori voi tarjota enemmän erilaisia varaosia, mukaan luettuna alkuperäisen laitevalmistajan varaosat sekä yleensä halvemmat riippumattomien tuottajien varaosat. Se lisää valinnanvaraa ja alentaa varaosien hintoja.
<P>
Vapauttaminen avaa myös liiketoimintamahdollisuuksia riippumattomille varaosien tuottajille, jotka ovat yleensä pk-yrityksiä, ja luo riittävän suuret eurooppalaiset markkinat uusille toimijoille. Mallien suojelun perimmäisenä tarkoituksena on edistää mallien kilpailua innovoinnilla. Sitä ei voida kuitenkaan soveltaa varaosiin, joiden on oltava rakenteeltaan samanlaisia kuin alkuperäiset osat, jotta ne toimivat. Kuluttaja maksaa mallista, kun hän ostaa uuden auton tai muun tuotteen; häntä ei pitäisi pakottaa maksamaan joka kerta, kun hän tarvitsee varaosan.
<P>
Ehdotettu korjauslauseke tasapainottaa oikeudenmukaisesti ja asianmukaisesti innovaation suojelun, missä sitä tarvitaan, sekä vapaakaupan ja kilpailun ylläpitämisen.
<P>
Unionin kansalaiset ja yritykset tarvitsevat nykyään varaosien yhtenäismarkkinoita, jotka mahdollistavat kilpailun lisäämisen. Tällä direktiivillä voimme antaa markkinoille oikean välineen sen saavuttamiseksi.
<SPEAKER ID="411" NAME="Klaus-Heiner Lehne">
esittelijä. -(DE) Arvoisa puhemies, hyvät naiset ja herrat, saamme tänään alustavasti päätökseen keskustelun, joka on kestänyt 17 vuotta. Muistan, kun minut valittiin ensimmäisen kerran Euroopan parlamenttiin vuonna 1994, yritimme jo silloin ratkaista tätä asiaa. Emme saaneet silloin päätöstä aikaan. Onnistuimme sovittelumenettelyssä vain panemaan asian jäihin. Pari vuotta sitten komissio esitteli uuden ehdotuksen, jonka käsittely on taas kestänyt varsin kauan, mutta se saadaan nyt lopulta päätökseen, ainakin ensimmäisessä käsittelyssä.
<P>
Ehdotettuna ja käsiteltävänä on nyt periaatteessa komission ehdotus eli varaosien markkinoiden vapauttaminen, vaikka siihen sisältyy viiden vuoden siirtymäkausi niissä jäsenvaltioissa, joissa varaosiin sovelletaan mallien suojaa.
<P>
Olen kuunnellut 17 vuoden ajan perusteluja puolesta ja vastaan. Useimmat niistä eivät ole vakuuttavia. Annan muutaman esimerkin. Ensinnäkin esitettiin väite, että kuluttajahinnat olisivat alhaisemmat, jos korjauslauseke otettaisiin käyttöön. Väitteelle ei ole empiiristä todistusaineistoa - päinvastoin. Vertailukelpoiset tiedot varaosien hinnoista Yhdistyneessä kuningaskunnassa, jossa markkinat on vapautettu, ja Saksassa, jossa niitä ei ole vapautettu, osoittavat paradoksaalisesti, että varaosien hinnat ovat korkeammat Yhdistyneessä kuningaskunnassa kuin Saksassa.
<P>
Asia on varsin yksinkertainen: autojen valmistajien on saatava suunnittelukustannuksensa takaisin jostain. Jos ne eivät saa osaa kustannuksista takaisin varaosien myynnistä, on johdonmukaista, että ne lisäävät kustannukset uusien autojen hintoihin, ja siten autoista tulee entistä kalliimpia. Tässäkin tapauksessa kuluttaja maksaa kustannukset.
<P>
Samaa voidaan muuten soveltaa vakuutusmaksuihin. Kuten tiedämme, osa uusien autojen ostamisen kustannuksista katetaan vakuutuksilla. Jos vakuutusmaksut nousevat, sekään ei auta kuluttajaa. Tavalla tai toisella kuluttaja maksaa aina laskun.
<P>
En ole vakuuttunut siitäkään väitteestä, että autoteollisuus tarvitsee mallien suojaa torjuakseen Kaukoidän kilpailijoita, jotka uhkaavat sen markkinoita, sillä havaitsemme pian, että teollisuus löytää muita keinoja suojella varaosiaan: älykkäiden konepeltien ja älykkäiden sivupeilien patentoiminen, muiden osien suojelu tuotemerkkiä koskevalla lainsäädännöllä varustamalla ne yksinkertaisesti tietyllä logolla, takuuehtojen antaminen ja muut käytännöt.
<P>
Myöskään turvallisuutta koskeva peruste ei ole täysin vedenpitävä, kuten vaikutustenarviointimme on osoittanut, koska, kuten hyvin tiedämme, turvallisuus voidaan varmistaa tyyppikokeella.
<P>
Mainitsen nämä, koska uskon, että kaikki esitetyt perusteet ovat olleet loppujen lopuksi näennäisiä eivätkä ole tarjonneet selvää vastausta peruskysymykseen.
<P>
Lopuksi jäljelle jää kaksi keskeistä perustetta, jotka tunnustan. Toinen niistä koskee teollis- ja tekijänoikeuksia, ja sen mukaan EU:ssa on annettava esimerkillinen suoja teollis- ja tekijänoikeuksille, ja minä todellakin katson, että se, mitä nyt aiomme hyväksyä, lähettää todennäköisesti väärän viestin Kiinaan ja Intiaan ja että tehtävämme EU:ssa on itse asiassa puolustaa teollis- ja tekijänoikeuksia.
<P>
Annan kuitenkin saman tien vastakkaisen perusteen. Meillä on EU:n yhtenäismarkkinat ja - kuten komission jäsen McCreevy totesi - tilanne, jossa kaksi kolmasosaa jäsenvaltioista on vapauttanut jälkimarkkinansa eikä siksi suojele varaosien malleja, kun taas yksi kolmasosa suojelee niitä. On tosiasia, että EU:n yhtenäismarkkinoiden luominen tarkoittaa yhteisten oikeussääntöjen luomista, ja on tavallista, että sellaisessa tapauksessa noudatetaan enemmistöperiaatetta.
<P>
Minun mielestäni käytettävissä on aina ollut kompromissiratkaisu, jota kannatimme komission jäsenen Mario Montin kanssa 1990-luvulla. Se oli ajatus pakollisesta luvasta. Se olisi tarkoittanut sitä, että mikä tahansa valmistaja voisi valmistaa osan maksamalla luvasta mallin oikeuksien haltijalle.
<P>
Meillä on muuten vastaavanlainen järjestely tekijänoikeuden alalla, joten kukaan ei voi sanoa minulle, ettei vaihtoehtoja ole. Se olisi edistänyt sekä mallien suojelua että markkinoiden luomista. Valitettavasti ajatus ei saanut enemmistön tukea parlamentissa eikä neuvostossa.
<P>
Jäljelle jäi päätelmä, että meidän on vapautettava markkinat ja että meidän on annettava siirtymäkausi niiden jäsenvaltioiden suojelemiseksi, jotka tarvitsivat aikaa mukautumiseen. Sitten oli vielä kysymys siitä, annetaanko armonaikaa viisi vai kahdeksan vuotta. Ryhmäni ja oikeudellisten asioiden valiokunta kannattivat viittä vuotta; olen kuullut, että sosialistien ryhmä kannattaa kahdeksaa vuotta.
<P>
Asian ydin on siinä, että kun parlamentti huomenna äänestää kysymyksestä, sanotaanko tekstissä viisi vai kahdeksan vuotta, se antaa viestin, että neuvoston on päätettävä siirtymäkaudesta. Tiedän keskusteluista puheenjohtajavaltio Slovenian edustajien kanssa, että heidän ehdotuksensa on pikemminkin pidempi kuin lyhyempi siirtymäkausi. Toivotan puheenjohtajavaltio Slovenialle joka tapauksessa onnea yritykseen.
<P>
On yksi asia, joka meidän olisi muistettava toisessa käsittelyssä. Jos neuvosto tosiaankin pääsee sopimukseen, meidän parlamentissa olisi päätettävä olla mutkistamatta asioita toisessa käsittelyssä. Asia ei ole pitkittämisen arvoinen, ja on korkea aika saada se päätökseen. Nykyinen luonnos on panoksemme tavoitteen saavuttamiseen.
<SPEAKER ID="412" NAME="Wolf Klinz">
talous- ja raha-asioiden valiokunnan lausunnon valmistelija. - (DE) Arvoisa komission jäsen, hyvät naiset ja herrat, pitkän keskustelun jälkeen oikeudellisten asioiden valiokunta päätti kannattaa näkyvien varaosien jälkimarkkinoiden täyttä vapauttamista. Kuten juuri kuulimme, oikeudellisten asioiden valiokunnan hyväksymässä kompromississa säädetään vapaista markkinoita viiden vuoden siirtymäkauden jälkeen.
<P>
Olen erittäin tyytyväinen tähän toimeen, vaikka henkilökohtaisesti katson, että siirtymäkausi on liian pitkä eikä liian lyhyt. Toimi on pahasti myöhässä. Klaus-Heiner Lehne kertoi meille juuri, että asiasta on keskusteltu 17 vuotta. Kaksi ja puoli vuotta sitten, vuonna 2005, kannatin talous- ja raha-asioiden valiokunnan esittelijänä nopeaa vapauttamista. Valitettavasti asiasta vastaavan oikeudellisten asioiden valiokunnan alkuperäinen esittelijä pitkitti prosessia. En tiedä, oliko hänellä henkilökohtaisia epäilyksiä hankkeen mielekkyydestä vai eikö hän kyennyt vastustamaan oman osavaltionsa autonvalmistajien kovaa painostusta.
<P>
Oli syy mikä tahansa, on järjetöntä, jos meillä on uusien autojen yhtenäismarkkinat muttei varaosien yhtenäismarkkinoita. Jälkimarkkinoiden vapauttaminen lisää kilpailua, painaa hintoja alaspäin ja lisää kuluttajien valinnanvaraa. Se ei haittaa innovointia; päinvastoin se voisi itse asiassa lisätä innovointia, koska autonvalmistajat yrittävät suunnitella tuotteensa siten, että riippumattomien varaosien valmistajien on entistä vaikeampi tuottaa niitä. Tuen luonnollisesti teollis- ja tekijänoikeuksia ja niiden suojelua - siitä ei ole epäilystäkään - mutta ne eivät ole este markkinoiden vapauttamiselle. Loppujen lopuksi on ollut vain yksi tapaus, jossa autonvalmistaja on nostanut kanteen toista valmistajaa vastaan mallioikeuksien rikkomuksen takia ensimarkkinoilla, huolimatta siitä että eri valmistajien valmistamat mallit ovat olleet hämmästyttävän samankaltaisia.
<P>
Myös pk-yritykset hyötyvät vapauttamisen aikaansaamista uusista markkinamahdollisuuksista, joiden pitäisi lisätä työllisyyttä EU:ssa ja tarjota korvikkeita monille tuontituotteille. Yksittäiset kuluttajat voivat tästä lähtien valita vapaasti useiden valmistajien välillä. Olen varma, että he ovat tyytyväisiä siitä mahdollisuudesta.
<SPEAKER ID="413" NAME="Manuel Medina Ortega">
sisämarkkina- ja kuluttajansuojavaliokunnan lausunnon valmistelija.-(ES) Arvoisa puhemies, kuten esittelijä Klaus-Heiner Lehne mainitsi, parlamentti on käsitellyt aihetta 17 vuotta. Minulla on ollut etuoikeus seurata asian käsittelyä alusta saakka, koska toimin teollista muotoilua ja teollisia malleja koskevasta direktiivistä vastaavana oikeudellisten asioiden valiokunnan esittelijänä. Sen jälkeen toimin samaa asiaa koskevan sisämarkkina- ja kuluttajansuojavaliokunnan lausunnon valmistelijana, ja olen seurannut asian etenemistä myös sosialistiryhmän edustajana oikeudellisten asioiden valiokunnassa.
<P>
Haluaisin aluksi onnitella Klaus-Heiner Lehneä tasapainoisesta lähestymistavasta. Mielestäni hän on kertonut erinomaisesti asiaan liittyvät ongelmat. Aihe ei ole helppo, eikä suinkaan yksinkertainen; siihen liittyy oikeudellisia pulmia ja taloudellisia seurauksia.
<P>
Olen samaa mieltä hänen kanssaan. Muistan pitkälle yöhön kestäneet keskustelut neuvoston kanssa sovittelukomiteassa lopullisesta muodosta - siihen aikaan harkitsimme jonkinlaisen pakollisen luvan mahdollisuutta, vaikka se hylättiin. Ymmärtääkseni esittelijä ja minä sekä myös Wolf Klinz, joka puhui minua ennen, puolustamme teollis- ja tekijänoikeuksia.
<P>
Oikeudellisesta näkökulmasta malleja ja teollista muotoilua yleensä koskeva ongelma on kuitenkin siinä, että meidän on suojeltava koko tuotetta. Tärkein piirre on koko tuotteen esteettinen arvo, toisin sanoen muotoilu, ja useimmin esiin nouseva kysymys on autojen muotoilu.
<P>
Korjausosat, toisin sanoen osat, jotka ovat menneet rikki tai irronneet onnettomuuden jälkeen tai jostain muusta syystä, on korvattava, ja kuten komission jäsen McCreevy totesi, ne korvataan yleensä osilla, jotka ovat samanlaisia kuin poistetut osat. Kun osa korjataan ja korvataan identtisellä osalla tuottamatta haittaa kokonaisuuden muotoilulle, niin ei syyllistytä plagiarismiin vaan vain korjataan kohde, johon osan on sovittava. Tämä on kuuluisa ”must fit, must match” -periaate.
<P>
Katson, että esittelijän ehdottama muotoilu on asianmukainen ratkaisu, mutta hän on käsitellyt toistakin asiaa: luonnollisesti on olemassa toinenkin näkökohta, joka on asian taloudellinen puoli. Toisin sanoen tällä hetkellä on useita maita, joissa autoteollisuus tarvitsee teollis- ja tekijänoikeuksien tuottamia tuloja. Kuten komission jäsen sanoi, meidän on sisämarkkinoiden takia kuitenkin yhdenmukaistettava lainsäädäntö koko Euroopan unionissa, ja asian ydin on se, miten sovittaa asiat yhteen.
<P>
Ainoa keino on siirtymäkausi. Se tarkoittaa, että meidän on annettava teollisuudelle mahdollisuus valmistautua pitkän ajan kuluessa, jotta se voi suunnitella, miten se korvaa valmisosien teollis- ja tekijänoikeuksien tuomat lisätulot. Kyseisessä järjestelmässä ei ole tällä hetkellä järkeä, koska toimimme sillä periaatteella, että esineellä viitataan kokonaisuuden muotoiluun.
<P>
Siirtymäkausi on tärkein kysymys, kuten Klaus-Heiner Lehne totesi. Joidenkin mielestä kauden pitäisi olla viisi vuotta - kaksi plus kolme, voisimme sanoa - kun taas toiset katsovat, että sen pitäisi olla pidempi, kahdeksan vuotta.
<P>
Huomenna näemme kaikkien poliittisten ryhmien sekä myös eri kansallisten valtuuskuntien ja yksittäisten jäsenten kannat. Minusta vaikuttaa siltä, että tästä asiasta ei keskustella poliittisten puolueiden mukaisesti vaan pikemminkin kansallisten mieltymysten, henkilökohtaisten mieltymysten tai alojen protektionististen mieltymysten mukaisesti.
<P>
En kuitenkaan pidä pahana sitä, että olemme keskustelleet asiasta neuvoston ja komission kanssa 17 vuotta, koska yleensä on tapana käyttää lainsäädäntövälineitä satunnaisten ongelmien ratkaisemiseen, ja tässä asiassa kaksi lainsäätäjää neuvosto ja Euroopan parlamentti ovat työskennelleet jonkin aikaa löytääkseen tasapainoisen ratkaisun, jossa tunnustetaan oikeus suojella teollis- ja tekijänoikeuksia, autonvalmistajien etuja, kuluttajien etuja ja myös - miksi ei - pienten korjaamoiden tai jopa vakuutusyhtiöiden etuja.
<P>
Pidän esittelijän ehdotusta asianmukaisena ratkaisuna. Kuten jo sanoin, ainoa asia, josta on päätettävä - ja saamme tietää sen tulosten välityksellä - on siirtymäkauden oikea pituus. Katson kuitenkin, että näissä olosuhteissa parlamentti antaa komissiolle mahdollisuuden laatia nopeasti uusi oikeudellinen järjestely, joka säästäisi meidät tavanomaiselta turvautumiselta Euroopan yhteisöjen tuomioistuimeen oikeudenkäyntiin liittyvissä asioissa.
<P>
Katson siksi, että parlamentin olisi periaatteessa hyväksyttävä mietintö huolimatta pienistä vaikeuksista, joita tietyt tarkistukset voivat aiheuttaa.
<SPEAKER ID="414" NAME="Piia-Noora Kauppi">
PPE-DE-ryhmän puolesta. - (EN) Arvoisa puhemies, haluaisin aloittaa kuten monet kollegani tänään korostamalla teollis- ja tekijänoikeuksien merkitystä ja mallien suojaa yleensä. Tarvitsemme kyseisiä oikeuksia, jos haluamme edelleen olla kilpailukykyisiä, dynaamisia ja innovatiivisia ja kehittää yhteiskuntiamme.
<P>
Meidän on kuitenkin myös varmistettava, että markkinamme toimivat tehokkaasti. Komission ehdotus ei voisi olla ajankohtaisempi. Kuten monet ovat korostaneet, olemme odottaneet jo 17 vuotta, ja meidän on odotettava vielä viisi vuotta. Mielestäni viiden vuoden siirtymäkausi on jo riittävän pitkä, ja se antaa autoteollisuudelle varmasti tarpeeksi aikaa mukautua asianmukaisesti.
<P>
On löydetty hyvä tasapaino teollis- ja tekijänoikeuksien ja kuluttajien oikeuksien välille. EU:ssa on 260 miljoonaa ajoneuvon omistajaa, jotka odottavat hyvin toimivaa ”varaosat ja korjaus” -lauseketta.
<P>
Direktiiviehdotuksella ja oikeudellisten asioiden valiokunnan kompromissilla varmistetaan, että kaikkia osia, jotka kiinnitetään lopputuotteeseen valmistusvaiheessa - jotka eivät ole tosiasiassa perinteisiä varaosia - suojellaan täysimääräisesti mallien suojaa koskevalla direktiivillä.
<P>
Olen varma, että tämä direktiivi koituu eurooppalaisten kuluttajien hyödyksi. Autoteollisuuden kauhukuva siitä, että se johtaisi 50 000 työntekijän vähentämiseen autoteollisuudesta tai kahden miljardin euron tappioihin ajoneuvojen valmistajille, on pelkkää pötyä. Uskon, että se tuo liiketoimintamahdollisuuksia monille pk-yrityksille EU:ssa ja luo uusia työpaikkoja EU:n kansalaisille.
<P>
Se jää nähtäväksi, ja me todellakin haluamme nähdä tulokset viiden vuoden eikä kahdeksan vuoden kuluttua. Toivon, että se on kompromissi huomenna.
<SPEAKER ID="415" NAME="Lidia Joanna Geringer de Oedenberg">
PSE-ryhmän puolesta. - (PL) Arvoisa puhemies, ehdotus direktiiviksi teollisuuden mallien oikeudellisesta suojasta koskee autoteollisuuden varaosien markkinoiden vapauttamista. Arvioidaan, että Euroopan unionissa niiden arvo on kymmenen miljardia euroa.
<P>
Yhteiset sisämarkkinat koskevat tällä hetkellä vain moottoriajoneuvojen myyntiä, ja useimmat jäsenvaltiot ovat säilyttäneet oikeusjärjestelmässään säännökset, joilla suojellaan malleja ja ”must match -varaosia”. Se tarkoittaa sitä, että varaosien kuten konepeltien, ovien, puskureiden ja lokasuojien tuotanto ja kauppa eivät ole rajoittamattomia. Alan monet erilaiset kansalliset säännökset haittaavat kilpailua.
<P>
Maissa, joissa sovelletaan mallien suojaa, kuten Itävallassa, Ranskassa, Saksassa ja Tšekin tasavallassa, varaosien hinnat ovat 6-10 prosenttia keskimääräistä kalliimpia. Suurimmat häviäjät ovat EU:n kuluttajat ja pk-yritykset, jotka haluaisivat päästä markkinoille ja osallistua reiluun kilpailuun valtuutettujen myyjien kanssa. Vapauttamista vastustavat lähinnä suuret autonvalmistajat, jotka katsovat, että riippumattomat tuottajat myyvät varaosia halvemmalla, koska niiden ei tarvitse maksaa uusien tuotteiden suunnittelusta ja kehittämisestä.
<P>
Komission ehdotus on uusi askel kohti moottoriajoneuvomarkkinoiden täydellistä vapauttamista EU:ssa. Korjauslauseke on kuluttajille hyödyllinen. Sillä vastustetaan varaosamarkkinoiden monopolia ja edistetään tuottajien välistä kilpailua. Sen seurauksena varaosista tulee halvempia, ja niiden laatu paranee. On korostettava sitä, että 11 jäsenvaltiota on jo pannut korjauslausekkeen täytäntöön ja kuluttajat ovat hyötyneet siitä. Kyseisille jäsenvaltioille on tyypillistä kova kilpailukyky ja nopea talouskasvu. Niihin kuuluu Irlanti, Yhdistynyt kuningaskunta sekä uusia jäsenvaltioita kuten Latvia, Unkari ja Puola.
<P>
Itse asiassa pakkaus on yleensä ainoa ero riippumattomien tuottajien tuottamien varaosien ja yrityksen logolla varustettujen varaosien välillä. Riippumattomien tuottajien osuus varaosatuotannosta on 80 prosenttia, ja vain 20 prosenttia tulee suoraan suurilta yrityksiltä. Mallien suojalla ei ole mitään tekemistä varaosien turvallisuuden kanssa, koska se koskee vain ulkonäköä, mikä vahvistetaan koko EU:ssa tehdyissä luotettavissa tutkimuksissa. Lopuksi haluaisin sanoa, että viiden vuoden siirtymäkausi on pisin, mihin EU:n kuluttajat voivat suostua.
<SPEAKER ID="416" NAME="Alexander Lambsdorff" LANGUAGE="DE">
Arvoisa puhemies, arvoisa komission jäsen, hyvät naiset ja herrat, näkyvien varaosien markkinoiden vapauttaminen on myönteistä kolmesta syystä. Ensimmäinen on se, että kuluttajat hyötyvät lisääntyvistä vaihtoehdoista ja kilpailusta. Toinen on se, että me voimme ehkä nähdä hintojen laskevan ja että me voimme varmasti odottaa hintojen muuttuvan läpinäkyviksi, sillä suunnittelukustannukset on sisällytettävä uusien ajoneuvojen hintaan eikä niitä saa periä varaosamarkkinoiden loppupään monopolilla.
<P>
Kolmas syy on se, että EU:n työmarkkinat hyötyvät siitä, että eurooppalaiset varaosavalmistajat voivat tuottaa myös EU:hun tuotujen ajoneuvojen varaosia. Tähän mennessä vain EU:n ulkopuoliset valmistajat ovat voineet tehdä niin. Vuoden 2004 vaalikampanjan aikana vierailin varaosatehtaassa lähellä Güterslohia. Kyseinen yritys on tyytyväinen uusiin säännöksiin.
<P>
Olen tyytyväinen myös siihen, että komission ehdotuksen tärkeät osat, kuten korjauslauseke, sisältyvät oikeudellisten asioiden valiokunnan hyväksymään luonnokseen. Ryhmäni varjoesittelijänä sisämarkkina- ja kuluttajansuojavaliokunnassa olen kannattanut kyseisen lausekkeen säilyttämistä. Uskon, että luonnos vie meidän askelen lähemmäksi aitoja yhtenäismarkkinoita.
<P>
On kaksi suurta puutetta, joihin kollegani ovat jo viitanneet. Toinen on se, että edellinen esittelijä viivästytti mietintöä. Tehdessään niin Alexander Radwan ei toiminut EU:n kansalaisten edustajana vaan Bayerische Motoren Werke AG:n - lyhyesti sanottuna BMW:n edustajana. Se oli varsin valitettavaa.
<P>
Toinen puute on se, että viiden vuoden siirtymäkausi muodostaa aika pitkän viipeen. Viisi vuotta siihen, että vapauttaminen toteutuu, on pitkä aika; se viivästyttää kilpailua ja vapauttamisen edullisia vaikutuksia. Olen kuullut, että Saksan hallitus aikoo jatkaa jarruttamista. Se on kilpailunvastaista järjettömyyttä. Valitettavasti siitä on tullut Saksan hallituksen tavaramerkki. Toivon, että se luopuu sellaisista toimista neuvostossa.
<P>
Loppujen lopuksi meillä on kompromissi, jonka kanssa voimme elää ja joka meidän pitäisi hyväksyä. Voin vain toistaa sen, mitä sanoi Klaus-Heiner Lehne, jota haluan tässä vaiheessa kiittää kaikesta hänen tekemästään työstä: meidän on saatava tämä asia päätökseen nyt ja vältettävä kaikkia viivytyksiä toisessa käsittelyssä.
<SPEAKER ID="417" NAME="Marcin Libicki">
UEN-ryhmän puolesta. - (PL) Arvoisa puhemies, tämän päivän keskustelun aiheena on varaosamarkkinoiden vapauttaminen. Siihen liittyy lupien antaminen muille kuin autonvalmistajille kyseisten osien valmistamiseen. Klaus-Heiner Lehnen mietintö on varmasti askel oikeaan suuntaan. Haluaisin ilmasta tukeni mietinnön päätelmille omasta puolestani ja UEN-ryhmän puolesta.
<P>
Vapaan talouden kannattajana ymmärrän, kuten varmasti me kaikki, että vakaalle ja tehokkaalle vapaalle taloudelle on kaksi keskeistä perusedellytystä. Ne ovat toisaalta vapaus tuottaa ja myydä erilaisia tuotteita ja toisaalta tuottajan immateriaalioikeuksien suojelu, mikä vastaa hänen tekijänoikeuksiensa suojelua.
<P>
Keskeistä on se, että täydellinen taloudellinen vapaus ei ole tehokasta, jos emme kunnioita alkuperäisen ajatuksen esittäjän oikeuksia. Periaatteessa kyseisellä henkilöllä on moraalinen oikeus tuotteeseen, jonka hän keksi ja omisti ensimmäisenä. Toisaalta taloudellinen vapaus ei toteudu myöskään siinä tapauksessa, että tekijänoikeus johtaa markkinamonopoliin ja rajoittaa taloudellista vapautta.
<P>
Olen vakuuttunut siitä, että tällä alalla eli varaosa-alalla tähän saakka vallinnut tilanne maissa, joissa on sovellettu alkuperäisen tuottajan tekijänoikeuden rajoituksia, on ollut tosiasiassa taloudellinen rajoitus. Tuotteiden hinnat ovat olleet korkeampia, ja tekijänoikeuksien haltijalla eli autonvalmistajalla on ollut monopoli. Jos haluamme saavuttaa tasapainon toisaalta vapaita markkinoita koskevan lainsäädännön ja toisaalta teollis- ja tekijänoikeuksien välillä, meidän on kaikesta huolimatta rajoitettava teollis- ja tekijänoikeuksia jonkin verran.
<P>
Mielestäni tämä mietintö on askel siihen suuntaan. Siksi tuen sitä ja onnittelen esittelijää Klaus-Heiner Lehneä. Tehdessäni niin tukeudun talousliberalismiin, joka on järjestelmä, joka tuottaa tehokkaimman ja parhaanlaatuisen tuotannon, kunhan tiettyjä suuntaviivoja noudatetaan.
<SPEAKER ID="418" NAME="Eva Lichtenberger">
Verts/ALE-ryhmän puolesta. - (DE) Arvoisa puhemies, en ole vanha tekijä, joka on käsitellyt asiaa jo 17 vuotta, mutta siitä huolimatta olen tyytyväinen siihen, että oikeudellisten asioiden valiokunnan aikaansaama kompromissi - kiitämme siitä esittelijää - antaa meille lopultakin mahdollisuuden siirtyä uuteen vaiheeseen.
<P>
Kenenkään ei pitäisi aliarvioida sitä, miten tärkeä esimerkiksi korjauslauseke on kuluttajille, ja sekin on tärkeää, jäävätkö kuluttajat joissakin jäsenvaltioissa suurten valmistajien monopolistisen politiikan armoille. Vaikuttaa itse asiassa siltä, että jotkut yritykset käyttävät korkeita varaosien hintoja kompensoidakseen uusien autojen rajun hintakilpailun vaikutuksen ja perustelevat sitten kyseistä politiikkaa mallien suojelulla. Monet lobbaajat, jotka ovat esittäneet meille vetoomuksia, eivät luonnollisestikaan halua menettää kyseistä vaihtoehtoa. Ne, jotka väittävät, että meidän on pelastettava autoteollisuus säilyttämällä varaosien monopoli, eivät kuitenkaan ole ymmärtäneet taloutta sen kaikessa mutkikkuudessa. Autoteollisuus valittaa toimista, joita sen on toteutettava ilmastonmuutoksen torjumiseksi, ja se valittaa malliensa riittämättömästä suojelusta. Uskon kuitenkin, että kyseisen teollisuuden innovatiiviset osat eivät valita, vaan edistävät innovointiaan. Kyse on vain mallien suojelusta, ei patenteista. On jo korkea aika oppia tekemään selvä ero niiden kahden välille.
<P>
Turvallisuutta koskeva peruste, jota myös suuret valmistajat tukivat, osoitettiin perättömäksi vaikutustenarvioinnissa, ja merkille pantavaa on sekin, että eurooppalaiset kuluttajajärjestöt ovat ilmaisseet tukensa nykyiselle kompromissille. Nyt sitten yritetään pidentää siirtymäkautta kahdeksaan vuoteen niissä maissa, joissa nyt on voimassa korkea suojelutaso. Vetoan teihin, että viisi vuotta on aivan riittävä aika. En haluaisi nähdä tämän kompromissipaketin purkautuvat jälleen. Me vihreät tuemme tätä kompromissia, ja pidän erittäin tärkeänä ja erittäin toivottavana, että koko parlamentti tekee samoin.
<SPEAKER ID="419" NAME="Daniel Strož">
GUE/NGL-ryhmän puolesta. - (CS) Arvoisa puhemies, arvoisa komission jäsen, hyvät naiset ja herrat, vastustan periaatteessa ehdotusta Euroopan parlamentin ja neuvoston direktiiviksi mallien oikeudellisesta suojasta annetun direktiivin 98/71/EY muuttamisesta. Vastustan koko ehdotusta enkä vain joitain pieniä ongelmia komission ehdotuksessa. Ehdotuksella pyritään käsittelemään autoteollisuuden kilpailua koskevia ongelmia supistamalla ennennäkemättömällä tavalla oikeussuojaa, jota mallioikeudet antavat varaosille. Tällainen lähestymistapa on vastoin Lissabonin strategiaa ja vastoin yleisesti hyväksyttyä ja usein mainittua suuntausta suojella teollis- ja tekijänoikeuksia entistä paremmin, mukaan luettuna niiden valvonta. On todistettu tosiasia, ettei ole mitään syytä, ei taloudellista eikä oikeudellista eikä työllisyyteen perustuvaa syytä rajoittaa mallioikeuksien haltijan oikeuksia.
<P>
Haluaisin huomauttaa myös, että kaikki taloudet hyötyvät mallien oikeudellisen suojan mahdollistamasta monopolista, koska se edistää kasvua. Sen lisäksi olisi otettava huomioon periaate, jonka mukaan teollis- ja tekijänoikeuksia sekä mallioikeuksia voidaan rajoittaa vain poikkeuksellisissa olosuhteissa yleisen edun vuoksi, mistä nyt ei todellakaan ole kysymys. Jos tämä direktiivi hyväksytään, sen kielteiset vaikutukset tuntuisivat rajusti EU:n autoteollisuudessa. On monia perusteita siihen, että sellainen varaosien jälkimarkkinoiden vapauttaminen, jota komissio ehdottaa, itse asiassa haittaisi kuluttajia tuomalla markkinoille huonolaatuisia ja vaarallisia varaosia. Jos niin kutsutut riippumattomat tuottajat haluaisivat tuottaa korkealaatuisia normituotteita, mikä edellyttää edistynyttä tekniikkaa, sellainen tuotanto ei olisi niille taloudellisesti houkuttelevaa.
<P>
Ehdotetun direktiivin liiallisuutta kuvaa hyvin sisämarkkina- ja kuluttajansuojavaliokunnan merkillinen ja käsittämätön lausunto, jossa toisaalta tuetaan ehdotusta kokonaisuudessaan sisäisten jälkimarkkinoiden vapauttamisen iskulauseella, ja toisaalta todetaan, että ”mallisuojan poistaminen on ristiriidassa kansainvälisesti tunnustetun, teollis- ja tekijänoikeuksien suojaa koskevien periaatteiden kanssa ja se olisi vaarallinen ennakkotapaus teollis- ja tekijänoikeuksien suojan osalta muilla aloilla, samanaikaisesti kun Euroopan unioni on, etenkin WTO:ssa, sitoutunut painostamaan kolmannet maat hyväksymään teollis- ja tekijänoikeuksia koskevan järjestelmän, jonka avulla jäljitelmien valmistus ja tavaramerkkien väärentäminen saataisiin loppumaan”. Tuo ei todellakaan kaipaa lisäkommentteja.
<SPEAKER ID="420" NAME="Christoph Konrad" AFFILIATION="PPE-DE">
(DE) Arvoisa puhemies, hyvät naiset ja herrat, mallien oikeudellista suojaa koskevan direktiivin tarkistuksessa on kyse siitä, pitäisikö autojen korien muotoilulle perustellusti annettu suojelu ulottaa näkyviin varaosiin, kuten sivupeileihin ja ajovaloihin.
<P>
Mallien suojelun soveltamisalan laajentaminen - mielestäni liian pitkälle - antaisi autonvalmistajille monopolin noin 13 miljardin euron markkinoilla. Varaosien mallien suojelu poistaisi noin 25 prosenttia koko varaosamarkkinoista autoalan ryhmäpoikkeusasetuksen piiristä.
<P>
Euroopan komission ehdottamalla korjauslausekkeella varmistetaan se, että ryhmäpoikkeusasetusta, joka on ajoneuvoalan peruslainsäädäntö, sovelletaan koko varaosa- ja korjausmarkkinoihin, kuten nyt tapahtuu vain Belgiassa, Irlannissa, Italiassa, Espanjassa ja Yhdistyneessä kuningaskunnassa.
<P>
PPE-DE-ryhmän ehdottama viiden vuoden siirtymäkausi direktiivin voimaantulolle on riittävä, ja mielestäni erittäin antelias. Haluaisin kuitenkin varoittaa uusista viivästyksistä, myös sellaisista joita neuvosto voisi aiheuttaa, koska kuluttajat ovat odottaneet jo varsin kauan pienempiä korjauslaskuja ja edullisempia vakuutusmaksuja, samalla kun täällä parlamentissa ja jäsenvaltioiden välillä on käyty pitkiä keskusteluja.
<P>
Emme myöskään saisi antaa Euroopan yhteisöjen tuomioistuimen määritellä toimettomuuden jatkumisen väistämättömiä seurauksia, vaan meidän olisi oltava luovia lainsäätäjän roolissamme. Niiden normien perusteella, jotka annamme huomenna, myös neuvoston olisi pyrittävä tekemään päätös.
<SPEAKER ID="421" NAME="Leopold Józef Rutowicz" AFFILIATION="UEN">
(PL) Arvoisa puhemies, teollisten mallien oikeudellisella suojalla pyritään suojelemaan tuotesuunnittelun etuja, mutta sen ei saa antaa rajoittaa kilpailua ja aiheuttaa perusteettoman korkeita hintoja. Korjauslausekkeen avulla saavutetaan oikeudenmukainen tasapaino henkisen omaisuuden oikeudellisen suojan ja kilpailun vapauden välillä. Sillä suojellaan myös 260 miljoonaa eurooppalaista autonkuljettajaa monopolilta autojen korjauksen yhteydessä tapahtuvassa must match -varaosien ostossa.
<P>
Kannatan jätettyjä tarkistuksia numero 1, 2, 3, 5 ja 8. Vastustan tarkistuksia numero 6, 7 ja 9. Kyseiset muutokset hyödyttävät yhtenäismarkkinoita, pk-yrityksiä ja kuluttajia. Haluaisin kiittää esittelijää Klaus-Heiner Lehneä kaikesta työstä ja kompromisseista, jotka hän välitti mallien suojelua koskevan direktiivin tarkistusten yhteydessä.
<SPEAKER ID="422" NAME="Malcolm Harbour" AFFILIATION="PPE-DE">
(EN) Arvoisa puhemies, pidän tätä päivää historiallisena, koska olemme vihdoinkin tekemässä ratkaisua tässä kiistanalaisessa kysymyksessä ja sisämarkkinoiden poikkeuksessa. Meidän olisi muisteltava pikaisesti, miten olemme päässeet tähän.
<P>
Ennen kuin tulin tähän parlamenttiin käsittelin asiaa, joka on aiheuttanut nämä poikkeavuudet markkinoilla. Suoraan sanottuna tässä ei ole kyse henkisestä omaisuudesta ja sen loukkaamattomuudesta. Itse asiassa kyseessä on paljon perustavanlaatuisempi asia. Teollis- ja tekijänoikeudet ovat loppujen lopuksi tuottajille myönnettyjä oikeuksia, mutta ne ovat oikeuksia, joita he eivät saa käyttää väärin kilpailun vastaisesti. Useissa maissa, erityisesti Yhdistyneessä kuningaskunnassa, josta tämä liike alkoi, monopolikomissiolle oli tuolloin varsin selvää, että autonvalmistajat käyttivät kyseistä monopolia väärin, ja siksi se poistettiin. Se ei kuitenkaan millään lailla vähennä henkisen omaisuuden suojelun merkitystä. Haluan vain tehdä tämän selväksi monille kollegoille, jotka ovat käsitelleet asiaa.
<P>
Toiseksi haluan kiinnittää kollegoiden huomion tärkeään toimeen, jonka sisämarkkinavaliokunta käynnisti pari kuukautta sitten - ja minulla oli etuoikeus toimia esittelijänä - moottoriajoneuvojen tyyppihyväksynnästä. Ensimmäistä kertaa meillä on nyt järjestelmä, jossa riippumattomien valmistajien varaosat, jotka ovat tärkeä osa ajoneuvojen turvallisuutta ja ympäristöjärjestelmiä, on testattava riippumattomasti samoilla standardeilla kuin ajoneuvon valmistajan omat varaosat. Uusi ehdotus tekee täysin tyhjäksi turvallisuutta koskevan perusteen, jonka Daniel Strož toisti vielä kerran. Se on mennyttä: parlamentti on varmistanut, että se on mennyttä.
<P>
Olemme siis ratkaisseet kaksi keskeistä kysymystä, ja meidän on aika siirtyä eteenpäin. Olen tyytyväinen siihen, että autonvalmistajat ovat lopulta hyväksyneet sen, ettei markkinoida voi säännellä. Hyvät kollegat, tiedätte, ettemme voi säännellä markkinoita. Tämä on melkoinen poikkeus. Sen on annettu jatkua pitkään. Haluamme tehdä tämän sisämarkkinoiden toteuttamiseksi. Mielestäni olemme erittäin anteliaita, kun tarjoamme viiden vuoden siirtymäkautta. Toivon, että neuvosto hyväksyy sen. Saatetaan tämä asia lopullisesti pois päiväjärjestyksestä ja ryhdytään käsittelemään todellista kysymystä, joka on se, miten saamme autoteollisuuden kukoistamaan tulevaisuudessa.
<SPEAKER ID="423" NAME="Jean-Paul Gauzès" AFFILIATION="PPE-DE">
(FR) Arvoisa puhemies, arvoisa komission jäsen, hyvät naiset ja herrat, monien tarkistusten jälkeen oikeudellisten asioiden valiokunta hyväksyi ehdotuksen direktiiviksi mallien oikeudellisesta suojasta.
<P>
Pahoittelen sitä, että hyväksytyssä tekstissä säädetään näkyvien auton korinosien mallien suojan poistamisesta lyhyellä aikavälillä. Jos tämä päätös säilytetään, sillä on kielteisiä seurauksia autonvalmistajille EU:ssa mutta ei todellista etua kuluttajille. EU muistuttaa säännöllisesti henkisen omaisuuden suojaamisen ratkaisevasta merkityksestä yritysten kilpailukyvylle. Toimielimet ja jäsenvaltiot ovat ponnistelleet vuosia saattaakseen voimaan yhteisön säännökset teollis- ja tekijänoikeuksista sisämarkkinoilla.
<P>
Nykyinen ehdotus on täysin tämän politiikan vastainen ja vahingoittaa huomattavasti yhteisön antamaa suojaa teollis- ja tekijänoikeuksille. Suojelua ei saa kieltää autonvaraosilta tai monilta muilta moniosaisilta tuotteilta, jotka ovat aidon taiteellisen luovuuden ja suurten investointipakettien tulosta.
<P>
Toisin kuin on väitetty, vaikkei koskaan vahvistettu, autonvaraosien suojan poistaminen ei tuo kuluttajille mitään etuja. Loppukäyttäjän etuja ei ole osoitettu hinta-laatusuhteella. Euroopan komission teettämästä tutkimuksesta käy jopa ilmi, että autonvaraosien täydellinen vapauttaminen ei välttämättä hyödyttäisi kuluttajia edullisempina hintoina, mikä johtuu monista välittäjistä varaosien tuottajien ja loppukäyttäjän välillä. Suojan poistaminen hyödyttäisi vain taloudellisia toimijoita, joiden ei tarvitse kattaa suunnittelukustannuksia ja jotka, toisin kuin valmistajat joiden on säilytettävä imagonsa, eivät ole niin kiinnostuneita kunnioittamaan ominaisuuksia, joita ostajat odottavat tuotteelta. Komission ehdotus voisi siksi johtaa huonolaatuisten varaosien ilmestymiseen markkinoille tai se voisi ainakin kannustaa väärennöksiin.
<P>
Kaikista näistä syistä pahoittelen komission hyväksymää kantaa. Olen todennut tämän ja tuen edelleen kahta tarkistusta, jotka olen jättänyt täysistunnossa yhdessä 50 kollegan kanssa kahdeksan vuoden siirtymäkauden puolesta mallien suojelemiseksi.
<SPEAKER ID="424" NAME="Marianne Thyssen" AFFILIATION="PPE-DE">
(NL) Arvoisa puhemies, arvoisa komission jäsen, hyvät naiset ja herrat, keskustelu näkyvien varaosien mallien suojasta on todellakin jatkunut jo lähes kokonaisen parlamentin jäsenten sukupolven ajan. Olemme keskustelleet asiasta 17 vuotta, mutta emme ole vieläkään onnistuneet saavuttamaan lopullista sopimusta tästä tärkeästä taloutta koskevasta lainsäädännöstä tai yhdenmukaistamaan jäsenvaltioiden lainsäädäntöä riittävästi.
<P>
On kulunut kolme vuotta siitä, kun komission ehdotuksen valmistelu aloitettiin, ja lopultakin äänestämme huomenna ensimmäisessä käsittelyssä. Klaus-Heiner Lehnen mietintö viitoittaa tietä oikeaan suuntaan. Siinä kunnioitetaan moniosaisen tuotteen mallin immateriaalioikeuksia kokonaisuutena, ja samalla siinä annetaan varaosien sisämarkkinoiden toiminnalle asianmukaiset puitteet.
<P>
Sisämarkkinoiden nykyistä pirstoutumista ei voida enää puolustella. Se vie varaosien tuottajilta - jolla tarkoitan riippumattomia tuottajia - sisämarkkinoiden mittakaavaetujen tarjoaman mahdollisuuden. Se vie riippumattomilta korjaamoilta mahdollisuuden valita omat toimittajansa, ja se vie kuluttajilta mahdollisuuden tai edun hintojen laskuun kohdistuvasta paineesta, jota voidaan yleensä pitää varmana, kun kilpailu toimii markkinoilla asianmukaisesti.
<P>
Olemme poistaneet uudella direktiivillä - myös Malcolm Harbour muistutti äsken siitä eli ajoneuvojen tyyppihyväksyntää koskevasta direktiivistä - viimeisen esteen, joka koskee turvallisuutta. Siksi on aika ottaa ratkaiseva askel ja tehdä lopullinen päätös. Minun puolestani emme tarvitse enää edes viiden vuoden siirtymäkautta, mutta näinä vuosina - 17 vuoden keskustelun 16 vuonna - minäkin olen oppinut, että politiikka on mahdollisuuksien taidetta, ja voin elää kompromissin viiden vuoden kanssa.
<P>
Arvoisa puhemies, asiaa ei voida lykätä enää yhtään. Valitaan nyt sisämarkkinat. On kyse sisämarkkinoiden osasta, jossa voimme hyvin selvästi osoittaa, että se koituu kuluttajien eduksi. Tehdään valinta kuluttajien hyväksi.
<SPEAKER ID="425" NAME="Jacques Toubon" AFFILIATION="PPE-DE">
(FR) Arvoisa puhemies, hyvät naiset ja herrat, komission ehdotuksella pyritään antamaan muille yrityksille kuin valmistajille mahdollisuus valmistaa varaosia sillä perusteella, että se alentaa varaosien ja vakuutusten hintoja. Sisämarkkinoista ja palveluista vastaava komission jäsen esitti meille tämän idyllisen kuvauksen.
<P>
Ei ole mitään todisteita siitä, että kuluttajille koituisi mitään todellista hyötyä. Maissa, joissa suoja on jo poistettu, ei ole havaittu mitään ilmeistä edistystä. Komission omat tutkimukset vahvistavat sen, kuten esittelijämme Klaus-Heiner Lehne juuri kertoi meille. Teollis- ja tekijänoikeuksien poistaminen malleilta monilla aloilla, ei ainoastaan autoteollisuudessa, on kuitenkin suorassa ristiriidassa taloutta ja kauppaa koskevan EU:n strategian kanssa. Se tarkoittaa sitä, että ovet avataan väärennöksille ja Kiinan ja Intian kaltaisille vaarallisille kilpailijoille annetaan mahdollisuus valmistaa hillittömästi kyseisiä tuotteita. Tämä on Lissabonin strategian täydellinen vastakohta, sillä siinä teollis- ja tekijänoikeuksista halutaan tehdä kilpailukyvyn ja innovoinnin ase. Antaisimme kilpailijoillemme todellakin väärän viestin tällä strategialla, ja se olisi vastoin EU:n etuja globalisaation yhteydessä.
<P>
Hyvät kuulijat, tämä ehdotus on vanhentunut. Siihen on saatu innoitus ideologisesta asenteesta, jonka tasapainotus on arveluttavaa vuonna 2007, koska me olemme nyt ratkaisevassa taistelussa uusien taloudellisten jättiläisten kanssa, jotta voimme varmistaa oman teollisuutemme selviytymisen. Meidän tuskin kannattaa laskea aseitamme nyt. Komission jäsen Mandelson menee Pekingiin pakottaakseen kiinalaiset kunnioittamaan teollis- ja tekijänoikeuksia, kun taas täällä me asetamme ne kyseenalaisiksi. Ehdotus olisi yksinkertaisesti hylättävä epärealistisena ja vastuuttomana. Nyt kun me keskustelemme asiasta, meidän on käyttäydyttävä kuin hyvät lainsäätäjät. Siksi me tuemme esittelijän kompromissia ja kehotamme parlamenttia kannattamaan äänestyksessä edes 53:n parlamentin jäsenen allekirjoittamaa tarkistusta kahdeksan vuoden siirtymäajasta.
<SPEAKER ID="426" NAME="Christian Foldberg Rovsing" AFFILIATION="PPE-DE">
(DA) Arvoisa puhemies, olemme todistaneet, miten vanhojen monopolien purkaminen EU:ssa on luonut virkeää kilpailua kaupassa ja teollisuudessa parempina tuotteina ja alhaisempina kuluttajahintoina. Auton varaosien markkinat eivät ole mikään poikkeus. Autonvalmistajilla on vuosia ollut vahva monopoli varaosissa, jotka ovat merkittävä osa autosuunnittelua. Käytännössä puhumme noin 20 prosentista kaikista varaosista, jotka myydään erittäin suurilla EU:n markkinoilla. Vuotuinen kokonaismyynti on noin 42 miljardia euroa vuodessa tai 300 miljardia Tanskan kruunua komission arvioiden mukaan. Lähes kymmenen vuotta sitten hyväksytyn EU:n direktiivin mukaisesti jäsenvaltioilla on vielä mahdollisuus säilyttää monopolit, jotka suojelevat autoteollisuutta kohtuuttomuuksiin saakka.
<P>
Komission ehdotuksella, joka tarkoittaa kyseisten markkinoiden toivottua vapauttamista, on ainakin kolme suurta etua. Ensinnäkin teollisuutta kannustetaan investoimaan varaosien valmistamiseen, joka yleensä vaatii paljon kiinteää pääomaa. Tällä hetkellä tällaisia kannustimia ei ole, koska monopolit hallitsevat suurta osaa EU:n markkinoista ja ne on siksi suljettu muilta kuin alkuperäisiltä jälkimarkkinoiden varaosilta. Toiseksi kuluttajat havaitsevat varaosien hintojen laskevan, koska valmistajien välinen kilpailu lisääntyy. Kolmanneksi ja viimeiseksi korjauslausekkeen täysimääräisen täytäntöönpanon pitäisi johtaa autovakuutusmaksujen alenemiseen. Todella merkittävä osa varaosamarkkinoista, joissa sovelletaan mallien suojaa, on peräisin vakuutusten kattamista vaateista.
<P>
Minun on mainittava Malcolm Harbourin kommentit turvallisuudesta kaikkien valmistajien ratkaisevan tärkeiden varaosien valmistamisen yhteydessä. Klaus-Heiner Lehne ansaitsee tunnustusta työstä, jonka hän on tehnyt valmistellessaan mietintöä, jota tuen täysin.
<SPEAKER ID="427" NAME="Charlie McCreevy">
komission jäsen. -(EN) Arvoisa puhemies, haluaisin kiittää kaikkia parlamentin jäseniä, jotka ovat osallistuneet tähän keskusteluun. Olen kuunnellut huolellisesti tämän keskustelun lisäksi muita kommentteja tästä ehdotuksesta jo pitemmän aikaa. Lopuksi haluaisin korostaa muutamaa keskeistä kohtaa.
<P>
Nykyinen tilanne, jossa vallitsee sekalainen mallien suojaa koskevan järjestelmä, luo kaupan vääristymiä, mikä on huono asia sisämarkkinoille, yrityksille ja kuluttajille. Varaosien jälkimarkkinoiden täydellinen vapauttaminen lupaa nettohyötyä monessa suhteessa. Sen mahdollistaisi kilpailun lisääntymisen ja pk-yritysten pääsyn markkinoille. Kuluttajat hyötyisivät valinnanmahdollisuuksien lisääntymisestä ja alhaisemmista hinnoista. Oikeusvarmuuden ohella se yksinkertaistaisi myös hallintovirkamiesten, tuomioistuinten, yritysten - erityisesti pk-yritysten - ja kuluttajien päivittäistä elämää. Lopuksi totean, että ehdotettu korjauslauseke on johdettu teollis- ja tekijänoikeuksien suojelun periaatteista ja on täysin yhdenmukainen niiden kanssa.
<P>
Pyydän siksi Euroopan parlamentilta tukea ja toistan sen, minkä moni puhuja on sanonut - mutta erityisesti mitä Klaus-Heiner Lehne ja Malcolm Harbour ovat sanoneet - että Euroopan parlamentti lähettää voimakkaan viestin sellaisen ratkaisun puolesta, jota yhteisö kipeästi tarvitsee.
<SPEAKER ID="428" NAME="Puhemies">
(IT) Keskustelu on päättynyt.
<P>
Äänestys toimitetaan keskiviikkona 12. joulukuuta 2007.
<P>
Kirjalliset kannanotot (142 artikla)
<SPEAKER ID="429" NAME="Andrzej Jan Szejna" AFFILIATION="PSE">
kirjallinen. - (PL) Arvoisa puhemies, haluaisin aloittaa kiittämällä paljon esittelijää Klaus-Heiner Lehneä hänen työstään asiakirjan parissa.
<P>
Uskon, että meidän pitäisi tukea käsillä olevaa mietintöä, koska niin kutsutulla korjauslausekkeella saavutetaan tasapaino teollis- ja tekijänoikeuksien oikeudellisen suojan ja vapaan kilpailun ja kuluttajansuojan välillä. Kyseisellä lausekkeella pyritään estämään perusteettomien monopolien syntyminen, ja sen käyttöönotto edustaa uutta askelta kohti yhtenäismarkkinoita.
<P>
Olen kollegoideni kanssa samaa mieltä siitä, että nykyisessä maailmanlaajuisessa tilanteessa on parasta estää tilanne, josta olisi haittaa Euroopan unionin sisämarkkinoille. Voimassa olevan direktiivin mukaisesti eri jäsenvaltioissa on erilaisia oikeuskäytäntöjä. Tutkimus osoittaa, että niissä jäsenvaltioissa, jotka ovat säilyttäneet varaosien mallien suojelun lainsäädännössään, varaosat maksavat 6,4-10,3 prosenttia enemmän kuin maissa, joissa markkinat on vapautettu.
<P>
Lopuksi haluaisin muistuttaa, että kyseiset markkinat on vapautettu täydellisesti Puolassa.
