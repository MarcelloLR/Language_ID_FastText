<CHAPTER ID="010">
Äänestyskäyttäytymistä ja äänestysaikeita koskevat ilmoitukset
<SPEAKER ID="132" NAME="Avril Doyle" AFFILIATION="PPE-DE">
(EN) Arvoisa puhemies, käytän puheenvuoron omasta sekä vähintään sadan sellaisen kollegani puolesta, joilla ei ollut mahdollisuutta osallistua kahdesta Parishin laatimasta mietinnöstä toimitettuihin nimenhuutoäänestyksiin. Olimme paikalla salissa, mutta kun saimme korttimme esiin, ääniämme ei enää voitu kirjata. Haluan, että ääneni kirjataan molemmista Parishin mietinnöistä järjestettyjen nimenhuutoäänestysten kohdalla puoltavaksi.
<P>
Kehotan teitä ottamaan huomioon, että kirjaimellisesti yli sata parlamentin jäsentä jäi näiden kahden äänestyksen ulkopuolelle, sillä ne järjestettiin tänään ensimmäiseksi eikä muita nimenhuutoäänestyksiä ollut asialistalla. Näin ei yleensä ole tapana kohdella kollegoja. Arvoisa puhemies, tämä ei ole teidän vikanne, sillä asialista ei ollut teidän päätettävissänne. Pyydän kuitenkin, että asia pannaan merkille.
<SPEAKER ID="133" NAME="Anja Weisgerber" AFFILIATION="PPE-DE">
(DE) Arvoisa puhemies, haluan ilmaista tukeni jäsen Doylen sanoille. Minäkin olin läsnä koko ajan, mutta minulla ei ollut korttia mukanani, joten haluan kirjattavaksi, että minäkin äänestin nimenhuutoäänestyksessä mietintöjen puolesta.
<SPEAKER ID="134" NAME="Gérard Deprez" AFFILIATION="ALDE">
(FR) Arvoisa puhemies, olin läsnä Parishin mietinnöistä toimitetussa äänestyksessä. Äänestin kummankin mietinnön puolesta, mutta valitettavasti unohdin laittaa korttini pieneen laatikkoon, joten ääntäni ei kirjattu. Haluan, että ääneni kirjataan.
<SPEAKER ID="135" NAME="Puhemies">
En aio kuunnella samaa asiaa kaikilta peräjälkeen. Kehotan teitä esittämään kantanne parlamentin yksiköille.
<SPEAKER ID="136" NAME="Marcin Libicki" AFFILIATION="UEN">
(PL) Arvoisa puhemies, nimeni on Marcin Libicki, ja haluan sanoa omasta puolestani ja jäsen Kamińskin puolesta, että äänestimme molemmat mietintöjen puolesta ja etteivät kortit toimineet meidänkään kohdallamme.
<SPEAKER ID="137" NAME="James Nicholson" AFFILIATION="PPE-DE">
(EN) Arvoisa puhemies, kvestorien puheenjohtajana voin sanoa, että useat jäsenet ovat jo ottaneet minuun yhteyttä asian tiimoilta. Emme koskaan ajoita nimenhuutoäänestyksiä asialistan kahteen ensimmäiseen kohtaan, sillä tiedämme, että parlamentin jäsenet hakeutuvat tuolloin paikoilleen ja etsivät korttejaan. Tapasin erään varapuhemiehistä juoksemassa alakertaan hakemaan unohtunutta korttiaan. Parlamentin yksikköjen on mielestäni todellakin syytä kiinnittää asiaan huomiota. Lisäksi meidän on mielestäni tänään katsottava parlamentin jäsenten olleen paikoillaan, sillä tilanne on kannaltamme katastrofaalinen. Näen jo, kuinka sata läsnäolijaa esittää kvestoreille vaatimuksensa oltuaan paikalla ja osallistuttuaan äänestykseen. Voitteko ystävällisesti välittää asian puhemiehistölle tai asiasta vastaavalle taholle? Kvestoreilla ei ole aikaa käsitellä asiaa joka kerta, kun jäsenet eivät voi olla läsnä ja asialistalla on vain kaksi nimenhuutoäänestystä.
<SPEAKER ID="138" NAME="Puhemies">
Asia otetaan kenties esiin puhemiehistössä tai kvestorien kokouksessa. On kuitenkin selvää, että nimenhuutoäänestykset on kirjattu äänestysluetteloihin, joiden pitäisi olla kaikkien saatavilla ja joihin kaikkien pitäisi tutustua ennen tänne tuloaan.
<SPEAKER ID="139" NAME="Jerzy Buzek" AFFILIATION="PPE-DE">
(PL) Haluan vain ilmaista olevani samaa mieltä siitä, mitä edelliset puhujat ovat sanoneet äänestysmenettelystä ja tällaisten sähköisesti laskettavien tärkeiden äänestysten ajoittamisesta ensimmäiseksi. Olen samaa mieltä edellisten puhujien kanssa.
<SPEAKER ID="140" NAME="Puhemies">
Hyvä jäsen Buzek, oma ryhmänne pyysi äänestyksen toimittamista näin.
<SPEAKER ID="141" NAME="Jacek Protasiewicz" AFFILIATION="PPE-DE">
(PL) Arvoisa puhemies, haluan huomauttaa, ettei koneeni toiminut toimitettaessa äänestystä Sartorin mietinnön 20 kohdasta enkä voinut näin äänestää ehdotettua tekstiä vastaan.
<P>
Saatuani puheenvuoron haluan käyttää tilaisuuden hyväkseni ja yhtyä siihen, mitä edelliset puhujat ovat sanoneet, ja todeta myös, että vaikka virallista äänestystä ei toimitettu, äänestin Parishin kahden mietinnön puolesta. Kone ei toiminut silloinkaan, vaikka kyse oli ensimmäisistä äänestyksistä.
<P>
(Istunto keskeytettiin klo 12.30 ja sitä jatkettiin klo 15.05.)
