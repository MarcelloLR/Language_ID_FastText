<CHAPTER ID="012-03">
3. Kiina: vähemmistöjen oikeudet ja kuolemanrangaistuksen käyttö
<SPEAKER ID="254" NAME="Puhemies">
(CS) Esityslistalla on seuraavana viisi alaikäisten oikeuksia ja kuolemanrangaistuksen käyttöä Kiinassa koskevaa päätöslauselmaesitystä.
<SPEAKER ID="255" NAME="Véronique De Keyser">
laatija. - (FR) Arvoisa puhemies, ryhmäni on vetänyt allekirjoituksensa pois Kiinaa koskevasta päätöslauselmasta. Miksi? Ei sen vuoksi, että pitäisimme ihmisoikeuksia toissijaisena kaupallisiin intresseihin nähden; me olemme sentään esitelleet Euroopan parlamentin sosialistien ja demokraattien ryhmän päätöslauselman ilman myönnytyksiä korostaen sitoutuneisuuttamme. Vedimme allekirjoituksemme pois, koska muuttaaksemme Kiinan käyttäytymistä me tarvitsemme vuoropuhelua, ja tämä epätasainen ja jäsentymätön päätöslauselma pilaa kaikki mahdollisuudet vuoropuheluun. Päätöslauselmassa käsitellään kaikkia mahdollisia aiheita - Tiibetiä, Dalai Lamaa ja hänen seuraajaansa sekä uskonnollista kampanjointia - ja siltä varalta, että jotain on unohtunut, siinä lisäksi arvostellaan nykyistä, mennyttä ja tulevaa kommunistijärjestelmää.
<P>
Onko tämä oikea tapa avata ovia? Ei ole. Murheellisinta on se, että näin me suljemme oven niiltä ihmisiltä, jotka nimenomaisesti haluamme pelastaa, toisin sanoen uiguureilta ja tiibetiläisiltä, joita uhkaa teloitus.
<P>
Kiinan pitää lakata pelkäämästä ilmaisunvapautta, jotta se voi avautua muulle maailmalle, ei vain liiketoiminnan ja kulttuurin suhteen, vaan myös omaksumalla yhteiset arvot.
<P>
Vaadin kuolemanrangaistuksen poistamisen lisäämistä 30. marraskuuta pidettävän EU:n ja Kiinan välisen huippukokouksen esityslistalle. Lisäksi kehotan komissiota ja neuvostoa pyrkimään edelleen sisällyttämään uuteen neuvoteltavana olevaan kumppanuussopimukseen lausekkeen ihmisoikeuksien kunnioittamisesta Kiinassa.
<SPEAKER ID="256" NAME="Joe Higgins">
laatija. - (EN) Arvoisa puhemies, tuen vaatimuksia kuolemanrangaistuksen poistamiseksi Kiinassa erityisesti siltä osin, kun kuolemanrangaistusta käytetään Kiinan valtion alueella elävien vähemmistöryhmien ja kansojen pelotteluun.
<P>
Euroopan unioni, Yhdysvallat ja muut maailmanvallat arvostelevat Kiinan ihmisoikeusloukkauksia kuitenkin vain hyvin lempeästi. Työntekijöiden oikeuksia koskevien loukkausten suhteen arvostelu on lähes olematonta. Tämä johtuu siitä, että ne haluavat luoda liikesuhteita kiinalaisiin yrityksiin ja valtiota hallinnoiviin viranomaisiin hyötyäkseen kiinalaisten työntekijöiden järkyttävästä riistämisestä.
<P>
Kiina on valtava työntekijöitä riistävä hikipaja. Esimerkiksi kymmenet miljoonat siirtolaistyöntekijät elävät häpeällisessä kurjuudessa, ja heidän lapsensa kärsivät heidän kammottavien elinolojensa seurauksista. EU:ssa ja Yhdysvalloissa toimivat ylikansalliset yritykset osallistuvat tähän riistoon lisätäkseen huikeita voittojaan.
<P>
Kiinan hallinto lisää sortotoimiaan. Sorto on lisääntynyt siitä lähtien, kun kiinalaiset stalinistit päättivät lähteä kapitalistisille markkinoille maan taloutta kehittääkseen. Toimittajia sekä oikeuden, eri yhteisöjen ja työntekijöiden puolustajia sorretaan yleisesti.
<P>
Eräältä omalta sosialistitoveriltani kiellettiin hiljattain pääsy Kiinaan. Laurence Coates on sosialisti, joka kirjoittaa Vincent Kolon nimellä ja toimii chinaworker.info-sivuston toimittajana. Hänet pidätettiin Kiinan rajalla ja hänen pääsynsä maahan kiellettiin. Chinaworker.info-sivusto kampanjoi työntekijöiden oikeuksien ja vapaiden ammattiliittojen puolesta. Meidän pitäisi tukea kiinalaisia työntekijöitä. Meidän pitäisi kampanjoida riippumattomien ja demokraattisesti johdettujen ammattiliittojen ja lakko-oikeuden puolesta sekä kaikkien poliittisten vankien ja pidätettyjen työläisaktivistien vapauttamisen puolesta.
<P>
Meidän tulee puolustaa ilmaisunvapautta ja yhdistymisvapautta ja kehottaa kansainväliseen solidaarisuuteen Kiinan työntekijöiden suhteen. Meidän on vastustettava Kiinan kammottavaa byrokraattista järjestelmää, jonka monet jäsenet mielivät ilmeisesti yksinvaltiaiksi kuten samankaltaista järjestelmää aiemmin Venäjällä tukeneet toverinsa.
<SPEAKER ID="257" NAME="Laima Liucija Andrikienė">
laatija. - (EN) Arvoisa puhemies, EU:n ja Kiinan yhteistyö kauppa- ja ympäristönsuojeluasioissa tiivistyy, ja Kiina isännöi viime vuonna ansiokkaasti olympiakisoja. On kuitenkin selvää, että Kiina lipsuu kansalaistensa ihmisoikeuksien turvaamisessa.
<P>
Kiinalaisviranomaisten reaktiot rauhanomaisiin mielenosoituksiin viime vuonna Tiibetissä ja tänä vuonna Xinjiangissa olivat täysin kohtuuttomia. Kansalaisilla ympäri maailman tulisi olla oikeus osoittaa mieltään kielteisiksi kokemiaan hallituksen politiikkoja vastaan. Kiinalaisviranomaiset sen sijaan reagoivat mielenosoituksiin väkivaltaisella ja julmalla tavalla, joka koitui satojen ihmisten kohtaloksi.
<P>
Yhdeksän ihmistä, joista suurin osa on uiguureja, on jälleen teloitettu armotta osoituksena siitä, että Kiinan valtio on valmis hiljentämään kaikki poikkeavat äänet julmalla ja tappavalla voimalla.
<P>
Me ihailemme kiinalaista kulttuuria, käymme kiinalaisten kanssa kauppaa ja teemme Kiinassa sijoituksia. On kuitenkin meidän velvollisuutemme tuomita tappamiset ja teloitukset selvästi ja kuuluvasti. Sen vuoksi me toistamme jälleen kerran viestimme Kiinan viranomaisille: heidän on keskeytettävä kuolemanrangaistuksen täytäntöönpano ja annettava enemmän vapautta autonomiaa kaipaaville alueille samalla noudattaen yhden Kiinan politiikkaa.
<SPEAKER ID="258" NAME="Barbara Lochbihler" LANGUAGE="DE">
Arvoisa puhemies, Kiinan talous on viime vuosina kasvanut huimaavaa vauhtia. Monien kiinalaisten elintaso on parantunut. Valitettavasti ihmisoikeuksien turvaamisessa ja kunnioittamisessa ei ole tapahtunut vastaavaa kehitystä. Tämä koskee kaikkia Kiinan asukkaita uskontoon tai etniseen ryhmään katsomatta.
<P>
Uiguureihin ja tiibetiläisiin kohdistuvat sortotoimenpiteet ovat päinvastoin lisääntyneet. Kuolemanrangaistuksen osalta on myönteistä, että Kiinan korkein tuomioistuin on jälleen kerran tarkistanut kaikki vuodesta 2007 lähtien annetut tuomiot, ja me oletamme, että osa kuolemantuomioista kumotaan.
<P>
Kiinassa suoritetaan valitettavasti kuitenkin enemmän teloituksia kuin missään muualla maailmassa. Pelkästään vuonna 2008 teloitettiin vähintään 1 718 ihmistä. Raportoimattomien tapausten määrän arvioidaan olevan huomattavasti suurempi. Varovaisimpienkin lukujen perusteella voidaan todeta, että Kiina suorittaa yli 70 prosenttia kaikista maailman teloituksista. Lisäksi Kiina on lisännyt kuolemanrangaistuksella rangaistavien rikosten määrää. Tämä tarkoittaa, että kiinalaisia voidaan teloittaa yli 68 rikoksesta. Tästä syystä me vaadimme tässä päätöslauselmassa Kiinaa jäädyttämään suunnitellut teloitukset ja keskeyttämään kuolemanrangaistuksen täytäntöönpano välittömästi.
<P>
(Suosionosoituksia)
<SPEAKER ID="259" NAME="Crescenzio Rivellini" LANGUAGE="IT">
Arvoisa puhemies, hyvät parlamentin jäsenet, suhtaudun tähän päätöslauselmaesitykseen pitkälti samalla tavoin kuin eräs mies, joka kuuluu syrjittyyn vähemmistöön, joka on voittanut Nobelin rauhanpalkinnon ja joka johtaa maailman vaikutusvaltaisinta valtiota. Tämä mies on tietenkin Barack Obama.
<P>
Tuen tämän päätöslauselman periaatteita. Me emme kuitenkaan saa toistaa niiden vasemmistopuolueiden virheitä, jotka luettelevat oikeuksia, mutta eivät tee mitään niiden toteuttamiseksi.
<P>
Vähemmistöjä tulee puolustaa Kiinassa yhtä hyvin kuin missä tahansa muussa maassa. Ennen tällaisen vaativan päätöslauselman jättämistä meidän tulee kuitenkin laatia strategia, jota noudatetaan kaikkien eri puolten ja koko parlamentin koordinoinnissa, jotta neuvottelut Kiinan hallituksen kanssa eivät viivästy ja kärsi.
<P>
Me emme saa luulla voivamme ratkoa Kiinan vähemmistöjä ja kuolemanrangaistusta koskevia ongelmia suomatta ajatusta Kiinan hallitukselle. Se olisi mahdotonta. Tässä suhteessa presidentti Obama on toiminut hyvin. Hän ei ole tehnyt minkäänlaisia myönnytyksiä, mutta hänellä on silti hyvät suhteet Kiinan hallitukseen, joka kiistatta pyrkii kehittämään vuoropuheluaan kaikissa länsimaailman kanssa käymissään neuvotteluissa.
<P>
Miksi ihmeessä meidän pitäisi jättää päätöslauselma - vaikka kiitettäväkin - vain joitain päiviä ennen Nanjingin tapaamista koordinoimatta varovaisuuden vuoksi kaikkia osapuolia? Miksi meidän pitäisi jättää päätöslauselma, joka on jätetty jo moneen otteeseen, juuri kun keskustelut Kiinan hallituksen kanssa ovat pääsemässä hyvään alkuun? Miksi meidän pitäisi jättää päätöslauselma, joka voi hankaloittaa uudenlaisten suhteiden luomista Kiinan hallitukseen?
<P>
Vaikka tuen päätöslauselman periaatteita ja jaan ne täysin, pidättäydyn äänestämästä, koska strategisesti katsoen uskon sen voivan vaikeuttavan pikemmin kuin tukevan EU:n tulevia suhteita Kiinan hallituksen kanssa.
<SPEAKER ID="260" NAME="Bernd Posselt" AFFILIATION="PPE">
(DE) Arvoisa puhemies, äskeisen sanottiin olevan puheenvuoro PPE-ryhmän puolesta. Viimeviikkoisen kattavan kuulemisen seurauksena ryhmäni ehdotti puheenjohtajakokouksessa, että tämä asia olisi lisättävä esityslistalle. Me haluamme keskustella tästä asiasta ja me haluamme, että siitä äänestetään. Äskeinen puheenvuoro toi esiin ryhmätoverini henkilökohtaisen kannan, ei PPE-ryhmän kantaa.
<SPEAKER ID="261" NAME="Puhemies">
(DE) Hyvä jäsen Posselt, ymmärrän asianne, mutta me olemme sopineet, että tähän käytetään vain tietyn verran aikaa ja kullakin ryhmällä on puheaikaa vain yksi minuutti.
<SPEAKER ID="262" NAME="Ana Gomes" LANGUAGE="PT">
Kiinassa sorretaan yhä niitä, jotka pyrkivät käyttämään heille kuuluvia työelämän oikeuksia, yhteiskunnallisia oikeuksia, kansalaisoikeuksia tai perustavanlaatuisia poliittisia oikeuksia. Sorto on erityisen julmaa ja summittaista, kun se kohdistuu etnisiin vähemmistöihin, kuten uiguureihin tai tiibetiläisiin, mutta myöskään Han-kiinalaiset eivät ole siltä turvassa, kuten Sakharov-palkinnon voittaneen Hu Jian sekä Barack Obaman Pekingin-vierailun seurauksena vainottujen lakimiesten ja aktivistien tapaukset osoittavat.
<P>
Satojen tuhansien ihmisten pidättäminen, säännönmukaiset kidutukset vankiloissa, uskonnolliseen ja poliittiseen vakaumukseen perustuva sorto, teloitukset - kaikki nämä käytännöt ovat vastoin Kiinan kansantasavallan velvollisuuksia YK:n jäsenenä. Kaiken lisäksi ne ovat tehottomia menettelytapoja, joilla ei voida vaientaa tai hillitä vapauden ja ihmisoikeuksien puolustajia. Tämä on totta niin Kiinassa kuin kaikkialla muuallakin, sillä kiinalaiset eivät ole mitään marsilaisia; he ovat samanlaisia ihmisiä kuin muutkin.
<SPEAKER ID="263" NAME="Johannes Cornelis van Baalen">
ALDE-ryhmän puolesta. - (EN) Arvoisa puhemies, me liberaalit vastustamme kuolemanrangaistusta yleensä ottaen ja erityisesti Kiinassa, jossa sitä käytetään vähemmistöjen, kuten tiibetiläisten ja uiguurien, sortamiseen. Kiina ei ole demokraattinen valtio. Ihmisoikeuksia ei kunnioiteta. Kiinan Taiwan-politiikka on raaka. Kiinaa on painostettava. Tiedän, että se on vaikeaa. Kiinan markkinat ovat valtavat, mutta meidän on puolustettava periaatteitamme. Siitä syystä me kannatamme tätä päätöslauselmaa.
<SPEAKER ID="264" NAME="Heidi Hautala">
Verts/ALE-ryhmän puolesta. - (FI) Arvoisa puhemies, täällä kysyttiin, miksi tämä vuoropuhelua edeltävä julkilausuma esitettiin. Juuri siksi, että tällä hetkellä valmistaudutaan EU:n ja Kiinan väliseen huippukokoukseen, ja sitä on edeltänyt ihmisoikeusvuoropuhelu.
<P>
Euroopan parlamentissa ja ihmisoikeusalivaliokunnassa meidän velvollisuutemme on muistuttaa neuvostoa ja komissiota siitä, että näiden ihmisoikeusvuoropuhelujen tulokset nostetaan myös hyvin voimakkaasti esille itse huippukokouksissa.
<P>
Olen pahoillani siitä, että komissaari Karel De Gucht ei edes kuuntele, mitä minä sanon, vaan keskustelee kollegansa kanssa.
<P>
On tärkeää, että EU:n ja Kiinan välillä käydään vuoropuhelua, ja uskon, että Kiinassakin oivalletaan, että maa voi kehittyä eteenpäin vain lisäämällä päätöksenteon avoimuutta ja takaamalla kansalaisille oikeuden ilmaista mielipiteensä.
<P>
On itse asiassa mahdotonta kuvitella, että Kiina poikkeaisi tässä suhteessa mistään muusta valtiosta, joka on joutunut toteamaan, että kehittääkseen yhteiskuntaansa se tarvitsee kaikki nämä luovat voimat, joita se nyt sortaa ja polkee. Jos me uskomme, että ihmisoikeudet ovat universaaleja, emme todellakaan voi pitää Kiinaa poikkeustapauksena, niin kuin rouva Gomes huomautti ja mistä olen aivan samaa mieltä. Sen vuoksi kohdelkaamme Kiinaa samalla mittatikulla, jolla mittaamme muitakin maita.
<SPEAKER ID="265" NAME="Charles Tannock" LANGUAGE="EN">
Arvoisa puhemies, olen jo pitkään arvostellut täällä Euroopan parlamentissa Kiinan kansantasavallan ihmisoikeustilannetta. Olen arvostellut tapaa, jolla Kiina kiusaa rauhantahtoista Taiwania sulkemalla sen kaikkien kansainvälisten järjestöjen, kuten Maailman terveysjärjestön, ulkopuolelle. Olen arvostellut rauhantahtoisen tiibetiläiskulttuurin sortamista, Falun Gongin ja muiden uskonnollisten vähemmistöjen vainoamista sekä Kiinassa harjoitettua laajamittaista sensuuria, joka koskee eri tiedotusvälineitä sekä myös internetiä ja Googlea.
<P>
Tuomitsen myös kuolemanrangaistuksen julman ja laajamittaisen käytön vähäisissä rikoksissa, kuten valtionvastaisesta taloudellisesta toiminnasta tai parituksesta, uskokaa tai älkää. Ryhmäni katsoo, että kuolemanrangaistuksen käyttö vakavissa rikoksissa, kuten terrorismin tai murhan kohdalla, on kuitenkin omantunnon asia. On selvää, että viimeaikaisissa Xinjiangin alueella sattuneissa mellakoissa murhattiin monia viattomia Han-kiinalaisia.
<P>
Me pidämme tietenkin tervetulleena Kiinan kansantasavallan ilmaisemaa tahtoa kehittää parempia ja harmonisempia suhteita etnisiin vähemmistöihinsä ja erityisesti uiguureihin ja muihin muslimivähemmistöihin. Vaadin luonnollisesti muiden ryhmäni jäsenten tavoin oikeudenmukaisia oikeudenkäyntejä kaikille pidätetyille .
<SPEAKER ID="266" NAME="Filip Kaczmarek" AFFILIATION="PPE">
(PL) Arvoisa puhemies, the Euroopan kansanpuolueen (kristillisdemokraattien) ryhmä tukee päätöslauselmaesitystä. Täytyy myöntää, että olen yllättynyt joidenkin eri ryhmiä edustavien jäsenten ehdotuksista, joiden mukaan meidän ei pitäisi nyt keskustella uusista ihmisoikeusloukkauksista ja kuolemanrangaistuksen laajamittaisesta käytöstä Kiinassa. Tätä perusteltiin tulossa olevalla EU:n ja Kiinan välisellä huippukokouksella.
<P>
Hyvät parlamentin jäsenet, meidän ei pidä sortua kaksinaismoraaliin tai hyssyttelyyn vain siitä syystä, että olemme tekemisissä EU:lle tärkeän kauppakumppanin kanssa. Olen vakuuttunut, että yksi Euroopan parlamentin tärkeimmistä tehtävistä on tukea ihmisoikeuksia. Tämä pätee yhtä hyvin suuriin maailmanmahteihin kuin pieniinkin valtioihin, kuten Laosiin ja Vietnamiin.
<P>
Kiinan kansantasavallassa teloitetaan enemmän ihmisiä kuin missään muualla maailmassa. Kiina ei kunnioita tärkeimpiäkään ihmisoikeuksia - oikeuksia, jotka on tunnustettu kansainvälisessä oikeuskäytännössä -, ei edes oikeutta puolustukseen ja oikeudenmukaiseen oikeudenkäyntiin. Me juhlistimme joitain päiviä sitten Berliinin muurin murtumisen 20-vuotispäivää. Jos kommunismia ei olisi uskallettu arvostella, jos totuutta ei olisi uskallettu sanoa, Eurooppa näyttäisi tänä päivänä hyvin erilaiselta.
<SPEAKER ID="267" NAME="Justas Vincas Paleckis" AFFILIATION="S&amp;D">
(LT) Toivon, että kuolemanrangaistus jää 2000-luvun kuluessa pois käytöstä ja että sen toteuttamisvälineet päätyvät museoihin. Siihen on vielä matka, mutta toivon, että Kiina on päättänyt kulkea sen tien loppuun asti. Kiinan talouskasvu on useiden vuosikymmenien ajan ollut maailman kärjessä, kuten valitettavasti myös sen teloitustilastot. Kiinan hallinto voi tietenkin perustella tätä sillä, että Kiinan kokoisessa maassa ei ole muuta mahdollisuutta ja että kuolemanrangaistus on käytössä myös Yhdysvalloissa. Jos me haluamme tosissamme luoda Euroopan unionin ja Kiinan välille strategisen kumppanuuden, mikä olisi molempien kannalta tärkeää, niin Kiinan hallinnon on epäilemättä muutettava politiikkaansa kuolemanrangaistusten täytäntöönpanon suhteen sekä politiikkaansa etnisten vähemmistöjen kanssa käytävän vuoropuhelun suhteen eri ryhmien sopuisan rinnakkaiselon hyväksi.
<SPEAKER ID="268" NAME="Eva Lichtenberger" AFFILIATION="Verts/ALE">
(DE) Arvoisa puhemies, ihmisoikeudet ja vähemmistöjen oikeuksien kunnioittaminen ovat piinanneet Euroopan unionin ja Kiinan kansantasavallan välisiä suhteita jo vuosien tai jopa vuosikymmenten ajan. Erityisesti vähemmistöjen tilanne heikkeni olympiakisojen päätyttyä, ja tiibetiläiset ja uiguurit ovat viime kuukausina joutuneet kokemaan ankaraa painostusta. Tästä syystä en ymmärrä, miksi jotkut parlamentin jäsenet vastustavat kohdan 9 sisällyttämistä päätöslauselmaan, sillä se edistäisi rauhanomaista vuoropuhelua vallitsevan sorron sijaan.
<P>
Kiina on maailmanlaajuisesti katsottuna hyvin vaikutusvaltainen valtio. Jotta sen asema voidaan tunnustaa, Kiinan on taattava ihmisoikeuksien kunnioittaminen. Ei riitä, että ihmisoikeuksien kunnioittaminen vain sisällytetään perustuslakiin, se on myös toteutettava käytännössä. Tiibetiläiset, uiguurit ja Kiinan ihmisoikeusjärjestöt vaativat tätä, eivätkä tyydy vähempään.
<P>
(Suosionosoituksia)
<SPEAKER ID="269" NAME="Bernd Posselt" AFFILIATION="PPE">
(DE) Arvoisa puhemies, olen jo maininnut Euroopan parlamentille, että vapaiden uiguurien keskusjärjestön, uiguurien maailmankongressin, päämaja sijaitsee Münchenissä samasta syystä kuin monet tšekit ja monet muut asuivat Münchenissä: koska Radio Free Europe ja Radio Liberty toimivat siellä. München on säilyttänyt vapautta tukevan henkensä. Franz-Josef Strauß, joka puolusti vapaita radioasemia väsymättä niiden sulkemisvaatimuksista huolimatta, sai aikaan myös sen, että me loimme suhteet Kiinaan hyvin varhaisessa vaiheessa. Nämä kaksi asiaa eivät sulje toisiaan pois, vaan täydentävät toisiaan: meillä voi olla hyvät suhteet Kiinaan ja me voimme samaan aikaan puolustaa uskonnonvapautta ja ihmisoikeuksia.
<P>
Poliisit tutkivat lukuisia müncheniläiskoteja tällä viikolla järjestetyssä ratsiassa, ja pidättivät kiinalaisia agentteja, jotka terrorisoivat ja vakoilevat uiguureja. Tämä kertoo jotain Kiinan valitsemista toimintatavoista. Tällaisia käytäntöjä, Münchenissä asuvien ihmisten terrorisointia ja Ürümqissä asuvien tuomitsemista kuolemaan, ei voida hyväksyä. Siksi meidän on tehtävä kantamme hyvin selväksi tässä asiassa.
<SPEAKER ID="270" NAME="Reinhard Bütikofer" AFFILIATION="Verts/ALE">
(DE) Arvoisa puhemies, jos Euroopan parlamentti voi pelastaa ihmisiä kuolemanrangaistukselta puhumalla suoraan, niin mielestäni sen on ilman muuta tehtävä niin. Siksi tuen vaatimusta kuolemanrangaistuksen täytäntöönpanon keskeyttämisestä.
<P>
Ihmisoikeuksien puolustamisen varjolla ei tule kuitenkaan pitää Kiinalle ylemmyydentuntoisia moraalisaarnoja, kyseenalaistaa maan eheyttä tai luoda absurdia pilakuvaa kiinalaisesta arkitodellisuudesta. Se ei auta ihmisoikeuksien, vapauden ja yhteiskunnallisen sopusoinnun puolustajia Kiinassa. Meidän pitää pyrkiä auttamaan näitä ihmisiä, eikä pönkittämään eurooppalaista omahyväisyyttä.
<P>
Vastustan lisäksi ehdotusta, jonka mukaan kiireelliseen päätöslauselmaan tulisi lisätä viittaus muistioon Tiibetin kansan todellisesta autonomiasta. Viittaus ei ole asiaankuuluva, eikä sillä ole minkäänlaista välitöntä yhteyttä ihmisoikeuksiin. Lisäksi se ei ole yleisesti hyväksyttävissä oleva kanta. Toivon, että myöhemmin tullaan ennen EU:n ja Kiinan huippukokousta käymään kattava Kiinan ja EU:n välisiä suhteita koskeva keskustelu, jossa käsitellään kaikkia mahdollisia aiheita.
<SPEAKER ID="271" NAME="Martin Schulz" AFFILIATION="S&amp;D">
(DE) Arvoisa puhemies, yhdyn Reinhard Bütikoferin puheenvuoroon. Ryhmäni on ehdottanut, että keskustelisimme uiguurien lähestyvistä teloituksista Kiinassa sekä vilpillisten vaalien vastaisten mielenosoitusten osallistujien tulevista teloituksista Iranissa, sillä näissä kahdessa maassa teloitukset pannaan yleensä täytäntöön nopeasti, ja sen vuoksi asiasta on keskusteltava kiireesti. On totta, kuten totesitte, että Kiinassa tehdään enemmän teloituksia kuin missään muussa maassa ja että Kiinan hallinto on epäoikeudenmukainen, sillä se laiminlyö ihmisoikeuksia. Haluan sanoa suoraan, että tällainen tilanne on kestämätön.
<P>
Me kuitenkin pyysimme puheenjohtajakokouksessa, että nämä kaksi asiaa pidettäisiin erillään: toisaalta nyt keskustelun aiheena olevat kiireelliset asiat eli tulevat teloitukset ja toisaalta Euroopan unionin ja Kiinan väliset suhteet muun muassa talouden, kulttuurin, politiikan ja puolustuksen alalla. Me haluamme käsitellä jälkimmäisestä EU:n ja Kiinan huippukokousta koskevassa keskustelussa ja laatia siitä päätöslauselman. Sekasotku, joka tästä keskustelusta on tullut, ei liity millään tavalla kiireellisiin asioihin. Tästä syystä ryhmäni vaatii äänestystä ehdottamastamme kiireellisestä asiasta, eikä tästä teidän laatimastanne sekamelskasta.
<SPEAKER ID="272" NAME="László Tőkés" AFFILIATION="PPE">
(HU) Arvoisa puhemies, se, että tämä aihe on nostettu esityslistalle kiireelliseksi asiaksi, on merkittävä tapaus. Transilvaniasta kotoisin olevien unkarilaisten parlamentin jäsenten ryhmä ehdotti myös keskustelua tästä aiheesta. Me haluamme kiittää joitain ryhmiä niiden osallistumisesta ja tuesta. Me olemme kuitenkin yllättyneitä siitä, että Euroopan parlamentin sosialistien ja demokraattien ryhmä veti allekirjoituksensa pois tästä päätösehdotuksesta. Pidän valitettavana sitä, että toissapäiväisessä tapaamisessa luonnoksesta poistettiin joitain kohtia, nimittäin kohdat, jotka koskevat kommunistijärjestelmien arvostelua ja vähemmistöryhmien suojelua. EU:n pitäisi viimeinkin kohdata rehellisesti kommunismin säilyvä perintö ja yhä olemassa olevat kommunistijärjestelmät, joihin myös Kiina kuuluu.
<SPEAKER ID="273" NAME="Gesine Meissner" AFFILIATION="ALDE">
(DE) Arvoisa puhemies, hyvät parlamentin jäsenet, me vastustamme kuolemanrangaistusta ehdottomasti kaikkialla maailmassa. Me vastustamme myös etnisten ja uskonnollisten vähemmistöjen sortamista. Valitettavasti molemmat ovat Kiinassa todellisuutta.
<P>
Monet toivoivat, että olympiakisojen ansiosta Kiina kunnioittaisi ihmisoikeuksia enemmän ja että ihmisoikeuksien loukkaukset vähentyisivät, koska kiinalaiset tietäisivät, että koko maailma tarkkailee heitä. Valitettavasti niin ei ole käynyt. Teloitukset ovat jatkuneet. Marraskuussa teloitettiin yhdeksän uiguuria, mitä monet eivät edes tiedä, ja heitä ennen teloitettiin kaksi tiibetiläistä. Sen vuoksi meidän on tärkeää keskustella tästä asiasta tänään.
<P>
EU:n ja Kiinan välinen huippukokous on tulossa pian, ja kuten monet aiemmat puhujat ovat jo todenneet, Kiina on tärkeä kauppakumppani. Siksi ihmisoikeusloukkauksia on vaikea ottaa puheeksi toistuvasti, mutta sen vuoksi tästä asiasta on erityisen tärkeää keskustella huippukokousta ennen. Me toivomme, että kuolemanrangaistus poistettaisiin kaikkialta. On hyvä, että parlamentti ehdotti kuolemanrangaistusten täytäntöönpanon keskeyttämistä vuonna 2007, ja meidän on tehtävä kaikkemme, jotta tämä aihe ei jää unohduksiin niin kauan kuin kuolemanrangaistuksia langetetaan.
<SPEAKER ID="274" NAME="Jacek Olgierd Kurski" AFFILIATION="ECR">
(PL) Arvoisa puhemies, Kiinan ihmisoikeuksista puhuminen saa minut puolalaisena aina kiihtymään. Puolalaiset saivat vapauden 4. kesäkuuta 1989 äänestämällä ensimmäisissä vapaissa vaaleissa, joiden tuloksena saimme ei-kommunistisen pääministerin. Samana päivänä, 4. kesäkuuta 1989, Kiinan hallinto murskasi mieltään osoittavat opiskelijat panssarivaunujen telaketjujen alle Tiananmenin aukiolla. Vapaa maailma oli löytänyt tavan kumota neuvostoliittolainen kommunismi, mutta kiinalaiseen kommunismiin ei ollut vielä lääkettä.
<P>
Taloudelliset seikat ovat yhä arvoja ja ihmisoikeuksia tärkeämpiä. Tämä tuli hyvin selväksi viime vuonna, kun maailman päättäjät julistivat ylpeinä, että he boikotoisivat Pekingin olympiakisojen avajaisia, mutta loppujen lopuksi he kaikki noudattivat taloudellisia intressejä ja jonottivat paraatien eturiviin kuuroina Tiibetin sorretun kansan huudoille.
<P>
Jos me lykkäämme päätöslauselman jättämistä, pelkään, että me asetamme tälle asialle kohtuuttomasti rajoituksia. Kuolemanrangaistuksen hyväksikäyttö on tietenkin kauhistuttava rikos, mutta sen lisäksi meidän on muistettava myös pidätykset. Ihmisiä kuolee Kiinan työleireillä, ihmisiä hakataan nuijilla, heitä heitetään vankilaan, sananvapaus tukahdutetaan ja sensuuri on yleistä. Kaikki nämä asiat tulisi sisällyttää tähän päätöslauselmaan. On hyvä, että päätöslauselma on jätetty, mutta tärkeintä on se, että ihmisoikeuksien ja arvojen tulisi olla taloutta arvokkaampia. Sitä minä toivon kaikille.
<SPEAKER ID="275" NAME="Karel De Gucht">
komission jäsen. - (EN) Arvoisa puhemies, esittelen ensin lyhyesti EU:n ja Kiinan välisten suhteiden nykytilanteen. EU:n Kiina-politiikka perustuu rakentavaan sitoutumiseen. EU ja Kiina ovat molemmat kansainvälisesti merkittäviä tekijöitä ja strateginen kumppanuutemme keskittyy entistä enemmän maailmanlaajuisiin haasteisiin. Nanjiangissa 30. marraskuuta pidettävän EU:n ja Kiinan 12. huippukokouksen keskeisenä tavoitteena on tehdä yhteistyötä Kööpenhaminan ilmastohuippukokouksen onnistumisen varmistamiseksi sekä käsitellä EU:n ja Kiinan suhteita, kuten ihmisoikeuksia, rahoitus- ja talouskriisiä ja muita kansainvälisiä kysymyksiä.
<P>
Strateginen kumppanuus ei tarkoita kuitenkaan sitä, että meidän täytyisi olla kaikesta täysin samaa mieltä. On totta, että Eurooppa ja Kiina voivat olla erimielisiä joistain asioista, kuten ihmisoikeuksista ja demokratiasta. Hyvät suhteemme antavat meille mahdollisuuden keskustella näistä asioista avoimesti. Ihmisoikeusasioita, kuten kuolemanrangaistusta ja etnisten vähemmistöjen perusoikeuksien kunnioittamista, käsitellään säännönmukaisesti poliittisissa tapaamisissamme ja erityisesti Kiinan viranomaisten kanssa käytävän ihmisoikeuksia koskevan vuoropuhelun yhteydessä.
<P>
Tämä oli asian laita 28. kierroksella Pekingissä 20. marraskuuta, jolloin näistä asioista keskusteltiin avoimesti. EU:n kuolemanrangaistuksen vastainen kanta ja vaatimukset kuolemanrangaistuksen poistamiseksi Kiinassa tuodaan painokkaasti esiin kaikissa tilaisuuksissa. Sama koskee myös etnisten vähemmistöjen oikeuksien kunnioittamista. Haluan vakuuttaa teille, että me aiomme jatkaa näiden asioiden käsittelyä myös muissa yhteyksissä ja myös korkeimmalla tasolla.
<P>
Kollegani komission jäsen Ferrero-Waldner osallistui maaliskuussa parlamentin kattavaan Tiibet-keskusteluun, jossa hän toi esiin EU:n kannan. Haluan muistuttaa mieliinne joitain EU:n kantaan sisältyviä keskeisiä osatekijöitä. Me olemme aina tukeneet Kiinan viranomaisten ja Dalai Laman edustajien välistä vuoropuhelua. EU pitää ihmisoikeuksia universaaleina, ja Tiibetin tilanne on kansainväliselle yhteisölle perusteltu huolenaihe. Tiibetin tilannetta on lähestytty poikkeuksetta sellaisenaan. Me olemme välittäneet tämän viestin kiinalaisille virkeveljillemme ja olemme kuunnelleet heidän näkemyksiään hyvin tarkkaan.
<P>
Myös komission jäsen Ashton ilmaisi parlamentille heinäkuussa huolensa Xinjiangin levottomuuksista, pahoitteli kuolonuhreja sekä välitti surunvalittelunsa ja myötätuntonsa uhrien perheille. EU tukee kaikkia toimia sovinnonteon helpottamiseksi alueella.
<P>
EU kunnioittaa Kiinan oikeutta tuoda väkivaltaisuuksiin syyllistyneet oikeuden eteen, mutta toistaa vastustavansa kuolemanrangaistuksen käyttöä edelleen kaikissa olosuhteissa ja pitävänsä ehdottoman tärkeänä, että syytetyt saavat oikeudenmukaisen oikeudenkäynnin. EU on ottanut nämä ongelmat puheeksi useaan otteeseen Kiinan viranomaisten kanssa ja toistaa kantansa 29. lokakuuta ja 13. marraskuuta annetuissa julkilausumissa, kuten se aina tekee tämänkaltaisissa tilanteissa. Lausumissa Kiinaa pyydettiin lieventämään Tiibetin ja Xinjiangin levottomuuksien yhteydessä annettuja kuolemanrangaistuksia. Lisäksi EU aikoo myös jatkossa pyrkiä tarkkailemaan oikeudenkäyntejä, jotka koskevat Tiibetin ja Xinjiangin levottomuuksia.
<P>
Me kaikki toivomme, että Kiinasta muotoutuu avoimempi valtio, joka ryhtyy noudattamaan kansainvälisiä ihmisoikeusstandardeja ja tekemään yhteistyötä maailmanlaajuisten ongelmien voittamiseksi. Me kaikki toivoimme, että olympiakisat olisivat olleet alkusysäys nykyistä joustavammalle suhtautumiselle yksilöiden ihmisoikeuksiin Kiinassa. Tähän mennessä nämä toiveet eivät ole toteutuneet. Meidän on jatkettava strategisen kumppanuutemme kehittämistä ja ihmisoikeuksien kunnioittamisen edistämistä tärkeänä osana jatkuvaa vuoropuheluamme. Pekingissä järjestettävä EU:n ja Kiinan välinen 12. huippukokous on tähän erinomainen tilaisuus yhteisen kehityksemme tärkeässä vaiheessa.
<SPEAKER ID="276" NAME="Puhemies">
(CS) Keskustelu on päättynyt.
<P>
Siirrymme nyt äänestyksiin.
<P>
Kirjalliset lausumat (työjärjestyksen 149 artikla)
<SPEAKER ID="995" NAME="Anneli Jäätteenmäki  " AFFILIATION="ALDE">
kirjallinen. - (FI) Kiina on hiljattain hyvästellyt Yhdysvaltain presidentti Barack Obaman ja toivottaa pian tervetulleeksi Eurooppa-neuvoston puheenjohtaja Fredrik Reinfeldtin. Pelkät diplomaattiset eleet eivät kuitenkaan riitä. Kiina on ilmoittanut omalle kansalleen ja koko maailmalle olevansa sitoutunut ihmisoikeuksien edistämiseen ja myös alueellaan elävien vähemmistöjen oikeuksien edistämiseen. Tosiasiat puhuvat kuitenkin toista. Viime aikoina on kiirinyt tietoja monista järkyttävistä tapauksista, kuten teloituksista, joita edeltäneet oikeudenkäynnit ovat olleet kyseenalaisia ja tavattoman hätäisiä. Kaikki nämä toimet toteutettiin salassa. Myös uiguurivähemmistön tilanne on vakava. Kiina harjoittaa vähemmistön keskuudessa syntyvyyden säännöstelypolitiikkaa, joka vähentää uiguurien määrää vähitellen. Euroopan unioni puolustaa vähemmistöjen oikeuksia ja vastustaa ehdottomasta kuolemanrangaistusta. Tästä syystä me kehotamme Kiinan hallitusta tekemään oikeuskäsittelyistä ja kuolemantuomioita koskevista päätöksistä julkisia sekä lieventämään tuomioita, jotka eivät ole seurausta oikeudenmukaisista ja avoimista oikeudenkäynneistä. Me kehotamme Kiinan viranomaisia kunnioittamaan alueellaan elävien vähemmistöjen oikeuksia sekä YK:n päätöslauselmien että oman perustuslakinsa mukaisesti. Me kehotamme Kiinaa myös kehittämään ihmisoikeuksiaan kansainvälisen yhteisön tuella.
<SPEAKER ID="277" NAME="Eija-Riitta Korhola  " LANGUAGE="FI">
Arvoisa puhemies, ymmärrän muutamien kollegojen mielipahan siitä, että Kiinaa koskeva päätöslauselmamme ajoittuu juuri Kiina-delegaation vierailun jälkeiseen ajankohtaan ja saattaa näin antaa sattumalta vaikutelman epäonnistuneesta matkasta - vaikka ilmapiiri oli erinomainen.
<P>
Kaikkien toivomus on, että yhteistyö jatkuu myönteisessä hengessä, tosiasioita kuitenkaan unohtamatta. Diplomatia ei saa ohittaa ihmisoikeuksia - mutta niiden ajamiseen tarvitsemme diplomatiaa ja tilanneviisautta.
<P>
Minä olin vastikään vierailulla Pakistanissa, tapasin presidentin, pääministerin ja keskeiset ministerit ihmisoikeuksien ja terrorismin vastaisen taistelun tiimoilta. Totean, että joskus on syytä ihmisoikeuspäätöslauselmissa tuoda esiin myös hyviä uutisia. Nyt siihen on aihetta. Vuosi sitten Pakistanin uusi demokraattisin vaalein valittu hallitus nimitti maan historian ensimmäisen vähemmistöministerin, joka itse edustaa kristittyjen vähemmistöä. Hallituksen saavutukset alalla ovat olleet merkittäviä: maahan on hyväksytty vähemmistöille varattu viiden prosentin kiintiö julkisissa viroissa, vähemmistöjen uskonnollisia juhlia on virallistettu, heille on omistettu oma vähemmistöjen päivä 11.8., senaatti kaavailee samaa viiden prosentin kiintiötä.
<P>
Tärkein hanke liittyy väkivaltaisuuksien vähentämiseen: vähemmistöt yhdessä muslimien kanssa muodostavat paikallisia "Inter-faith harmony" -komiteoita, joiden tarkoituksena on lievittää jännitteitä ja parantaa vuoropuhelua eri ryhmien välillä. Niitä tulee 112 eri paikallisalueille. Parhaimmillaan ne voivat myös tehokkaasti ennaltaehkäistä talebanien rekrytointityötä. Pakistan on mitä keskeisin maa globaalin turvallisuuden kannalta. Jos hallitus onnistuu tämänkaltaisin rauhanomaisin keinoin karsimaan terrorismia, malli on kopioinnin arvoinen. Tilannetta kannattaa kiinnostuksella seurata.
