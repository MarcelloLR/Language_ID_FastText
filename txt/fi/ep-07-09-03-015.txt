<CHAPTER ID="015">
Minuutin puheenvuorot poliittisesti tärkeistä asioista
<SPEAKER ID="019" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista työjärjestyksen 144 artiklan mukaisesti.
<SPEAKER ID="020" NAME="Nickolay Mladenov" AFFILIATION="PPE-DE">
(BG) Arvoisa puhemies, hyvät kollegat, Euroopassa tänä vuonna kokemamme luonnonkatastrofit osoittavat, että meidän on muutettava tapaamme käsitellä näitä ongelmia kahdella huomattavalla tavalla. Ensiksi on perustettava nykyistä joustavampia mekanismeja maiden avustamiseksi luonnonkatastrofien jälkeisessä toipumisessa. Toiseksi nämä ongelmat osoittavat, että on tarpeen luoda yhdennetyt eurooppalaiset nopean toiminnan valmiudet tämäntyyppisistä katastrofeista kärsimään joutuneiden maiden valmiuksien täydentämiseksi.
<P>
Oma maani Bulgaria on kärsinyt tänä vuonna sekä tulipaloista että tulvista. Kun yhdessä maan suurista kaupungeista, Stara Zagorassa, jouduttiin sammuttamaan kaupungin ympäristössä riehuvia laajoja paloja, hallitus pyysi apua Euroopan unionin jäsenvaltioilta, mutta ei voinut saada sitä, koska niiden resurssit olivat jo käytössä. Sen sijaan se sai tukea Venäjältä kahdenvälisen sopimuksen mukaisesti. Tämä vaikutti haitallisesti Euroopan unionin kuvaan maassani. Tästä syystä pyydän kaikkia teitä kehottamaan Euroopan komissiota laatimaan perusteellisen analyysin ja ehdotuksia yhteisten eurooppalaisen valmiuksien perustamiseksi auttamaan jäsenvaltioita toimimaan katastrofi- ja onnettomuustilanteissa. Kiitos.
<SPEAKER ID="021" NAME="Ioan Mircea Paşcu" AFFILIATION="PSE">
(EN) Arvoisa puhemies, kansainvälinen terrorismi edustaa globalisaation kääntöpuolta. Terroristit käyttävät hyväkseen maidemme takaamia demokraattisia vapauksia, kuten matkustusvapautta, tiedotusvälineiden toimintaa ja kansalaisoikeuksia, saavuttaakseen päämääränsä pelon ja viattomiin kohdistuvan väkivallan avulla.
<P>
Tämän ongelman käsittelemiseksi on pyrittävä kokonaisvaltaisesti selvittämään ja ymmärtämään terrorismin syvimmät mekanismit, myös sen uskonnolliset, yhteiskunnalliset ja jopa kulttuuriset juuret. Meillä demokraattisissa valtioissa elävillä on jo lähtökohtaisesti puutteita tällä alalla. Samalla kun me pyrimme pelastamaan henkiä, terroristit haluavat saada aikaan mahdollisimman paljon uhreja siinä toivossa, että he pystyisivät käyttämään hyväkseen televisioissamme esitettyjen verilöylykuvien herättämää kiihtymystä.
<P>
Meidän on tehtävä ero itsemurhapommittajien ja heitä värväävien tahojen välillä. Itsemurhapommittajan toiminnan taustalla ei useinkaan ole viha, joka on ominaista hänen värvääjälleen, vaan sankarikuoleman jälkeistä iankaikkista onnea koskeva lupaus, jota värvääjät käyttävät poliittisesti hyväkseen.
<P>
Ennaltaehkäisy on parempi vaihtoehto kuin jo tapahtuneeseen vastaaminen. Tätä varten meidän on pyrittävä löytämään sopiva tasapaino terrorismin torjuntaan liittyvien välittömien ja pitkän aikavälin vaatimusten välillä. Meidän on näin ollen vahvistettava tiedustelu-, poliisi- ja oikeusyhteistyötä valtioidemme välillä, samalla kun selvitämme terrorismin rakenteellisia syitä, erityisesti maissa, joista suurin osa värvätyistä terroristeista on peräisin.
<SPEAKER ID="022" NAME="Alexandru-Ioan Morþun" AFFILIATION="ALDE">
(RO) Arvoisa puhemies, kymmenvuotisen poliittisen vankeuden päätyttyä Moldovan tasavallassa toimivan Ilaşcu-ryhmän jäsenet kutsuttiin äskettäin Euroopan parlamenttiin, ja heitä kuultiin ihmisoikeuksien alivaliokunnassa. Adrian Ivanþoc, Tudor Petru Popa ja Alexandru Leşko kertoivat liikuttuneina Transnistrian vankiloissa kestämistään kidutuksista sekä toistuvista pahoinpitelyistä ja ihmisoikeuksien loukkauksista. He kehottivat Euroopan yhteisöä ryhtymään päättäväisemmin toimiin alueellisen selkkauksen ratkaisemiseksi, jotta kaikki kansainväliset sopimukset voitaisiin panna täytäntöön, erityisesti sopimukset, joissa Venäjän joukkojen edellytetään vetäytyvän Transnistriasta. Jotta nämä oikeutetut toiveet voisivat toteutua, Euroopan parlamentin pitäisi tukea ja kannustaa ihmisoikeuksia valvovaa Helsinki-komiteaa tämän ehdottaessa todellisia toimia kansalaisjärjestöjen tukemiseksi Moldovassa sekä kannustaa ja tukea sanoma- ja aikakauslehtien julkaisemista alueella ja perustaa lähetysverkko Dnestr-joen oikealle rannalle, jotta varmistettaisiin, että Moldavian kansallisten radio- ja televisiokanavien lähetyksiä voidaan vastaanottaa. Vielä lopuksi eräs tärkeä seikka. Transnistrian kysymystä käsitteleviä neuvotteluja halutaan muuttaa perusteellisesti. Euroopan unionin samoin kuin Romanian Euroopan unionin jäsenenä on muutettava tarkkailijoiden asema täysjäsenyydeksi.
<SPEAKER ID="023" NAME="Andrzej Tomasz Zapałowski" AFFILIATION="UEN">
(PL) Arvoisa puhemies, Euroopan parlamentti hyväksyi joitakin kuukausia sitten päätöslauselman, jossa tuomitaan muukalaisviha ja lisääntyvä kansallismielisyys Euroopassa. Joitakin maita, muun muassa Puolaa, arvosteltiin kyseisessä asiakirjassa kohtuuttoman ankarasti ja täysin suhteettomasti ongelman mittakaavaan nähden.
<P>
Rotuvihaan liittyvät kysymykset on luonnollisesti otettava erittäin vakavasti. Tästä syystä olen yllättynyt, että Euroopan komissio ei ryhdy päättäväisesti toimiin muutamissa maissa jalansijaa saavia, luonteeltaan fasistisia ryhmittymiä vastaan. Joissakin maissa tämäntyyppisten puolueiden edustajat hoitavat jopa alueellisia luottamustoimia. Näiden puolueiden iskuryhmät pahoinpitelevät ulkomaalaisia kaduilla ja esittävät julkisia vetoomuksia rajojen tarkistamiseksi.
<P>
Kyseessä on vakava ongelma, joka koskee pääasiassa monia niin kutsutun vanhan unionin maita. Kyseisten maiden olisi pitänyt hoitaa ongelma jo kauan sitten, mutta silti yhteisön johtajat osoittavat sormellaan uusia jäsenvaltioita jopa vähäpätöisiä välikohtauksia koskevissa tapauksissa.
<SPEAKER ID="024" NAME="Willy Meyer Pleite" AFFILIATION="GUE/NGL">
- (ES) Arvoisa puhemies, elokuun 12. päivänä New Flame -rahtialus ja öljytankkeri Torm Gertrud törmäsivät toisiinsa Gibraltarinsalmessa. Kyseessä on yhdeksäs onnettomuus yhdellä maailman vilkkaimpiin kuuluvalla laivareitillä, jota käyttää vuosittain yli 100 000 alusta.
<P>
Onnettomuus on osoitus siitä, että on tarpeen perustaa kiireellisesti Espanjan kuningaskunnan, Yhdistyneen kuningaskunnan ja Gibraltarin välinen valvonta- ja seurantatehtäviä hoitava satamaviranomainen. Tämäntyyppisen laivaliikenteen valvonnan puuttuminen vaarantaa ihmishenkiä ja on selvästi uhka paikalliselle ympäristölle.
<P>
Emme vielä tähän päivään mennessä ole saaneet tietoa siitä, mitä uponnut rahtialus sisältää, ja mielestäni Euroopan komission pitäisi vaatia selvitystä: kyse on 27 000 tonnista metalliromua, joka on mahdollisesti vaarallista ja saastunutta.
<P>
Mielestäni on erittäin tärkeää, että parlamentti ja Euroopan komissio kehottavat Espanjan valtion, Yhdistyneen kuningaskunnan ja Gibraltarin viranomaisia perustamaan elimen laivaliikenteen valvontaa ja seurantaa varten.
<SPEAKER ID="025" NAME="Ian Hudghton" AFFILIATION="Verts/ALE">
(EN) Arvoisa puhemies, haluan kiinnittää huomiota uudistukseen Euroopan meriympäristön suojelun alalla. Lauantaina Skotlanti otti ensimmäisenä Euroopan maana käyttöön kalastuksen reaaliaikaista kieltämistä koskevan vapaaehtoisen järjestelyn eräillä kalastusalueilla turskakantojen suojelemiseksi. Skotlannin uusi hallitus ja kalastusala kehittivät tämän järjestelyn yhteisaloitteena, ja sen toivotaan tarjoavan mallin tulevia merensuojeluhankkeita varten. Ymmärtääkseni Skotlannin hallitus on käynnistänyt Tanskan ja Norjan vastaavien tahojen kanssa pyrkimykset ottaa oppia tästä erityishankkeesta.
<P>
Tähän mennessä yhteinen kalastuspolitiikka on ollut Skotlannille pelkkä katastrofi ja uskon vahvasti, että kalastuksenhoidon tulevaisuus ei riipu Brysseliin keskitetystä valvonnasta vaan kalastusta harjoittavien maiden suorasta yhteistyöstä. Skotlannin hallitusta ja kalastusalaa on kiitettävä näin innovatiivisen lähestymistavan käyttöönotosta tässä asiassa. Sillä välin toivon, että kun asia tulee neuvoston joulukuun istunnon käsittelyyn, niiden vapaaehtoiset ponnistelut otetaan huomioon, tunnustetaan ja palkitaan.
<SPEAKER ID="026" NAME="Urszula Krupa" AFFILIATION="IND/DEM">
(PL) Arvoisa puhemies, natsien hyökkäys Puolaan 1. syyskuuta 1939 oli yksi lukuisista kotimaahani kohdistuneista väkivallanteoista. Yli kuusi miljoonaa puolalaista menehtyi seuraavien kuuden sotavuoden aikana. Tämä merkitsi 17 prosenttia Puolan väkiluvusta, joka oli siihen aikaan 35 miljoonaa.
<P>
Kaksi viikkoa myöhemmin, 17. päivänä syyskuuta 1939, myös Neuvostoliitto hyökkäsi Puolaan Molotov-Ribbentrop-sopimuksen mukaisesti. Yli 22 000 Puolan älymystöön kuulunutta henkilöä menehtyi kotimaatani monien pitkien vuosien ajan miehittäneiden neuvostoliittolaisten ampumiin luoteihin. Tämä selittää, miksi miljoonat maanmieheni olivat niin toiveikkaita, kun saimme takaisin itsenäisyytemme. Lukuisista hienoista puheista ja Euroopan unionin tasa-arvoisia oikeuksia ja syrjimättömyyttä koskevista iskulauseista huolimatta jotkut saksalaiset poliitikot ja Saksan eri tiedotusvälineet suhtautuvat kuitenkin jatkuvasti hyökkäävästi kotimaatani, Puolan kansaa, Puolan hallitusta ja katolisia tiedotusvälineitä, varsinkin Radio Maryja -radioasemaa, kohtaan. Tämä osoittaa, että Puolan vastainen aggressiivinen ilmapiiri on yhä voimissaan.
<P>
Hyökkäyksen vuosipäivänä minä pyydän elävien ja kuolleiden puolesta tekemään lopun tästä väkivallasta, joka voitaisiin tulkita pyrkimykseksi päästä tavoitteisiin, joita ei sodan avulla onnistuttu saavuttamaan.
<SPEAKER ID="027" NAME="Puhemies">
(DE) Kiitos. Sovinnonteko kuuluu aina Euroopan tärkeisiin tehtäviin.
<SPEAKER ID="028" NAME="Viorica-Pompilia-Georgeta Moisuc" AFFILIATION="ITS">
(RO) Arvoisa puhemies, puheenvuoroni koskee romanialaisten oikeuksia Serbiassa ja Bulgariassa. Tonavan oikealla rannalla oleva alue Luoteis-Serbiassa ja Luoteis-Bulgariassa, mukaan lukien Ratan-vuorten ja Tonavan välinen alue ja Moravian laakson ja Timocin laakson välinen alue Serbiassa sekä Vidinin alue aina Lomiin saakka Bulgariassa, on pääasiassa romanialaisten asuttamaa. He muodostavat 300 000 asukkaan suuruisen vähemmistön, joka asuu yli 130 pienessä ja keskisuuressa kylässä ja 20 kaupungissa. Heitä ei tunnusteta kansalliseksi vähemmistöksi, heille ei järjestetä jumalanpalveluksia romanian kielellä eikä heidän äidinkieltään romaniaa opeteta heidän kouluissaan. Romanian kieltä, kirjallisuutta ja historiaa opiskellaan lähes salaa yksityiskodeissa. Mãlãiniþassa sijaitseva ainut romanialainen kirkko puretaan lähiaikoina. Ihmisoikeuksia valvova Helsinki-komitea on Serbiassa kiinnittänyt huomiota alueella elävien romanialaisten epätoivoiseen tilanteeseen ja heidän oikeuteensa säilyttää kansallinen identiteettinsä. Kehotan tässä yhteydessä Euroopan toimielimiä tutkimaan tilannetta kiireellisesti ja puuttumaan siihen, jotta romanialaisen vähemmistön oikeuksia kunnioitettaisiin Serbiassa ja Bulgariassa.
<SPEAKER ID="029" NAME="Marian-Jean Marinescu" AFFILIATION="PPE-DE">
(RO) Arvoisa puhemies, Euroopan unionista tehdyn sopimuksen 29 artiklassa terrorismi määritellään vakavaksi rikokseksi. Kyseisessä sopimuksessa terrorismirikoksiksi katsotaan toimet, joiden vaikutukset vaarantavat ihmishenkiä, jotka edistävät väkivaltaa ja joilla pyritään pelottelemaan väestöä. Tämän määritelmän voidaan katsoa kattavan tapahtumat, joita olemme saaneet todistaa Budapestissa Unkarin kaartin perustamisen yhteydessä. Unkarin kaartin päällikkö esitti silloin joitakin melko järkyttäviä lausuntoja, joissa hän toi ilmi huolensa Slovakiasta ja Romaniasta, kahdesta maasta, joissa elää unkarilaisia yhteisöjä ja jotka voisivat hyökätä Unkariin. Mielestäni tämäntyyppiset järjestöt ja ääritoimet kannustavat separatistiliikettä sellaisten vähemmistöjen parissa, joilla jo on autonomiapyrkimyksiä, eikä tällainen tilanne ole EU:n jäsenvaltiolle soveliaan menettelytavan mukaista. Tällaiset järjestöt pitäisi hajottaa, ja Unkarin kaartin esittämien lausuntojen ja muiden vastaavien kannanottojen pitäisi olla laissa kiellettyjä ja rangaistavia. Näin ollen rohkenen kehottaa, että EU:n toimielinten johtajat tuomitsevat tiukasti tämäntyyppiset näkemykset ja pyytävät perusoikeusvirastoa laatimaan kertomuksen tapahtuneesta ja seuraamaan tilannetta, jossa vähemmistöt joutuvat Unkarissa elämään.
<SPEAKER ID="030" NAME="Bernard Poignant" AFFILIATION="PSE">
(FR) Arvoisa puhemies, lukuisat dramaattiset tapahtumat monissa maissamme palauttavat mieliimme eurooppalaiset velvoitteemme. Näin on myös kotimaassani, missä rahtialus on aiheuttanut kalastajan kuoleman. Tämä saa meidät ajattelemaan meriturvallisuutta, ja tällä hetkellä ranskalaisille on selvää, missä Kiribatin tasavalta sijaitsee. Kehottaisin teitä vilkaisemaan kartastoa: maa ei ole kovin tunnettu, mutta kyseessä on mukavuuslippuvaltio. Euroopan unionin on kiireellisesti kiristettävä suhtautumistaan mukavuuslippulaivoihin, nopeutettava Erika III -pakettiin sisältyvää lainsäädäntöä, kehitettävä jonkinlainen ”Erika IV” -paketti merimiesten koulutusta ja työoloja koskevista sosiaalisista kysymyksistä sekä samanaikaisesti kehitettävä maidemme toiminnan koordinointia Kansainvälisessä merenkulkujärjestössä.
<P>
Kyseessä on vanha, usein esiin tuleva aihe, mutta lukuisat tragediat palauttavat sen jälleen mieliimme. Kehotan teitä, arvoisa komission jäsen, vauhdittamaan ponnistelujanne tämänsuuntaisesti yhdessä poissa olevan neuvoston jäsenen kanssa.
<SPEAKER ID="031" NAME="Silvia Ciornei" AFFILIATION="ALDE">
(RO) Arvoisa puhemies, Euroopan komissio järjestää 18. lokakuuta 2007 Euroopan unionin ihmiskaupan vastaisen teemapäivän. Kannatan tätä aloitetta, jolla Euroopan kansalaiset saadaan tietoisiksi tästä arkaluontoisesta ja - suurelta osin - huonosti tunnetusta aiheesta, joka koskee vuosittain noin kahta ja puolta miljoonaa uhria. Tästä syystä haluaisin jälleen kerran kiinnittää huomiota siihen seikkaan, että jäsenvaltioiden pitäisi tehostaa toimiensa koordinointia onnistuneiden tulosten saavuttamiseksi tämänkaltaisen ilmiön vastaisessa toiminnassa. Tällä hetkellä tämä ei ole mahdollista kansallisten lainsäädäntöjen vuoksi. Jäsenvaltioilla on kuitenkin käytettävissään vuonna 2005 tehty Euroopan neuvoston ihmiskaupan vastainen yleissopimus, joka on kaikkein kattavin oikeudellinen asiakirja tämän ilmiön vastaisessa toiminnassa. Tähän mennessä kuitenkin vain 18 jäsenvaltiota 27:stä on allekirjoittanut yleissopimuksen ja vain kolme jäsenvaltiota on sen ratifioinut. Tästä syystä rohkenen kehottaa Euroopan komissiota pyytämään neuvostolta valtuuksia allekirjoittaa ihmiskaupan vastainen yleissopimus Euroopan yhteisöjen puolesta. Arvoisa puhemies, ihmiskauppa on vakava ihmisoikeuksia loukkaava rikkomus. Meidän on nyt siirryttävä sanoista tekoihin. On aika edistää ihmiskauppiaiden rankaisemista ja uhrien oikeuksien suojelua. Uhreja myydään ja jälleenmyydään, heitä kohdellaan orjina nykyaikaisessa Euroopassa, tässä Euroopassa, jonka me ylpeästi sanomme perustuvan ihmisoikeuksien kunnioittamiseen.
<SPEAKER ID="032" NAME="Stanisław Jałowiecki" AFFILIATION="PPE-DE">
(PL) Arvoisa puhemies, haluaisin aluksi ilmaista vilpittömän osanottoni kaikkien Kreikan ja muiden maiden luonnonkatastrofeissa menehtyneiden uhrien perheille. Sydäntäni ahdistaa, kun ajattelen heitä. Kymmenen vuotta sitten jouduin itsekin kokemaan tuhoisan tulvan, joten ymmärrän erittäin hyvin, mitä se aiheuttaa.
<P>
Ikävä kyllä katastrofeja tapahtuu jatkossakin. Euroopan nopean toiminnan joukkojen perustaminen on tästä syystä erityisen tarpeellista. Tuen voimakkaasti tämäntyyppisten joukkojen perustamista ensi tilassa. On outoa, ettemme vastusta käytännöllisesti katsoen millään tavalla lukuisten Euroopan unionin virastojen perustamista, vaikka niiden tyyppisiä byrokraattisia elimiä on tällä hetkellä useita kymmeniä. Kuitenkin me esitämme aina lukemattomia varauksia, kun ihmishenkiä on vaarassa. Nyt on aika päästä tästä asenteesta ja perustaa eurooppalaisia yksikköjä, jotka suunnitellaan YK:n niin kutsuttujen sinibarettien mallin mukaisesti mutta jotka puolestaan käyttävät ehkä punaisia tai valkoisia baretteja. Näiden yksikköjen tehtävänä olisi suojella meitä pikemminkin toistuvilta ja uhkaavilta luonnonkatastrofeilta kuin ihmisiltä.
<SPEAKER ID="033" NAME="Csaba Sándor Tabajdi" AFFILIATION="PSE">
(HU) Elävä elämä on nopeasti osoittanut oikeiksi ne perusteet, joita käytimme yhdessä Euroopan parlamentissa toimivien kollegojeni kanssa, kun vastustimme Euroopan komissiota ja sen päätöstä lopettaa maissin interventiot.
<P>
Komissio oli huolissaan siitä, että interventiojärjestelmää ei pystyttäisi ylläpitämään ylijäämämaissin vuoksi, vaikka markkinasuuntaukset eivät tätä osoittaneetkaan. Komission ostaessa hintana oli 101 euroa ja komission nyt käyttämä myyntihinta on kaksinkertainen. Näin se saa huomattavaa voittoa maissin intervention avulla samaan aikaan, kun kuivuus on lamauttanut Euroopan ja karjankasvattajilla ei ole ollut riittävästi jyviä. Tämä herättää kysymyksiä Euroopan unionin luotettavuudesta: varastoja on vielä saatavilla, mutta monikansalliset keinottelijat ostavat ne tyhjiin, kun taas rehelliset karjankasvattajat eivät pysty hankkimaan eläimilleen riittävästi rehua. Tämä heikentää luottamusta Euroopan komissioon ja Euroopan unioniin.
<SPEAKER ID="034" NAME="Cristian Silviu Buşoi" AFFILIATION="ALDE">
Arvoisa puhemies, hyvät kollegat, Romanian hallitus päätti, että Euroopan parlamentin vaalit järjestettäisiin 25. marraskuuta 2007. Tuona päivänä saamme olla todistamassa hetkeä, jota voitaisiin kutsua historialliseksi. Romanian kansalaiset saavat äänestää suoraan Euroopan parlamentin jäsenten vaaleissa. Kyseisenä päivänä testataan, miten vakavasti ja sitoutuneesti haluamme olla EU:n jäsenvaltio. Romaniassa vaalikampanja tarjoaa tilaisuuden käydä keskusteluja kiinnostavista Euroopan unionia koskevista aiheista: Euroopan unionin tulevaisuudesta, perustuslakisopimuksesta, seuraavasta laajentumisesta, sisäisestä uudistuksesta, Euroopan toimielinten tehokkuudesta, vapaasta pääsystä työmarkkinoille. Näistä aiheista olisi vaalikampanjan aikana keskusteltava sellaisten politisoitujen kysymysten sijasta, jotka eivät kuulu kansalaisten jokapäiväiseen asialistaan, kuten aikaistetut vaalit, epäluottamuslause, perusteettomat poliittiset hyökkäykset. Jotta vaaleja edeltävän kauden ja itse vaalikampanjan aikana käytävien keskustelujen laatua voitaisiin parantaa, pyydän kokeneita Euroopan parlamentin jäseniä heidän poliittisista näkemyksistään riippumatta vierailemaan Romaniassa vaaleja edeltävänä aikana, jotta Euroopan parlamentin kampanjan asialistaa täydennettäisiin sellaisilla eurooppalaisilla aiheilla, joista on keskusteltava johdonmukaisesti ja vakavasti sekä Romaniassa että muissa Euroopan maissa.
<SPEAKER ID="035" NAME="Hélène Flautre" AFFILIATION="Verts/ALE">
(FR) Arvoisa puhemies, haluan ilmoittaa teille, että Agrigentossa Sisiliassa on parhaillaan käynnissä oikeudenkäynti, jossa seitsemää tunisialaista kalastajaa syytetään avustamisesta laittomassa maahanmuutossa, vaikka he pelastivat 8. päivänä elokuuta 44 ihmistä, muun muassa 11 naista, joista kaksi oli raskaana, sekä kaksi lasta. Nyt heitä syytetään avustamisesta laittomassa maahanmuutossa, ja tällaista tapahtuu Euroopan maaperällä. Mielestäni parlamentin pitäisi tuomita tällainen solidaarisuutta loukkaava rikos, joka on nyt tapahtumassa, niin kuin oikeudenkäynti osoittaa. Valtuuskunnan on tarkoitus matkustaa Agrigentoon tänä perjantaina, ja voin vain kannustaa sen jäseniä ja heidän johtajaansa - teitä, arvoisa puhemies - ilmaisemaan tukensa näille seitsemälle tunisialaiselle kalastajalle.
<SPEAKER ID="036" NAME="Kathy Sinnott" AFFILIATION="IND/DEM">
(EN) Arvoisa puhemies, Freedom Drivers -kuljettajat vierailevat parlamentissa jälleen tällä viikolla. Freedom Drivers -kuljettajat ovat huollettavia vammaisia, jotka haluavat muiden tavoin nauttia Euroopan edustamasta liikkumisen vapaudesta. He tulevat tänne pyytääkseen sellaista lainsäädäntöä, joka mahdollistaisi heille tällaisen liikkumisen vapauden.
<P>
He haluavat kertoa esteistä, joita he kohtaavat. Monet näistä esteistä ovat meidän aikaansaannostamme, ja niiden poistamisen pitäisi olla haaste parlamentille sekä maille ja kansoille, joita edustamme. Minun haasteeni teille, arvoisa komission jäsen, on se, että tämä on jo kolmas vuosi, jona he vierailevat täällä, ja muutokset ovat olleet vähäisiä. Toki olemme parantaneet lentomatkustajien oikeuksia, mutta muuten meillä on vähän kerrottavaa heille. Milloin me voimme odottaa kauan kaivattua vammaisdirektiiviä, jolla olisi todellista lainsäädännöllistä merkitystä vammaisten tasa-arvolle?
<SPEAKER ID="037" NAME="Anna Záborská" AFFILIATION="PPE-DE">
(SK) Ennen Euroopan unioniin liittymistä muutamat Keski-Euroopan kansat ajattelivat Euroopan unionin jäsenyyden ratkaisevan kaikki ongelmamme. Näin ei ole käynyt. Vaikka Euroopan unioni luotiin turvaamaan rauhaa Euroopassa, minun on tuotava esiin tilanteen radikaalistuminen Unkarissa. Niin kutsutun Unkarin kaartin jäsenet vannoivat valansa joitakin päiviä sitten. Sen johtajat puhuvat kaikille unkarilaisille yhteisestä rajasta, ja kaartin perustamiskirjassa puhutaan pakollisesta asekoulutuksesta. He pukeutuvat univormuihin ja saavat tukea entiseltä hallituksen ministeriltä. Slovakian ja Unkarin suhteet ovat viime aikoina huonontuneet.
<P>
Joitakin kuukausia sitten Unkarin pääministeri kieltäytyi tapaamasta slovakialaista virkaveljeään, ja toisen maailmansodan tulosten tarkastelusta on käynnistetty uusi keskustelu. Kehotan Unkarin hallitusta ryhtymään puolisotilaallisen kaartin vastaisiin toimiin ja hajottamaan sen. Me slovakialaiset olemme julistaneet vastaavanlaiset radikaalit järjestöt laittomiksi maassamme. Tämäntyyppistä toimintaa ei voida hyväksyä 2000-luvun Euroopassa. Sovinnonteko ja keskinäinen anteeksipyyntö ovat meidän kaikkien etujen mukaisia: Slovakian ja Unkarin katoliset piispat toimivat tässä asiassa edelläkävijöinä viime vuonna Ostrihomissa. Tätä merkitsee käytännössä sanoa ”ei” ääriliikkeille.
<SPEAKER ID="038" NAME="Evgeni Kirilov" AFFILIATION="PSE">
(EN) Arvoisa puhemies, olimme äskettäin kollegojeni kanssa hyvin oudon ilmiön silminnäkijöinä Frankfurtin lentokentän terminaalissa 1B. Bulgaria Air -lentoyhtiön lennolla Sofiaan lähtevät matkustajat joutuivat läpäisemään kaksi perättäistä turvatarkastusta, jotka olivat täysin toistensa kaltaisia.
<P>
Kysyttyäni terminaalin virkailijoilta, miksi matkustajat joutuivat jonottamaan kahdessa pitkässä jonossa läpäistäkseen samat turvatarkastusmenettelyt, sain vastaukseksi järjettömän selityksen siitä, että Frankfurtin lentokenttä oli ylikuormitettu ja jälkimmäiset tarkastukset olivat tarpeen muualta saapuvien ylimääräisten matkustajien vuoksi.
<P>
Myöhemmin minulle kerrottiin luotettavasta lähteestä, että näitä kaksinkertaisia tarkastuksia käytetään terminaalissa 1B tiettyinä viikonpäivinä lennoilla, jotka suuntautuvat seuraaviin EU:n jäsenvaltioihin: Bulgaria, Puola ja Romania.
<P>
Arvoisa puhemies, odotan komission reagoivan tähän käytäntöön, koska se ei koske ainoastaan lentomatkustajien oikeuksia vaan myös Euroopan kansalaisten ihmisoikeuksia.
<SPEAKER ID="039" NAME="Maria Petre" AFFILIATION="PPE-DE">
(RO) Euroopan unioniin liittymisestä tehdyssä sopimuksessa Romania sitoutui järjestämään Euroopan parlamentin vaalit tämän vuoden loppuun mennessä. Ikävä kyllä Romanian hallitus lykkäsi Euroopan parlamentin vaalien järjestämispäivää alun perin suunnitellusta toukokuun 13. päivästä marraskuun 25. päivään. Analyysien mukaan pääsyynä päivämäärän siirtämiselle oli tiettyjen poliittisten puolueiden, myös hallituspuolueiden, pelko vaalien tuloksesta. Vanhan romanialaisen sananlaskun mukaan ”voit juosta mutta et piiloutua”. Romanian hallitus pelkää paitsi kyseisiä vaaleja, ikävä kyllä myös naisia. Hallituksessa ei ole ainuttakaan naista, ja tämä on poikkeuksellista EU:n jäsenvaltioissa. Romanian 35 tämänhetkisestä Euroopan parlamentin jäsenestä 12 on naisia. Marraskuun vaalien jälkeen poliittisten puolueiden pitäisi pystyä muuttamaan sukupuolijakaumaa ja niiden pitäisi nimetä Euroopan parlamenttiin ainakin 18 naista. Haluaisin taata teille, että demokraattinen puolue - Euroopan kansanpuolueen jäsenenä - toimii tämänsuuntaisesti. Tästä syystä haluaisin muistuttaa Romanian pääministeriä siitä, että Romania on ollut osa Euroopan unionia 1. päivästä tammikuuta alkaen ja että vuosi 2007 on Euroopan yhdenvertaisten mahdollisuuksien teemavuosi.
<SPEAKER ID="040" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, viime perjantaina Puolan ammattiliiton jäsenet Gdańskin laivatelakalta osoittivat mieltään Euroopan komission päärakennuksen edessä Brysselissä.
<P>
Heinäkuussa Euroopan komissio esitti uhkavaatimuksen, jonka mukaan Puolan oli toimitettava kuukauden kuluessa suunnitelmat telakan tuotantokapasiteetin vähentämisestä. Komissio vaatii sulkemaan kaksi Gdańskissa toimivista kolmesta liukutelakasta, jos telakkaa ei kehoteta palauttamaan valtiontukea, jota se on saanut Puolan hallitukselta 1. toukokuuta 2004 alkaen. Euroopan komission jäsenet vakuuttavat, että komission tavoitteena on telakan uudenaikaistaminen, ei sen sulkeminen. Itse asiassa tuotantokapasiteetin voimakas vähentäminen yhdessä kahden liukutelakan sulkemisen kanssa tekisi laitoksen toiminnasta kannattamatonta. Käytännössä tuloksena olisi lukuisten työpaikkojen menetys ja lopulta telakan toiminnan romahtaminen.
<P>
Gdańskin telakka ei kuitenkaan ole pelkästään tavallinen laivanrakennuslaitos, joka työllistää suuren määrän työntekijöitä. Se on myös yksi Puolan ja yhdistyneen Eurooppamme nykyhistorian tärkeimmistä tunnusmerkeistä, nimittäin Solidaarisuusliikkeen syntymäpaikka.
<P>
Euroopan parlamentin pitäisi kannustaa Euroopan komissiota etsimään tilanteeseen sopivaa ratkaisua, jossa etusijalle asetettaisiin telakan ja sen työntekijöiden etu. Hoitaessamme tehtäväämme eurooppalaisen yhteiskunnan äänitorvena meidän pitäisi osoittaa solidaarisuutta telakan työntekijöille ja vaatia ratkaisua, jolla taattaisiin sekä telakan jatkuvuus että kunnioitus tätä nyky-Euroopan historian tunnusmerkkiä kohtaan.
<SPEAKER ID="041" NAME="Marios Matsakis" AFFILIATION="ALDE">
(EN) Arvoisa puhemies, Amnesty International on maineeltaan moitteeton järjestö, joka vuosikausien uutteran työnsä ansiosta on auttanut suuresti ihmisoikeusloukkausten torjunnassa kaikkialla maailmassa ja joka on ansainnut kaikkien oikeutta, vapautta ja demokratiaa arvostavien kunnioituksen. Amnesty International on kuitenkin odotetusti hankkinut paljon vihollisia. Yksi näistä vihollisista on Turkissa. Monet Amnesty Internationalin raportit käsittelevät Turkkia, ja tämä on huolestuttanut maassa armeijan valvoman ”syvän valtion” järjestelmän edustajia.
<P>
Järjestelmän edustajat reagoivat äskettäin hyökkäävästi jälleen kerran. Niin kuin todennäköisesti hyvin tiedätte, ”syvä valtio” on tehnyt Konstantinopolin paikallisviranomaisten välityksellä päätöksen niin kutsutusta ”laittomasta varainhankinnasta”, ja päätöksen seurauksena se jäädytti Amnesty Internationalin pankkitilit Turkissa. Kysymyksessä on selkeä pyrkimys lamauttaa Amnesty Internationalin toimintakyky maassa.
<P>
Kehotan teitä esittämään Turkin hallitukselle tiukkoja vaatimuksia, jotta olisi selvää, ettei parlamentti hyväksy edellä kuvattua hyökkäystä Amnesty Internationalia kohtaan ja että tämäntyyppiset hyökkäykset haittaavat merkittävästi Turkin edistymistä valmisteluissaan Euroopan unioniin liittymiseksi.
<SPEAKER ID="042" NAME="Gerard Batten" AFFILIATION="IND/DEM">
(EN) Arvoisa puhemies, kuinka paljon Euroopan unionin jäsenyys maksaa Yhdistyneelle kuningaskunnalle? Julkaisin viime viikolla toisen vuosittaisen raporttini juuri tästä aiheesta. Välittömien ja välillisten kustannusten laskennan perusteella sain tulokseksi, että EU:n jäsenyys maksaa Yhdistyneelle kuningaskunnalle vuosittain bruttona vähintään 60,1 miljardia Englannin puntaa tai nettona 50,6 miljardia Englannin puntaa. Tämä vastaa bruttona yli 1 000 Englannin puntaa tai nettona 843 Englannin puntaa jokaista miestä, naista ja lasta kohden Yhdistyneessä kuningaskunnassa. Toisin sanoen se merkitsee bruttona 114 000 Englannin puntaa tai nettona 96 000 Englannin puntaa minuutissa. Suurin osa Yhdistyneen kuningaskunnan kansasta ymmärtää tämän olevan valtavaa varojen tuhlausta.
<P>
Ei ole mikään ihme, että Yhdistyneen kuningaskunnan pääministeri Gordon Brown kieltäytyy järjestämästä Yhdistyneen kuningaskunnan kansalle kansanäänestystä uudesta uudistussopimuksesta. Mikäli hänen mielestään EU tarjoaa rahoille vastinetta, hänen olisi hyväksyttävä haasteeni ja teetettävä riippumaton kustannus-hyötyanalyysi sen osoittamiseksi. Se olisi järkevä teko.
<SPEAKER ID="043" NAME="Milan Gaľa" AFFILIATION="PPE-DE">
(SK) Neljän Visegrad-maan sekä Bulgarian ja Romanian elementtikerrostalot rakennettiin 40 vuotta sitten, ja ne ovat peruskorjauksen tarpeessa. Varoja on mahdotonta saada rakennerahastoista vähämerkityksistä tukea koskevan de minimis -säännön vuoksi. Tämän ehdon mukaan yksittäinen edunsaaja ei voi saada valtiolta ilman Euroopan komission hyväksyntää yli 200 000 euron (noin 6,8 miljoonan korunan) suuruista avustusta kolmen vuoden aikana. Elementtitalojen hallinnoinnista ovat vastuussa vain muutamat ryhmittymät, asunto-osuuskunnat tai hallintomiehet. Yhden elementtitalon peruskorjaus maksaa keskimäärin 580 000 Slovakian korunaa ja yhden asunnon peruskorjaus noin 17 000 euroa. Uusille jäsenvaltioille olisi eduksi, jos komissio ei soveltaisi de minimis -sääntöä joissakin tapauksissa.
<P>
Kesäkuun lopussa edellä mainittujen maiden ministerit sopivat asiantuntijaryhmän perustamisesta komission kanssa käytäviä neuvotteluja varten. Ryhmän tehtävänä on yhdenmukaistaa lainsäädäntöä niiden ehtojen mukaisesti, jotka koskevat rakennerahastojen kautta myönnettävän EU:n rahoituksen saamista elementtitalojen peruskorjaukseen. Elementtitalot ovat keskeisin kaupunkien uudistamiseen liittyvä ongelma EU:n uusissa jäsenvaltioissa. Koska talot ovat hyvin ränsistyneessä kunnossa, pyydän Euroopan komissiota sekä teitä, hyvät kollegani, tukemaan tätä aloitetta.
<SPEAKER ID="044" NAME="Glyn Ford" AFFILIATION="PSE">
(EN) Arvoisa puhemies, haluaisin kiinnittää parlamentin huomion traagiseen tulipaloon Penhallow-hotellissa Newquayn ranta-alueella Cornwallissa, joka kuuluu vaalipiiriini.
<P>
Tulipalossa kuoli kolme ihmistä: yksi kuoli hypättyään korkealta ikkunasta ja kaksi ihmistä - joista toinen oli huhun mukaan vammainen - kuoli huoneisiinsa. Nämä ihmiset eivät todennäköisesti olisi kuolleet, jos he olisivat eläneet jossakin muualla Euroopan unionin alueella. Esimerkiksi Unkarissa tämänkorkuisessa hotellissa olisi oltava sprinklerijärjestelmä. Euroopassa on neljän viime vuoden aikana kuollut tulipaloissa 60 ihmistä sellaisissa hotelleissa, joissa ei ole ollut sprinklerijärjestelmää. Yhtään ihmistä ei ole kuollut Euroopassa sellaisen hotellin tulipalossa, jossa on ollut sprinklerijärjestelmä.
<P>
Pyydän komissiota ottamaan huomioon tämän seikan ja tekemään ehdotuksia hotellien paloturvallisuuteen liittyvästä lainsäädännöstä kaikkialla Euroopan unionissa.
<SPEAKER ID="045" NAME="Marco Cappato" AFFILIATION="ALDE">
(IT) Arvoisa puhemies, hyvät kollegat, viime vaalikauden aikana radikaalipuoluetta edustava kollegamme Maurizio Turco esitti Euroopan komissiolle joitakin kysymyksiä katolisen kirkon ja sen ympärille keskittyneiden yritysten veroetuuksista Italiassa ja Espanjassa.
<P>
Italia sai vasta pari viikkoa sitten komission vastaukset tietopyyntöön. Espanjassa arvonlisäverolainsäädäntöä muutettiin kysymysten seurauksena niin, että kyseiset edut ja etuudet poistetaan.
<P>
Italiassa seurauksena oli sen sijaan lukuisia täysin sopimattomia reaktioita: muutamat ihmiset, muun muassa entinen ministeri Maurizio Gasparri, menivät jopa niin pitkälle, että puhuivat Bin Ladenin toimintaan verrattavista toimista, kun taas toiset ovat puhuneet kirkon vastaisesta rasismista. Jopa Euroopan parlamentin varapuhemies Mario Mauro on viitannut puheessaan radikaalipuolueen ministerin, Emma Boninon, antikatoliseen ja -sosiaaliseen vaikutukseen.
<P>
Mielestäni parlamentin pitäisi olla tyytyväinen siihen, että Euroopan komissiolle esitetyillä kysymyksillä on kerrankin näin kouriintuntuvia vaikutuksia, ja uskoakseni meidän on jatkettava tämän aloitteen tukemista.
<SPEAKER ID="046" NAME="Philip Claeys" AFFILIATION="ITS">
- (NL) Arvoisa puhemies, saatatte tietääkin, että Brysselissä oli tarkoitus järjestää 11. päivänä syyskuuta rauhanomainen mielenosoitus Euroopan islamilaistumista vastaan. Useista jäsenvaltioista peräisin olevat kansalaiset halusivat järjestää tämän mielenosoituksen, ja sen tarkoituksena oli ennen kaikkea vedota Euroopan toimielimiin yleensä ja erityisesti Euroopan parlamenttiin. Tästä syystä paikaksi sovittiin Luxemburgin aukio aivan parlamentin sisäänkäynnin vieressä.
<P>
Nyt Brysselin sosialistinen pormestari on kuitenkin ehdottomasti kieltänyt mielenosoituksen. Tämä saattaa sanan- ja kokoontumisvapauden naurunalaiseksi. Tässä ei ole niinkään kysymys Brysselin tai Belgian sisäisestä asiasta, vaan kysymyksestä, joka koskee meitä parlamenttina, ja tästä syystä teidän olisi asianmukaista vastustaa Brysselin mielenosoituksen kieltämistä. Ei ole mahdollista, että me Euroopassa tuemme Euroopan toimielinten välityksellä demokraattisia perusoikeuksia kaikkialla maailmassa, samalla kun Brysselissä, Euroopan unionin sydämessä, nämä samat perusoikeudet poljetaan jalkoihin.
<SPEAKER ID="047" NAME="David Sumberg" AFFILIATION="PPE-DE">
(EN) Arvoisa puhemies, nousen esittämään puheenvuoroni pahoilla mielin, sillä ihailen ja arvostan teitä suuresti. Haluan kuitenkin vastustaa sitä seikkaa, että viime viikolla Brysselin parlamenttirakennuksessa annettiin järjestää konferenssi, joka oli näennäisesti omistettu Lähi-idän rauhalle mutta joka itse asiassa osoittautui yksipuoliseksi, ennakkoluuloiseksi, puolueelliseksi ja edustavuudeltaan kyseenalaiseksi hyökkäykseksi Israelin valtiota kohtaan. Pelkäänpä, että konferenssi erosi jyrkästi siitä, mitä todellisuudessa on käynnissä alueella, jossa Israelin pääministerin ja palestiinalaishallinnon presidentin väliset neuvottelut etenevät hyvin maltillisesti Yhdysvaltain suojeluksessa.
<P>
Kuten tiedätte, kyseessä ei ollut Euroopan parlamentin konferenssi. Se järjestettiin parlamentin rakennuksessa ja tämän ansiosta järjestäjät saivat puheilleen tunnustusta ja meidän hyväksyntämme. Saitte henkilökohtaista kiitosta konferenssin järjestämisen helpottamisesta. Mielestäni meidän pitäisi harkita tarkoin, ennen kuin teemme tällaista uudelleen. Euroopan parlamentin rakennusta ei ole tarkoitettu kokoustilaksi mille tahansa ryhmälle, joka haluaa esittää vastalauseensa yhdestä tai toisesta ongelmasta maailmassa. Missään tapauksessa sinne ei pitäisi päästää ääriaineksia, jotka eivät koskaan myönnä, että rauha voidaan saavuttaa Lähi-idässä, kuten kaikkialla muuallakin, ainoastaan neuvottelemalla eikä luodein ja pommein.
<SPEAKER ID="048" NAME="Puhemies">
(EN) Hyvä David Sumberg, koska osoititte puheenvuoronne parlamentin puhemiehelle, haluaisin ensiksi kiittää teitä arvostavista huomautuksistanne. Minun on kuitenkin selvennettävä, että on asioita, jotka eivät kuulu puhemiehen toimivaltaan. Tästä asiasta teki päätöksen puheenjohtajakokous, ja siksi minun oli pantava se täytäntöön.
<P>
Konferenssin järjesti Yhdistyneiden Kansakuntien elin. Sen vuoksi kyseessä ei ollut mikä tahansa elin vaan paremminkin YK:n elin. Selitin asian virallisessa kirjeessäni Knessetin puhemiehelle, ja olen selittänyt sen myös suurlähettiläälle. Euroopan parlamentin puhemiehen tehtävien osalta on sanottava, että en osallistunut konferenssiin enkä ottanut vastaan yhtään puhujista. Konferenssi järjestettiin Euroopan parlamentissa, mutta Euroopan parlamentti ei ollut siitä vastuussa. Mielestäni teidän pitäisi ottaa tämä huomioon.
<SPEAKER ID="049" NAME="Puhemies">
(DE) Minun on kuitenkin nyt muistutettava teitä, että puhemies, joka pyrkii aina sovittamaan asiat parlamentin jäsenille sopivalla tavalla, vetoaa nyt työjärjestyksen 144 artiklaan. Sen mukaan puhemies voi myöntää jäsenille puheenvuoroja enintään kolmenkymmenen minuutin ajan. Minusta on aina ollut selvää, että kyseessä oli vähimmäismäärä, ja siitä syystä olen aina tulkinnut tätä määräystä suurpiirteisesti. Se merkitsee, että David Sumberg on ikävä kyllä tällä kertaa viimeinen jäsen, jolle myönnetään puheenvuoro. Toivon kuitenkin, että hänelle esittämäni vastaus on ollut valaiseva ja että se on selvittänyt tähän tapahtumaan liittyvää tilannetta.
<P>
Keskustelu on päättynyt.
