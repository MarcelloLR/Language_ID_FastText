<CHAPTER ID="003">
Puhemiehen julkilausumat
<SPEAKER ID="007" NAME="Puhemies">
(PL) Haluan esittää useita huomautuksia tämän istuntojakson avauksen yhteydessä. Katseemme on tänään kääntynyt kohti Euroopan unionin eteläisiä naapureita. Viime päivien mullistavat tapahtumat Egyptissä ovat antaneet koko alueen yhteiskunnille uutta rohkeutta. Me ihailemme niiden rohkeutta, päättäväisyyttä ja pyrkimystä demokratiaan. Tämä asenne on jo saanut aikaan merkittäviä muutoksia, joita me vilpittömästi tuemme. Pahoittelemme kuitenkin sitä, että tätä ei ole saavutettu ilman ihmishenkien menettämistä. Kehotamme kaikkia alueen hallituksia käynnistämään vuoropuhelun kansalaistensa kanssa. Haluamme, että rauhanomaisesti mieltään osoittavien kansalaisten kaikenlainen häirintä lopetetaan ja vuosikausia kestäneet poikkeustilat kumotaan. Vaadimme täyden sananvapauden palauttamista. Kansan ääntä on kuunneltava. Tämä on myös tärkeä tavoite koko Euroopan unionille ja meille kaikille. Meidän on syytä muistaa, että vuonna 1989 monet eurooppalaiset poliitikot pelkäsivät Keski- ja Itä-Euroopassa tapahtuneita muutoksia, joten emme saa nyt pelätä täysimittaista poliittista ja taloudellista osallistumista. Meidän on autettava naapureitamme saavuttamaan demokraattiset päämääränsä, jotta he haluavat elää omissa valtioissaan ja jotta he vihdoin voivat tehdä sen ihmisarvoisesti tarvitsematta muuttaa maasta. Meidän on työskenneltävä tämän tavoitteen saavuttamiseksi yhdessä aitona yhteisönä.
<P>
(Suosionosoituksia)
<P>
Eteläisten naapurimaidemme tapahtumien yhteydessä haluan myös kiinnittää huomiota siihen, että eräisiin Euroopan unionin jäsenvaltioihin on tullut huomattava määrä maahanmuuttajia tältä alueelta. Unionin olisi toimittava nopeasti ja yksimielisesti tukeakseen niitä jäsenvaltioita, joihin kohdistuu kasvava pakolaisvirta. Me Euroopan unionissa jaamme myös tämän velvollisuuden ja vastuun.
<P>
Seuraavaksi ilmoitan, että 12. helmikuuta vietimme kansainvälistä lapsisotilaiden käytön vastaista päivää. Arvioiden mukaan 200 000-300 000 lasta osallistuu tällä hetkellä suorasti aseellisiin konflikteihin yli 20 valtiossa ympäri maailman. Euroopan parlamentti on aktiivisesti mukana torjumassa tätä häpeällistä käytäntöä, jossa lapsia hyödynnetään aseellisissa konflikteissa.
<P>
Lopuksi, tietoomme on tullut Iranista järkyttäviä lukuja. Vuoden alusta lähtien siellä on teloitettu kolme kertaan niin paljon ihmisiä kuin samana aikana viime vuonna. Poliittisille toisinajattelijoille annetut kuolemantuomiot ovat erityisen huolestuttavia. Kehotan Iranin viranomaisia keskeyttämään kuolemanrangaistusten täytäntöönpanon ja poistamaan sen tulevaisuudessa Iranissa käytettävien rangaistusten listalta.
