<CHAPTER ID="003">
Päätös kiireellistä käsittelyä koskevasta pyynnöstä
<SPEAKER ID="009" NAME="Puhemies">
Neuvosto pyytää käsittelemään kiireellisenä ehdotuksen neuvoston asetukseksi yhteisön syrjäisimmille alueille rekisteröityjen kalastuslaivastojen hallinnoinnista annetun neuvoston asetuksen (EY) N:o 639/2004 muuttamisesta - C6-0295/2006 -.
<P>
Kuka käyttää puheenvuoron kalatalousvaliokunnan puolesta?
<SPEAKER ID="010" NAME="Rosa Miguélez Ramos" AFFILIATION="PSE">
(ES) Arvoisa puhemies, kalatalousvaliokunnan puheenjohtajan Morillonin poissaolon vuoksi käytän puheenvuoron valiokunnan puolesta tukeakseni kiireellistä käsittelyä koskevaa neuvoston pyyntöä. Kuten totesitte ja kuten komissio ehdottaa, käsittelemme kalastuslaivastojen hallinnoinnista annettuun asetukseen (EY) N:o 639/2004 tehtävän muutoksen vahvistamista.
<P>
Syrjäisimmillä alueilla kalatalousala kärsii rakenteellisesta epävarmuudesta. Euroopan kalatalousrahastosta annettuun neuvoston asetukseen sisällytettiin kyseisten alueiden tukemiseksi neuvoston ja komission yhteinen julistus kyseisille alueille rekisteröityjen kalastuslaivastojen uusimiseen myönnettävää julkista tukea koskevien poikkeusten jatkamisesta 31. joulukuuta 2006 saakka.
<P>
Vaikka jatkoaika päättyy kahden kuukauden kuluessa, asetusta ei ole voitu saattaa voimaan yhteisön oikeusjärjestyksen hitaan päätöksentekoprosessin vuoksi. Valiokuntamme kannattaa kiireellistä käsittelyä ja kehottaa komissiota ja jäsenvaltioita toteuttamaan tarvittavat toimenpiteet, jotta alalle voidaan myöntää tukea viipymättä.
<P>
(Parlamentti hyväksyi pyynnön käsitellä asia kiireellisenä.)
<SPEAKER ID="011" NAME="Puhemies">
Näin ollen tästä kohdasta äänestetään ensi torstaina klo 11.30 alkavissa äänestyksissä, ja määräaika tarkistusten jättämiselle on huomenna keskiviikkona klo 10.00.
