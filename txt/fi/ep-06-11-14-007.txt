<CHAPTER ID="007">
Elohopeaa sisältävät mittalaitteet (keskustelu) 
<SPEAKER ID="054" NAME="Puhemies">
Esityslistalla on seuraavana keskustelu Sornosa Martínezin laatimasta ympäristön, kansanterveyden ja elintarvikkeiden turvallisuuden valiokunnan mietinnöstä ehdotuksesta Euroopan parlamentin ja neuvoston direktiiviksi neuvoston direktiivin 76/769/ETY muuttamisesta siltä osin kuin kyse on tiettyjen elohopeaa sisältävien mittalaitteiden markkinoille saattamista koskevista rajoituksista - C6-0064/2006 -.
<SPEAKER ID="055" NAME="Günter Verheugen">
komission varapuheenjohtaja. - (DE) Arvoisa puhemies, hyvät parlamentin jäsenet, haluan aloittaa kiittämällä esittelijä Sornosa Martínezia hänen työstään tämän erittäin tärkeän direktiiviehdotuksen parissa. Tämä direktiivi on osa elohopean käsittelyä koskevia yhteisön toimia. Tätä asiaa koskevasta yhteisön strategiasta keskusteltiin parlamentissa vain vähän aikaa sitten.
<P>
Tässä on kyse yhteisestä halustamme estää se, että ympäristöön pääsee lisää elohopeaa. Jotta meillä ei olisi tästä asiasta mitään harhakuvitelmia, totean, että emme keskustele nyt vain mistä tahansa tavanomaisesta myrkystä, vaan erityisen vaarallisesta aineesta. Ovathan elohopea ja sen yhdisteet erittäin myrkyllisiä ihmisten terveydelle ja ympäristölle. Tänään keskustelun aiheena olevan direktiivin tavoite on estää uusien elohopeaa sisältävien mittalaitteiden pääsy kiertoon. Jos onnistumme siinä, estämme 30 elohopeatonnin joutumisen ympäristöön. Tämä määrä merkitsee erittäin huomattavaa terveysriskiä.
<P>
Ehdotetulla direktiivillä kielletään kokonaan elohopeaa sisältävien kuumemittareiden saattaminen markkinoille. Tähän on syynä se, että niille on jo jonkin aikaa ollut saatavana vaihtoehtoja. Lisäksi sillä estetään kaikkien muiden elohopeaa sisältävien mittalaitteiden myynti yleisölle. Näiden ehdotusten perustana oli riskinarviointi ja elohopeaa koskevan strategian laajennettu vaikutustenarviointi sekä toimialan ja muiden asianomaisten tahojen kuuleminen.
<P>
Ehdotetulla direktiivillä ei ainoastaan varmisteta ihmisten terveyden ja ympäristön suojelua vaan sen avulla voidaan myös ylläpitää ja vahvistaa sisämarkkinoita. Sovelletaanhan elohopeaa sisältävien mittalaitteiden markkinoille saattamista koskevia yhdenmukaistettuja sääntöjä koko yhteisössä.
<P>
Parlamentin jäsenet ovat nyt esittäneet muutamia tarkistuksia, joiden tarkoitus on varmistaa poikkeukset. Olen kanssanne samaa mieltä siitä, että antiikkisten mittalaitteiden markkinoille saattamisen on todellakin pysyttävä sallittuna. Antiikkiset mittalaitteet ovat vähintään 50 vuotta vanhoja, ja ne ovat pääasiassa keräilyesineitä, joita käsitellään niiden arvokkuuden vuoksi erittäin huolellisesti. Niitä on markkinoilla hyvin vähän, ja riski niiden joutumisesta jätevirtaan on minimaalinen.
<P>
Voin myös tukea ajallisesti rajattua poikkeuslupaa uusille elohopeaa sisältäville barometreille, joita valmistaa muutama erikoistunut pienyritys. Kahden vuoden siirtymäaikana näiden yritysten on mahdollista sopeuttaa tuotantojärjestelynsä uusien sääntöjen mukaisiksi ilman, että ympäristöön kohdistuu kohtuutonta riskiä. Pidän kahta vuotta sopivana aikana. Minun on kuitenkin tehtävä selväksi se, että näillä tuottajilla ei ole mitään syytä käyttää elohopeaa valmistamissaan laitteissa, koska niiden on mahdollista päästä samaan tulokseen ilman sitä. Tämä tulos saattaa joissain tapauksissa olla jopa parempi. Ei ole olemassa mitään perusteita sille, että tällaisten uusien laitteiden valmistuksessa olisi käytettävä elohopeaa. Ei ole kyse siitä, että olisi ensin kehitettävä uutta tekniikkaa, koska vaihtoehtoja on ollut saatavana jo kauan. Näiltä valmistajilta on odotettava EU:n lainsäädännön vaatimusten noudattamista, ja aion olla tässä hyvin ehdoton. Kahden vuoden pitäisi olla riittävän pitkä sopeutumisaika.
<P>
Tilanne on itse asiassa melko erilainen terveydenhuoltoalalla käytettävien mittalaitteiden kohdalla. Parlamentti on ehdottanut, että näistä rajoituksista olisi oltava poikkeus verenpaineen mittaukseen tarkoitetuille laitteille, ja poikkeusta tarkistettaisiin myöhemmin. Minäkin olen itse asiassa sitä mieltä, että sellainen olisi oltava. Sfygmomanometreja käytetään joka tapauksessa ainoastaan tietyissä lääketieteellisissä laitteissa. Ne ovat täysin korvaamattomia tietyissä lääketieteellisissä tapauksissa, joissa mittaustulosten on oltava erittäin tarkkoja. Olemme tarkastelleet tätä kysymystä erittäin huolellisesti. Terveydenhuoltoalan asiantuntijat pitävät tällaisia sfygmomanometreja välttämättöminä erityisesti tiettyjen hengenvaarallisten tilojen hoidossa. Meidän olisi siis odotettava kunnes turvallisia ja yhtä luotettavia vaihtoehtoja näille laitteille on saatu kehitettyä ennen kuin ulotamme säännökset koskemaan terveydenhuoltoalaa. Tästä seuraa se, että emme ole vielä päässeet tämän prosessin loppuun saakka. Päinvastoin, tällä alalla tarvitaan lisää työtä.
<P>
Lopuksi haluan sanoa, että parlamentti, neuvosto ja komissio tekivät neuvotteluprosessin aikana läheistä yhteistyötä, ja komissio voi tämän ansiosta hyväksyä kaikki esittelijänne ehdottamat kompromissitarkistukset, eli tarkistukset 12-18. Toivon todella, että voimme saada tämän direktiivin hyväksyttyä ensimmäisessä käsittelyssä
<SPEAKER ID="056" NAME="María Sornosa Martínez " AFFILIATION="PSE">
esittelijä. - (ES) Arvoisa puhemies, arvoisa komission jäsen, hyvät parlamentin jäsenet, koko parlamentti on yksimielinen siitä, että tuotteiden valmistuksessa käytettävän elohopean kysyntää on tarpeen vähentää ja sen korvaamista vauhdittaa. Olisi asianmukaista rajoittaa yhteisön tason toimella kuluttajien ja - tietyin poikkeuksin - terveydenhuoltoalan käyttöön tarkoitettujen, elohopeaa sisältävien mitta- ja valvontalaitteiden saattamista markkinoille.
<P>
Huomattavien elohopeamäärien pääsy jätevirtaan on estettävä. Näin pystytään varmistamaan ihmisten terveyden ja ympäristön suojelun korkea taso huolehtien samalla sisämarkkinoiden toimivuudesta, kuten perustamissopimuksen 95 artiklassa edellytetään.
<P>
Elohopea ja sen yhdisteet ovat erittäin myrkyllisiä ihmisille, ekosysteemeille sekä luonnonvaraisille eläimille ja kasveille. Elohopeaa pidettiin ensi alkuun paikallisena hajakuormitusongelmana, mutta nyt sen on tajuttu olevan maailmanlaajuinen, krooninen ja vakava ongelma. Tämän ehdotuksen tavoite on mahdollisesti kieltää elohopean käyttö kokonaan kaikissa laitteissa. On kuitenkin korostettava, että komission kuulemat asiantuntijat tulivat siihen johtopäätökseen, että sairaaloissa tarvitaan erittäin tarkkoja mittaustuloksia hengenvaarallisten tilojen hoitoon, joita ovat kohonnut verenpaine, rytmihäiriöt ja raskausmyrkytys. Elohopeaa sisältävillä sfygmomanometreilla saavutetaan potilaan turvallisuuden edellyttämä mittaustarkkuus ja luotettavuus. Tämän vuoksi ehdotamme nyt, että kielto ei koskisi näitä laitteita ennen kuin mahdollisten vaihtoehtoisten välineiden toimivuudesta on täysi varmuus.
<P>
Lisäksi kehotan komissiota toteuttamaan lyhyen ajan kuluessa toimenpiteitä, jotta voidaan varmistaa, että kaikki elohopeaa sisältävät yhteiskunnassa tällä hetkellä käytössä olevat laitteet kerätään erikseen talteen ja käsitellään turvallisesti. Muutoin tämä direktiivi menettää tehoaan käytännössä.
<P>
Elohopean vieminen kaatopaikoille tai sen sopimaton hävittäminen aiheuttaa sen, että jäte-elohopeaa kulkeutuu jäteveteen ja leviää ympäristöön. Elohopeaa löytyy tämän vuoksi elintarvikkeista, ja se aiheuttaa erityisen riskin vesieliöiden ravintoketjulle, minkä vuoksi kaloja ja äyriäisiä syövät altistuvat sille erityisesti. Arvoisa komission jäsen, te sen sanoitte: 30 tonnia elohopeaa saatetaan edelleen käsitellä väärin jätteen hävittämisen yhteydessä.
<P>
Lisäksi kehotan komissiota lisäämään tietoa väestön keskuudessa järjestämällä tiedotuskampanjoita elohopealle altistumisen terveysriskeistä ja ympäristöongelmista, joita se saattaa aiheuttaa. Pelkään nimittäin, että kansalaisilla ei ole riittävästi tietoa elohopean myrkyllisyydestä.
<P>
Ehdotetuista tarkistuksista haluan sanoa, että poliittisten ryhmien enemmistön tavoin minäkin toivoin, että barometrien suhteen olisi päästy yksimielisyyteen, kuten komission ja neuvoston kanssa on päästy. Pääsimme sellaiseen sopimukseen, että tässä direktiivissä säädettyjä rajoituksia ei poikkeuksellisesti sovelleta elohopeaa sisältäviin tieteellisiin tutkimusvälineisiin. Tällaisia ovat esimerkiksi yli 50 vuotta vanhat barometrit, jotka on tarkoitettu myytäviksi tai kaupan pidettäviksi kansainvälisillä antiikkimarkkinoilla.
<P>
Uusia perinteisiä barometreja varten tuotettavan elohopean suhteen ehdotimme sellaista sopimusta, että valmistajille olisi annettava siirtymäaika, jotta ne ehtivät mukautua uusiin sääntöihin. Valitettavasti kaikki poliittiset ryhmät eivät ole olleet tätä mieltä. Uskon kuitenkin, että siirtymäaikaa kannattaa parlamentissa riittävä enemmistö ja se hyväksytään.
<P>
Lopuksi totean, että toivon parlamentin lyövän lukkoon sopimuksen neuvoston kanssa ensimmäisessä käsittelyssä, jotta sitä voidaan soveltaa mahdollisimman pian. Näin voidaan vähentää elohopean kysyntää teollisuudessa ja vauhdittaa sen korvaamista muilla aineilla, jotka eivät ole vahingollisia ihmisten terveydelle eivätkä vaikuta kielteisesti ympäristönsuojeluun.
<P>
Arvoisa komission jäsen, yhteenvetona voin todeta, että olen kanssanne täysin samaa mieltä siitä, mitä sanoitte. Haluan kiittää komissiota sen tekemästä työstä ja mahdollisuudesta päästä sopimukseen ensimmäisessä käsittelyssä. Kiitän myös neuvostoa ja niitä poliittisia ryhmiä, jotka ovat hyväksyneet tämän ehdotuksen.
<SPEAKER ID="057" NAME="Martin Callanan">
PPE-DE-ryhmän puolesta. - (EN) Arvoisa puhemies, sallikaa minun aluksi kiittää jäsen Sornosa Martínezia hänen työstään tämän mietinnön hyväksi, vaikka en olekaan kaikista hänen johtopäätöksistään täysin samaa mieltä. Olemme kuitenkin tehneet erittäin hyvää yhteistyötä tässä asiassa.
<P>
Tämän vuoden maaliskuussa parlamentissa keskusteltiin elohopeaa koskevasta komission strategiasta. Parlamentti kehotti komissiota rajoittamaan elohopean markkinoille saattamista ja sen käyttöä kaikissa mitta- ja valvontalaitteissa, mutta myöntämään kuitenkin muutamia poikkeuksia. Lisäksi parlamentti vetosi komissioon, jotta se sallisi elohopean käytön EU:ssa niille vain muutamille ammattimaisille yrityksille, jotka valmistavat perinteisiä barometreja. Valitettavasti joudun kuitenkin toteamaan, että komissio jätti tuolloin täysin huomiotta parlamentin kannan ja eteni tämän tänään keskustelun aiheena olevan direktiivin ehdottamiseen.
<P>
Tällä direktiivillä kielletään kaikkien uusien barometrien tuotanto. Kuten jäsenet tietävät, ympäristön, kansanterveyden ja elintarvikkeiden turvallisuuden valiokunta hyväksyi jälkeenpäin esittämäni tarkistuksen. Sen tarkoitus on, että myönnettäisiin poikkeus tälle alalle, jolla on EU:ssa pitkät perinteet. Olemme jäsen Bloklandin kanssa esittäneet tämän tarkistuksen uudelleen täysistunnon harkittavaksi. Haluan painottaa komission jäsenelle, että kyse ei ole siitä, että ympäristöön joutuisi yleisesti uutta elohopeaa. Valtaosa näistä valmistajista käyttää itse asiassa kierrätettyä käytettyä elohopeaa uusien laitteiden tuotannossa. Tällä perinteisellä alalla edelleen toimivia pk-yrityksiä on erittäin vähän kaikkialla EU:ssa, lähinnä Belgiassa, Alankomaissa, Ranskassa, Portugalissa ja Yhdistyneessä kuningaskunnassa.
<P>
Jos tämä direktiivi saatetaan voimaan, kuten neuvosto toivoo, nämä yritykset pakotetaan lähes varmasti lopettamaan toimintansa. Tämä johtaisi siihen, että kuluttajilla ei enää olisi paikkoja, joissa korjauttaa ja huoltaa hallussaan olevia laitteita. Emme saa unohtaa sitä, että kaikkialla EU:n alueella kotien seinillä roikkuu satojatuhansia perinteisiä barometreja. Tällä direktiivillä ei tietenkään olisi vaikutusta tähän, mutta sillä saatettaisiin lakkauttaa yrityksiä, joissa ihmiset voivat korjauttaa ja huollattaa näitä laitteita.
<P>
Uusien barometrien kieltäminen ei pysäytä saastumista, joka saattaisi todellisuudessa lisääntyä, kun ihmisillä ei olisi paikkaa, johon viedä laitteensa. Lisäksi lainsäädännössä on muutamia valtavia porsaanreikiä. Siinä kielletään ainoastaan uusien laitteiden saattaminen markkinoille. Siinä ei estetä mitenkään sitä, että valmistajat voivat myydä uudet barometrit ilman elohopeaa ja antaa mukaan ohjeet, joiden mukaan kuluttajat voivat täyttää ne itse. Tämä on varmasti vaarallisempaa kuin se, että sallitaan tuotannon jatkaminen tarkoin valvottuna ja luvanvaraisesti.
<SPEAKER ID="058" NAME="Linda McAvan">
PSE-ryhmän puolesta. - (EN) Arvoisa puhemies, mielestäni tälle lainsäädäntötoimelle on vakuuttavat perusteet. Komission jäsen totesi, että elohopeaa sisältäville barometreille on vaihtoehtoja, ja tuen tämän vuoksi kaikkea, mitä kollegani Sornosa Martínez on sanonut.
<P>
Elohopea on äärimmäisen myrkyllistä. Se on biologisesti kertyvää ja pysyvää ympäristössä, eikä sille altistuminen ole koskaan turvallista. Pyydän PPE-DE-ryhmää vielä harkitsemaan. Jäsen Callananille ja konservatiiveille sanon, että puoluekokouksessanne puheenjohtajanne totesi teidän haluavan korvata vaaralliset kemikaalit turvallisilla. Konservatiivien Internet-sivustolla kerrotaan, että aiotte toteuttaa tämän. Teidän on äänestettävä muuttaaksenne asioita, eikä riitä, että kerrotte aikovanne tehdä niin. Toivon, että PPE-DE-ryhmä tukee tätä erittäin järkevää toimenpidettä, jotta äärimmäisen vaarallinen kemikaali saadaan poistettua asteittain ympäristöstämme.
<P>
Olemme antaneet yrityksille kaksi vuotta lisäaikaa tuotantonsa lopettamiseen. Neuvosto ei halunnut tätä, mutta meillä on puolellamme 25 hallitusta, asiantuntijoita 25 maasta, Euroopan komissio ja poliittisten ryhmien enemmistö. Toivon, että parlamentti tukee mietintöä ja noudattaa johdonmukaisesti vaarallisten kemikaalien korvaamisen periaatetta.
<SPEAKER ID="059" NAME="Marios Matsakis">
ALDE-ryhmän puolesta. - (EN) Arvoisa puhemies, haluan kiittää jäsen Sornosa Martínezia hänen erinomaisesta mietinnöstään ja yhteistyöstä kaikkien varjoesittelijöiden kanssa. Lisäksi haluan kiinnittää huomiota ympäristön, kansanterveyden ja elintarvikkeiden turvallisuuden valiokunnalta saatuun erittäin hyödylliseen tukeen sekä komission ja neuvoston apuun muutaman tarpeellisen lopullisen kompromissitarkistuksen muotoilussa.
<P>
Kuten kaikki jo tähän mennessä tietävät, elohopea on erittäin myrkyllinen aine, josta me kaikki haluamme päästä ja josta on päästävä eroon meidän itsemme ja myös tulevien sukupolvien edun vuoksi mahdollisimman pian ja mahdollisimman tehokkaasti. Lainsäädäntöehdotuksella aletaan toteuttaa elohopeaa koskevaa strategiaa, jota tuimme tämän vuoden maaliskuussa. Sillä kielletään elohopean käyttö tai vähennetään sitä olennaisesti erilaisissa laitteissa, jotka eivät ole sähköisiä tai elektronisia. Elohopeaa sisältävät välineet, kuten kotitalouksien lämpömittarit, korvataan tarkemmilla, monikäyttöisemmillä, nopeammilla ja turvallisemmilla mittalaitteilla, jotka eivät sisällä elohopeaa.
<P>
Kuten useimpien lainsäädäntötekstien kohdalla, tämänkin ehdotuksen tarkastelussa törmättiin joihinkin mielipide-eroihin. Onneksi suurin osa ryhmistä pääsi järkevään kompromissiratkaisuun, mutta jotkut parlamentin jäsenet ovat varmasti edelleen vastahakoisia. Ongelmana on ollut se, että lähinnä muutamat englantilaiset, hollantilaiset ja belgialaiset kollegat vaativat itsepintaisesti, että uusissa antiikkisilta näyttävissä barometreissa, joita valmistaa vain muutama pk-yritys Yhdistyneessä kuningaskunnassa, Alankomaissa ja Belgiassa, saisi edelleen olla elohopeaa. He vaativat tätä huolimatta kaikista seuraavista seikoista. Tämän direktiivin voimaantulon jälkeen on myönnetty kahden vuoden siirtymäaika, jonka aikana säännöistä saa vielä poiketa. Kahden vuoden siirtymäajan lopussa komissio tarkastelee uudelleen sellaisten luotettavien ja turvallisempien vaihtoehtojen saatavuutta, joita on teknisesti ja taloudellisesti mahdollista käyttää tällaisissa laitteissa. Aidosti antiikkiset eli yli 50 vuotta vanhat barometrit jätettäisiin tämän direktiivin soveltamisalan ulkopuolelle. Jos barometreja koskeva kompromissisopimus kariutuu, koko lainsäädäntöaloite käytännössä katsoen kaatuu ja se on vietävä takaisin luonnosteluvaiheeseen.
<P>
Olkaa tarkkoina, ettette anna sellaisten ihmisten käyttää teitä hyväkseen, jotka saattavat haluta kaataa koko säädöksen tai käyttää barometrikysymystä viedäkseen eteenpäin EU:n vastaisia näkökantojaan. Pyydän teitä äänestämään kompromissitarkistusten puolesta ja auttamaan siinä, että terveyden vuoksi päästäisiin eroon myrkyllisestä elohopeasta.
<SPEAKER ID="060" NAME="Carl Schlyter">
Verts/ALE-ryhmän puolesta. - (SV) Arvoisa puhemies, elohopeaa sisältävät lämpömittarit kiellettiin Ruotsissa jo yli 20 vuotta sitten. EU:n on nyt vihdoin viimein aika seurata perässä. Elohopeaa sisältävät mittalaitteet ovat eilispäivän tekniikkaa. Elohopea on todella vaarallinen kemikaali, ja sen käyttö on lopetettava mahdollisimman pian. Kaikki väitteet siitä, että elohopea ei olisi vaarallista, ovat järjettömiä. Vielä pahempaa on se, että elohopeaa pääsee polttolaitoksiin elohopeavuotojen kautta tai leviää ympäristöön jollain muulla tavalla. Siellä se muuttuu helposti imeytyvään muotoon, joka on vielä vaarallisempi ihmisille ja eläimille. Ympäristölle vaarallisten barometrien tuotantoa ei voida jatkaa nostalgiasyistä. Jokainen, joka haluaa, voi ostaa sähköllä toimivan kopion, joka muistuttaa täysin vanhanaikaista barometria. Vaihtoehtoisesti he voivat ostaa käytetyn barometrin, koska direktiivi koskee uusien barometrien saattamista markkinoille.
<P>
Kompromississa barometreille on myönnetty kaksi vuotta armonaikaa, mikä on teknisesti katsottuna täysin tarpeetonta, kuten komission jäsen totesi. Poliittisesti se oli kuitenkin valitettavasti tarpeen, jotta olisi mahdollista saavuttaa kompromissi, koska toimialan lobbausta oltiin taipuvaisia uskomaan aivan liian helposti. Jokainen, joka äänestää muun kuin kompromissin puolesta, sabotoi koko tämän säädöksen ja estää täysin sen, että elohopeaa sisältävät lämpömittarit poistetaan käytöstä. Meidän olisi siinä tapauksessa aloitettava uudelleen alusta REACH-asetuksen kanssa. Komissio aikoo esittää ehdotuksia seuraavien kahden vuoden aikana muiden mittalaitteiden, erityisesti verenpainemittareiden, poistamiseksi käytöstä mikäli mahdollista. Haluan muistuttaa komissiota siitä, että kompromississa todetaan: heti kun luotettavia vaihtoehtoja on saatavilla. Verenpainemittareille niitä on monissa tapauksissa. Palatkaa välittömästi Brysseliin laatimaan kertomus verenpainemittareiden markkinoille saattamisen rajoittamisesta mahdollisimman pian.
<SPEAKER ID="061" NAME="Adamos Adamou">
GUE/NGL-ryhmän puolesta. - (EL) Arvoisa puhemies, myös minä haluan vuorostani kiittää jäsen Sornosa Martínezia hänen työstään ja kehottaa teitä tukemaan kompromissitarkistuksia. Niiden tarkoitus on, että EU:n kuluttajien käyttämistä mittalaitteista poistetaan elohopea. Kompromissitarkistukset ovat realistisin ja neutraalein mahdollinen tapa suojella kuluttajia ja ilmentää Euroopan parlamentin ja neuvoston yksimielisyyttä.
<P>
Kehotan teitä hylkäämään ehdotetun poikkeuksen direktiivistä barometrien kohdalla. Kaikki tällaiset vapautukset vaarantavat lopulliset mahdollisuudet vähentää elohopean määrää sellaisissa mittalaitteissa, joille on olemassa vaihtoehtoisia ratkaisuja, ennen REACH-ohjelmaa koskevan lainsäädännön hyväksymistä. On erittäin tärkeää vastustaa poikkeusta, jotta elohopeaa sisältäviä mittalaitteita koskeva säädös voidaan antaa mahdollisimman nopeasti. Samalla korostan sitä, että jos barometreja koskevat tarkistukset hyväksytään - lukuun ottamatta tarkistuspaketissa olevia tarkistuksia - barometrien valmistajat eivät saa mitään oleellista hyötyä, vaan ainoastaan mahdollisesti yhden tai kaksi vuotta lisäaikaa. On lähes varmaa, että komissio palaa alkuperäiseen kantaansa joko REACH-asetuksen tai komiteamenettelyn kautta, eikä myönnä barometreille mitään poikkeuksia.
<P>
Lopuksi haluan korostaa, että kompromissitarkistukset myötäilevät elohopeaa koskevaa aiempaa yhtenäistä päätöslauselmaamme, jonka esittelijänä toimi jäsen Matsakis.
<P>
Tavoitteenamme on nytkin oltava ympäristön, kansanterveyden ja EU:n kuluttajien suojelu.
<SPEAKER ID="062" NAME="Urszula Krupa">
IND/DEM-ryhmän puolesta. - (PL) Arvoisa puhemies, vaikka elohopea ja sen tuottamat yhdisteet, erityisesti metyylielohopea, ovat erittäin myrkyllisiä, elohopeaa sisältävien lämpömittareiden, kuten erikoislämpömittareiden ja muiden mittalaitteiden, myynnin kieltäminen ainoastaan 18 kuukauden siirtymäajalla on kohtuutonta ja järjetöntä. Näin on erityisesti Puolan ja muiden sellaisten maiden kohdalla, joissa elohopeaa sisältäviä lämpömittareita käytetään yleisesti sekä sairaaloissa että kodeissa. Näin lyhyellä siirtymäajalla voi olla sellainen kielteinen vaikutus, että se haittaa diagnosointia, mikä aiheuttaa terveysriskejä. Se saattaa myös tuottaa ylimääräisiä taloudellisia vaikeuksia sairaaloille ja kotitalouksille erityisesti heikompiosaisten tapauksessa.
<P>
Puolassa on sanonta "kun ihminen kiirehtii, paholainen hymyilee". Paholainen haluaa ilmeisesti rikastua myymällä sähköisiä mittalaitteita puhuen kauniita sanoja ihmisten terveydestä. Kannatamme pidempää siirtymäaikaa.
<SPEAKER ID="063" NAME="Irena Belohorská" AFFILIATION="NI">
- (SK) Minäkin pidän myönteisenä tätä mietintöä ympäristössä olevasta elohopeasta ja tavoista vähentää sen määrää.
<P>
Meidän kaikkien on oltava yhtä mieltä siitä, että jos on olemassa korvaava laite elohopeaa sisältävälle mittalaitteelle, nämä mittalaitteet on hävitettävä ympäristöstä. Yhdessä ainoassa lämpömittarissa on riittävästi elohopeaa 20 hehtaarin kokoisen järven kalakannan saastuttamiseen. On kuitenkin tarpeen huomata, että terveydenhuollon alalla käytetään muita sellaisia laitteita, jotka sisältävät elohopeaa ja joille ei vielä ole vastaavaa korvaavaa laitetta. Tällaisia ovat esimerkiksi painemittarit, barometrit ja manometrit.
<P>
Korkean verenpaineen tai rytmihäiriöiden hoidossa käytettäville elohopeasfygmomanometreille ei ole korvaavaa laitetta, jolla voitaisiin saada yhtä tarkkoja tuloksia. Vaihtoehtoiset tavat taas olisivat erittäin kalliita. Tämän vuoksi tuen esittelijän kantaa siitä, että direktiiviä ei saisi soveltaa näihin terveydenhuoltoalan tutkimusvälineisiin. Ympäristöön joutuvan elohopean määrä saattaisi vähentyä, mutta samalla potilaiden henki vaarantuisi.
<P>
Meidän on keskityttävä tässä lainsäädäntöehdotuksessa ensisijaisesti elohopean määrän vähentämiseen kotitalousjätteessä. Erityisesti uusille jäsenvaltioille on todennäköisesti vaikeaa määrätä kaikki kotitaloudet vaihtamaan ruumiinlämmön mittaamiseen käytetyt lämpömittarit. Meidän olisi kuitenkin pystyttävä vähentämään niiden käyttöä.
<SPEAKER ID="064" NAME="Avril Doyle" AFFILIATION="PPE-DE">
(EN) Arvoisa puhemies, meidän on todellakin aika myöntää, että elohopea saattaa aiheuttaa ja todella aiheuttaakin vakavia terveydellisiä ongelmia. Tavalliset ihmiset altistuvat elohopeamyrkytykselle pääasiassa elohopeasta saastuneen ruoan, useimmiten kalan, nauttimisen kautta.
<P>
Elohopea ja sen yhdisteet eivät ole myrkyllisiä ainoastaan ihmiselle, vaan niillä on erittäin kielteisiä vaikutuksia luontoon ja ekosysteemeihin. Tämän vuoksi elohopean käytön rajoittaminen on erittäin suotavaa.
<P>
Myönnän kuitenkin, että on tarpeen suhtautua realistisesti muutamille elohopeaa sisältäville mittalaitteille asetettaviin rajoituksiin. Tämän vuoksi pidän myönteisenä sitä, että joitakin lääkinnällisiä laitteita on jätetty toistaiseksi direktiivin soveltamisalan ulkopuolelle. Lääketieteen asiantuntijat ovat todenneet, että joissain tapauksissa elohopeaa sisältämättömät laitteet eivät aina ole täysin tarkkoja. Tällaisia tapauksia ovat esimerkiksi jotkut sydänsairaudet ja raskausmyrkytys. Siksi on parempi jatkaa elohopeaa sisältävien laitteiden käyttöä näissä muutamissa tilanteissa, kunnes lääketieteen asiantuntijat ovat saaneet täysin tutkittua sopivat vaihtoehdot ja tukevat niitä. Kuitenkin on tarpeen laatia ajallisesti rajattu tarkistuslauseke, jotta sopivat vaihtoehdot voidaan validoida asianmukaisesti. Elohopean myrkyllisyyden vuoksi on perusteltua esittää toimialalle tämä vaatimus, ja pyydän toimialaa vastaamaan.
<P>
Tuen kollegojeni alun perin esittämää tarkistusta, jossa myönnetään poikkeus kansainvälisillä antiikkimarkkinoilla myytäväksi tai kaupattavaksi tarkoitetuille antiikkisille barometreille ja tieteellisille tutkimusvälineille sekä sellaisten perinteisten barometrien huollolle ja tuotannolle, joissa käytetään pieniä määriä elohopeaa luvanvaraisesti ja valvotussa ympäristössä. On syytä ottaa huomioon se, että perinteisten barometrien valmistajat eivät tuo markkinoille uutta elohopeaa vaan kierrättävät olemassa olevaa elohopeaa. Näin ne auttavat valvomaan ja rajoittamaan aineen käyttöä. Puhumattakaan siitä, että antiikkiset barometrit ovat yleensä erittäin arvostettuja esineitä, minkä vuoksi on vielä epätodennäköisempää, että ne päätyisivät jätevirtaan. Muistakaa, että tämän direktiivin tarkoitus on kieltää elohopeaa sisältävien laitteiden saattaminen markkinoille. Jos emme myönnä poikkeusta näille antiikkisille barometreille, direktiivissä sallitaan barometrin myynti siten, että sen mukana tulee erillinen elohopeapullo, josta kuluttaja voi myöhemmin itse lisätä elohopeaa laitteeseen. Poikkeuksen myöntäminen on mielestäni turvallisempi vaihtoehto.
<SPEAKER ID="065" NAME="Dorette Corbey" AFFILIATION="PSE">
(NL) Arvoisa puhemies, myös minä haluan aluksi ilmaista tukeni jäsen Sornosalle, joka on laatinut erinomaisen mietinnön. Kuten kaikki puhujat ovat todenneet ennen minua, meidän on kiellettävä elohopean käyttö kaikissa tarpeettomissa sovelluksissa, koska se on erittäin myrkyllistä. Koska on saatavilla vaihtoehtoja, on pidettävä myönteisenä sitä, että esimerkiksi elohopealämpömittari on jo aikansa elänyt laite. Barometrit saavat aikaan paljon keskustelua, kuten huomasimme hetki sitten.
<P>
Alankomaissa elohopean käyttö on ollut kiellettyä vuodesta 2003, mutta barometreille myönnettiin poikkeuslupa vuoteen 2005 saakka ja sen jälkeen vielä 1. tammikuuta 2006 saakka odotettaessa uusia EU:n sääntöjä. Parlamentissa kannatetaan nyt toista kahden vuoden jatkoaikaa perinteisille barometreille. Pidän tätä uskomattoman armeliaana. Voin tietenkin kuvitella, että kielto on barometrien valmistajille ikävä uutinen. Meidän on kuitenkin joka tapauksessa kiellettävä elohopeaa sisältävät kuluttajatuotteet, jos haluamme päästä siitä kokonaan eroon. Tuotteet saattavat mennä rikki tai vuotaa, joten elohopea päätyy kuitenkin ympäristöön. Toivon, että saamme tämän säädöksen käsiteltyä, jotta elohopean kielto voi tulla voimaan mahdollisimman pian.
<SPEAKER ID="066" NAME="James Hugh Allister" AFFILIATION="NI">
(EN) Arvoisa puhemies, barometrien valmistus on kuulunut perintöömme vuosisatojen ajan kaikkialla Euroopassa. Siinä käytetään usein vanhoista laitteista kierrätettyä elohopeaa. Ympäristölle ja terveydelle aiheutuva uhka on mielestäni niin olematon, että barometrien tulevan tuotannon tuhoisa kieltäminen, josta tässä direktiivissä säädettäisiin, olisi täysin suhteetonta. Sillä tuhottaisiin historiallinen ammattitaito saavuttamatta mitään merkityksellistä hyötyä. Tämän vuoksi tuen voimakkaasti tarkistusta 19, jotta barometrien valmistajat jätettäisiin tämän direktiivin soveltamisalan ulkopuolelle.
<P>
Pyrkimys sisällyttää barometrit direktiiviin on täydellinen esimerkki sellaisesta fanaattisesta ja järjettömästä opista, joka aivan liian usein tekee muuten järkevistä komission ehdotuksista naurettavia. Luotan siihen, että terveen järjen nimessä sanomme "ei" barometrien tuotannon kieltämiselle.
<SPEAKER ID="067" NAME="Puhemies">
Komissio on ilmoittanut minulle, että se ei halua enää käyttää puheenvuoroa. Keskustelu on siis päättynyt.
<P>
Äänestys toimitetaan tänään klo 11.30.
