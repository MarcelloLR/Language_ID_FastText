<CHAPTER ID="027">
Tehokkaat tuonti- ja vientisäännöt ja -menettelyt kauppapolitiikan palveluksessa (keskustelu) 
<SPEAKER ID="273" NAME="Puhemies">
(EL) Esityslistalla on seuraavana Jean-Pierre Audyn kansainvälisen kaupan valiokunnan puolesta laatima mietintö tehokkaista tuonti- ja vientisäännöistä ja -menettelyistä kauppapolitiikan palveluksessa.
<SPEAKER ID="274" NAME="Jean-Pierre Audy" LANGUAGE="FR">
Arvoisa puhemies, arvoisa komission jäsen, hyvät naiset ja herrat, vuonna 2008 40 vuotta täyttävä tulliliitto on yksi Euroopan yhdentymisen ensimmäisistä vaiheista. Sen ansiosta on voitu poistaa tuonti- ja vientitullit EU:n jäsenvaltioiden väliltä ja hyväksyä yhteinen ulkotariffi. Tulliliitto on yksi sisämarkkinoiden toiminnan ja EU:n kauppasopimusten asianmukaisen täytäntöönpanon kannalta keskeisistä edellytyksistä. Tulliliitossa tuonti- ja vientisääntöjen ja -menettelyiden tehokkuus on EU:n kilpailukyvyn ja kansalaisten sosiaalisen suojelun kannalta keskeinen edellytys.
<P>
Arvoisa komission jäsen, komissio julkaisi hiljattain vuoden 2007 tulliluvut, joiden voidaan sanomanne mukaan havaita sisältävän uusia ja hälyttäviä suuntauksia. Totesitte, että väärennetyt tavarat ovat edelleen vaaraksi terveydellemme, turvallisuudellemme ja taloudellemme. Kuluttajansuojan kannalta huolenaiheita on useita ja mietintöni sisältää useita ehdotuksia yhdenmukaistamisesta etenkin terveyttä ja turvallisuutta koskevien eurooppalaisten standardien kanssa.
<P>
Toinen esimerkki on savukkeiden salakuljetus, josta keskusteltiin parlamentissa viime syyskuussa ja jota koskevan mietinnön poliittisen ryhmäni esittelijänä toimin. Mietinnössä korostettiin ongelman laajuutta ja osoitettiin yhteisön passitusjärjestelmän heikkouksia. Tämän vuoksi kansainvälisen kaupan valiokunta on kyseenalaistanut tullijärjestelmämme laadun ja sen kyvyn vastata kaupan maailmanlaajuistumisesta johtuviin haasteisiin tilanteessa, jossa kansalaiset odottavat unionin suojelevan heitä. Näin esitetään ainakin jäsenvaltioissa ratifioitavana olevan Lissabonin sopimuksen 1 artiklan 4 kohdassa, jonka mukaisesti kansainvälisissä suhteissaan unioni edistää kansalaistensa suojelua.
<P>
Kansainvälisellä tasolla eniten epävarmuustekijöitä liittyy Maailman kauppajärjestön ohjaamaan Dohan neuvottelukierrokseen, jossa sopimuksen saavuttaminen vaikuttaa kaukaiselta tavoitteelta. Kaikki tietävät, että monenvälisten kauppaneuvottelujen katkeaminen merkitsee siirtymistä kahdenväliseen kilpailuun (jossa, kuten tiedämme, voittajaksi selviytyy vahvin), jolloin EU:ssa tarvitaan vahvaa ja tehokasta tulliliittoa. Yhdysvaltojen syyskuun 11. päivän terrorihyökkäyksen johdosta esille tulleiden turvallisuusnäkökohtien seurauksena myös Maailman tullijärjestö edistyy hitaammin tullimenettelyiden tehokkuuden kehittämisessä ja maailmanlaajuisessa yhdenmukaistamisessa.
<P>
Kansainvälisen kaupan osalta mietinnössä huomautetaan, että liian tiukoista tuonti- ja vientisäännöistä ja -menettelyistä voi kehkeytyä kaupalle tullien ulkopuolinen este. Pyydän komissiota kiinnittämään huomiota etenkin pk-yrityksiin, jotka kokevat liian raskaat tullisäännöt ja -menettelyt yhtenä keskeisimmistä kansainvälisen kaupan esteinä. Tullijärjestelmän on helpotettava kaupankäyntiä, ja mietinnössä ehdotetaan, että asiasta tehtäisiin Dohan työohjelmasta erillinen kansainvälinen sopimus.
<P>
Mietinnössä tarkastellaan myös lukuisia tariffiluokitukseen, tullausarvoon ja - tullietuuskohteluun oikeuttavaan ja oikeuttamattomaan - alkuperään liittyviä asiakohtia siinä toivossa, että komissio kiinnittäisi huomiota asianosaisten teollisuudenalojen pyyntöihin.
<P>
Lopuksi haluan korostaa, että jatkuva yhdenmukaisuuden puuttuminen on mielestäni selkeä syy Euroopan tullijärjestelmän heikentymiselle. Arvoisa komission jäsen, ymmärrän, että tullikoodeksin uudistaminen on Euroopan komission ensisijainen tavoite ja se on jo itsessään riittävän monimutkainen tehtävä ilman institutionaalista uudistusta. Haluan kuitenkin herättää keskustelua ehdottamalla, että tutkitaan mahdollisuutta perustaa kansallisten tullihallintojen yhdennetty koordinointijärjestelmä, joka tähtää tulliliiton hallinnointiin yhteisön tasolla. Tullisääntöjen alati pitemmälle viety yhtenäistäminen tarkoittaa itse asiassa tullitoiminnan yhdenmukaistamista kaikkialla unionissa.
<P>
Etenkin jäsenvaltioiden etuoikeuksiin liittyvä kehitys yhteisön tasolla vie kuitenkin aikansa, minkä vuoksi katson, että nyt on aika ottaa esiin tämä kysymys. Kysymys on yhtäältä symbolinen, sillä siinä huipentuu neljänkymmenen vuoden yhteistyö tullien yhdentymiseksi, ja toisaalta käytännönläheinen, koska on kyse tullijärjestelmän tehostamisesta alati monimutkaisemmassa maailmassa, joka etenee nopeasti meitä odottamatta.
<SPEAKER ID="275" NAME="László Kovács">
komission jäsen. - (EN) Arvoisa puhemies, kiitän mahdollisuudesta ottaa kantaa kansainvälisen kaupan valiokunnan 6. toukokuuta yksimielisesti hyväksymään Jean-Pierre Audyn mietintöön. Onnittelen esittelijää, joka korostaa oivallisesti tullilainsäädännön ja -palvelujen merkitystä yhteisen kauppapolitiikkamme tehokkaan täytäntöönpanon kannalta sekä määrittelee Euroopan unionin merkittävät asiaan liittyvät haasteet.
<P>
Pääosastoni varmistaa parhaansa mukaan, että kansainvälistä kauppaa koskevissa säännöissä tai sopimuksissa otetaan kaikilta osin huomioon sekä tullisääntöjen ja -menettelyjen vaikutukset että tarvittavat rajoitukset. Samoin puolustamme aktiivisesti yhteisön etuja tulliasioita käsittelevissä kansainvälisissä järjestöissä, kuten Maailman tullijärjestössä ja Maailman kauppajärjestössä.
<P>
Tämä koskee etenkin tullietuuskohteluun oikeuttavaa ja oikeuttamatonta alkuperää koskevia sääntöjä. Kansainvälisen kaupan valiokunnalle ilmoitettiin 27. toukokuuta tullietuusjärjestelmän sääntöuudistukseen tilanteesta. Olen varma, että saamansa palautteen perusteella jäsenvaltiot tukevat komissiota uudistuksen loppuun saattamisessa.
<P>
Tämä koskee myös WTO:n neuvotteluja kaupan helpottamiseksi. Komissio on tällä hetkellä edelleen vakuuttunut, että sopimus kaupan helpottamiseksi on yksi Dohan neuvottelukierroksen päättävistä pilareista, eikä sopimusta pitäisi erottaa neuvotteluista. Kaupan helpottamista koskevissa neuvotteluissa toistaiseksi saavutettuja tuloksia ei kuitenkaan saa sivuuttaa.
<P>
Laittomasti valmistettujen, väärennettyjen ja vaarallisten tuotteiden aiheuttamaan uhkaan on vastattu. Tullilainsäädännössä on otettu käyttöön uusia menetelmiä suojan ja turvallisuuden takaamiseksi. Lainmukaista kauppaa helpottavat tänään julkaistu yhteisön uudistettu tullikoodeksi sekä tammikuussa annettua sähköistä tullitoimintaa koskeva päätös ovat keskeisiä virstanpylväitä tullilainsäädännön jatkuvassa mutta dynaamisessa vaikutuksessa niin Euroopan kansalaisten suojeluun kuin taloutemme kilpailukykyynkin. Tullikoodeksi ja päätös ovat esimerkkejä hyvästä toimielinten välisestä yhteistyöstä.
<P>
Mietinnössä vaaditaan oikeutetusti, että tullilainsäädännön täytäntöönpanoa on yhdenmukaistettava ja yhtenäistettävä edelleen ja että tullihallintojemme organisointia ja työmenetelmiä kehitetään edelleen.
<P>
Mielestäni tullilainsäädännön täytäntöönpanoa voidaan yhdenmukaistaa edelleen seuraavien aloitteiden avulla: uudistetun tullikoodeksin ja sähköistä tulliympäristöä koskevan päätöksen täytäntöönpanotyö, tullilainsäädännön asianmukaisen ja yhtenäisen täytäntöönpanon kohdistettua valvontaa koskeva uusi ohjelma sekä tullirikosten ja seuraamusten lähentämisen edellytysten ja mahdollisuuksien arviointi yhdessä jäsenvaltioiden kanssa. Tässä yhteydessä Tulli 2013 -ohjelma on niin ikään tärkeä väline.
<P>
Lopuksi haluan esittää kantani mietinnön Yhdysvaltojen 100-prosenttista läpivalaisualoitetta koskevista kohdista. Komissio hyödyntää kaikkia mahdollisia kanavia saadakseen Yhdysvaltojen viranomaiset ymmärtämään, että he ovat valinneet väärän tavan turvata toimitusketju. Komissio antoi Yhdysvaltojen hallitukselle huhtikuussa jäsenvaltioiden avustuksella laaditun vankan raportin, jossa korostetaan toimen kielteisiä vaikutuksia Euroopan satamiin, kansainväliseen kauppaan ja meriliikenteeseen.
<SPEAKER ID="276" NAME="Zuzana Roithová">
PPE-DE-ryhmän puolesta. - (CS) Arvoisa puhemies, olen tyytyväinen kollegani Jean-Pierre Audyn laatimaan valiokunta-aloitteiseen mietintöön, jossa tarkastellaan tullimenetelmien perusteellisen soveltamisen merkitystä sisämarkkinoiden asianmukaiselle toiminnalle. Valitettavasti kolmansista maista peräisin olevien tuotteiden laiton tuonti vääristää markkinoitamme. Tämä koskee niin salakuljetusta, laitonta valmistusta kuin tullimaksujen kiertämistäkin: markkinamme ovat täynnä tuotteita, jotka eivät täytä Euroopan turvallisuusmääräyksiä, vaikka monissa tuotteissa on vaatimustenmukaisuusmerkki. Valitettavasti tulliviranomaisilla ei ole riittävästi resursseja toteuttaa riittävästi rajatarkastuksia. Antwerpenissä valiokuntamme pääsi todistamaan, että yhdessä päivässä konteista tarkistetaan vain yksi prosentti. Tämä vähentää luottamusta sisämarkkinoihin ja vahingoittaa kuluttajia sekä Euroopan tuottajia, jotka eivät kykene yksinään vastaamaan tämänkaltaiseen epäoikeudenmukaiseen kilpailuun. Vaikka tulliliitto täyttää 40 vuotta, jäsenvaltiot eivät edelleenkään sovella tullimääräyksiä riittävän yhtenäisesti. Esimerkiksi tuotteiden tariffiluokitusta, tullausarvoa ja (tullietuuskohteluun oikeuttavaa ja oikeuttamatonta) alkuperää koskevissa säännöissä on edelleen merkittäviä eroja. Olen yhtä mieltä esittelijän kanssa siitä, että pidemmälle viety yhdenmukaistaminen parantaisi tilannetta. Komission pitäisi myös vastata muun muassa tekstiiliteollisuuden oikeutetusti esittämiin vastalauseisiin lisäarvoedellytyksen yhdenmukaisesta soveltamisesta. Ylenpalttisen tiukat ja monimutkaiset tullisäännöt estävät etenkin pk-yritysten pääsyn kansainvälisille markkinoille. On selvää, että vienti- ja tuontisääntöjen ja -menettelyjen yksinkertaistamisesta, uudistamisesta ja yhdenmukaistamisesta olisi hyötyä Euroopan kilpailukyvylle.
<SPEAKER ID="277" NAME="Francisco Assis" LANGUAGE="PT">
Arvoisa puhemies, arvoisa komission jäsen, hyvät naiset ja herrat, haluan aloittaa puheenvuoroni onnittelemalla Jean-Pierre Audya erinomaisesta mietinnöstään ja siinä esitetyistä ideoista ja ehdotuksista.
<P>
Kuten mietinnössä todetaan selkeästi, tullit ovat tätä nykyä monitoiminnallinen väline. Alkuperäisen verotuksellisen roolinsa lisäksi tulleilla on lisäksi taloudellinen ja enenevässä määrin myös Euroopan yritysten ja kuluttajien turvaajan rooli.
<P>
Taloudelliselta näkökannalta tarkasteltuna tullien tehtävänä on luonnollisesti kansainvälisen kaupan helpottaminen, ja on pelkästään Euroopan unionin etu valvoa, että näin myös tapahtuu. Tullien kohdalla on kuitenkin kiinnitettävä huomiota myös niiden turvaajan rooliin väärennösten ja laittomien tuotteiden lannistamiseksi ja torjumiseksi, joitakin eurooppalaisia yrityksiä etenkin heikommilla aloilla aliarvioivien, täysin epäreilujen kilpailutilanteiden torjumiseksi sekä ympäristön ja kansalaisten terveyden suojelemiseksi, sillä ne ovat yhteisöjemme enenevässä määrin arvostamia arvoja. Tämän vuoksi asiassa on päästävä eteenpäin.
<P>
Esittelijän muotoilema ehdotus on PSE-ryhmän mielestä hyvä, sillä se noudattaa tullijärjestelmän yhtenäistämisen edistämisen linjaa. Yhteisöllä on yhteinen kauppapolitiikka ja yhteinen tullipolitiikka, mutta myös joukko kansallisia hallintoja, jotka eivät aina työskentele yhdessä parhaimmalla mahdollisella tavalla. Euroopan tuottajien ja kuluttajien etujen suojan varmistamiseksi yhdenmukaisuuden saavuttaminen nopeammin olisi järkevää. Eteenpäin päästään uusien käytäntöjen avulla, kehittämällä koordinointia ja luomalla edellytykset tullihallinnon yhdenmukaistamiselle yhteisön tasolla. Näin palvellaan Euroopan kansalaisia niin tuottajien kuin kuluttajienkin näkökannasta tarkasteltuna.
<P>
Mietinnössä on mielestäni erittäin tärkeä pk-yrityksiin liittyvä asiakohta, jota edellinen puhujakin jo käsitteli. Yhteisön pk-yritykset ovat erityisen haavoittuvia epäreiluissa kilpailutilanteissa, joissa tullijärjestelmämme ei aina ole valmis käsittelemään onnistuneesti suuria riskejä. Asiaan on näin ollen paneuduttava tosissaan, ja koordinointia on kehitettävä itse pk-yritysten kanssa. Pk-yrityksissä ei aina olla sääntö- ja käytäntöasiantuntijoita, joten yritykset saattavat jäädä alakynteen kansainvälisille markkinoille yrittäessään.
<P>
Päätän puheenvuoroni kuten sen aloitinkin eli onnittelemalla esittelijää mietinnöstä, josta on Euroopalle hyötyä tällä erityisellä ja erittäin tärkeällä tullijärjestelmän alalla.
<SPEAKER ID="278" NAME="Zbigniew Krzysztof Kuźmiuk" LANGUAGE="PL">
Arvoisa puhemies, käyttäessäni tässä keskustelussa puheenvuoron UEN-ryhmän puolesta haluan kiinnittää huomiota kolmeen asiaan.
<P>
Ensinnäkin useat kansainvälisen kaupan helpottamisessa mukana olevat maat, WTO:n jäsenvaltiot mukaan luettuina, eivät kykene noudattamaan sosiaalisia ja ympäristöön liittyviä standardeja, minkä johdosta maiden tuotantokustannukset alenevat ja samanaikaisesti rehellinen kilpailu käy mahdottomaksi. Tämä on otettava huomioon helpotettaessa näistä maista peräisin olevien tuotteiden pääsyä Euroopan markkinoille, tai useat Euroopan tuotannonalat karsiutuvat pois automaattisesti.
<P>
Toiseksi Euroopan markkinoiden lisääntyvä avoimuus kolmansien maiden maataloudesta peräisin oleville tuotteille vastikkeena näiden maiden avaamisesta Euroopan teollisuustuotteille ja -palveluille toteuttaa itse asiassa komission jäsenen Peter Mandelsonin ajatusta, jonka mukaisesti Euroopan unionin on osana WTO-neuvotteluja tehtävä myönnytyksiä muille maille, koska Euroopan unioni saa teollisuustuotteiden viennistä suuremman hyödyn kuin mitä se käyttää maataloutensa heikkoon puolustamiseen, mutta valitettavasti tämä merkitsee Euroopan maatalouspotentiaalin heikkenemistä edelleen.
<P>
Kolmanneksi ja lopuksi, Euroopan komission on vastattava entistä huomattavasti pikaisemmin kolmansien maiden maahantuojien Euroopan markkinoille tulosta tehdyn sopimuksen rikkomuksiin, ja jos näistä maista peräisin oleva tuonti tukahduttaa Euroopan tuotannon, komission on toimittava viivyttelemättä, eikä useiden kuukausien kuluttua.
<SPEAKER ID="279" NAME="Jean-Claude Martinez" AFFILIATION="NI">
(FR) Arvoisa puhemies, arvoisa komission jäsen, tämän päivän kokouksen voisi omistaa tulleille, kun käsiteltävänä on Helmuth Markovin mietintö yleisestä tullietuusjärjestelmästä ja Jean-Pierre Audyn mietintö tullien ulkopuolisista esteistä, toisin sanoen tuonti- ja vientisäännöistä ja -menetelmistä, jota kutsutaan hallinnolliseksi protektionismiksi tai tekopyhästi tulliesteiksi. Vaikka WTO:ssa puhutaankin GATT-tullien alentamisesta, harjoitamme myös hienovaraista protektionismia kiintiöiden, tariffipiikkien - Euroopassa on yli 110 tariffipiikkiä, Kanadalla jopa 430 - ja asteittaisten tuontitullien muodossa, jotka ovat kaikki pienten maiden teollistumisen esteenä, unohtamatta arkojen tuotteiden luetteloa ja yleistä tullietuusjärjestelmää, joka riippuu ihmisoikeuksien kunnioittamisesta sekä tullausarvon, tullietuuskohteluun oikeuttavaa alkuperää koskevan säännön tai tullinimikkeen subjektiivisesta tilanteesta. Euroopassa on yli 5 000 tullinimikettä. Yksistään maataloudessa on 2 726 tullinimikettä. Japanilla on 1 890 ja Yhdysvalloilla 1 779 tullinimikettä. Mitä tullinimikkeet sitten tekevät tuotteille? Miten Egyptistä näyttelyä varten tuotava muumio esimerkiksi luokitellaan? Se luokitellaan kuivatuksi kalaksi!
<P>
Jean-Pierre Audyn mietinnössä käsitellään kaikkia näitä ongelmia ja tunnustetaan, että Yhdysvallat on palannut McCarthylaiseen tullausjärjestelmään turvallisuutta tai turvattomuutta edistävine ajojahteineen. Paavi Johannes Paavali II:n rauhanomaisen lähestymistavan ja vuoden 1978 kuuluisan saarnan (”Avatkaa valtioiden rajat, talousjärjestelmät, poliittiset järjestelmät - - . Älkää pelätkö!”) aikakausi on päättynyt, minkä vuoksi Dohan kierros käynnistettiin, eikä sitä ole saatu kymmenessä vuodessa päätökseen, vaikka Uruguayn kierroksen päätökseen vieminen kesti, tohdinko edes sanoa, vain kahdeksan vuotta.
<P>
Mistä ongelma johtuu? Ongelma juontuu siitä, että tullimaksuja alettiin periä 2 000 vuotta sitten antiikin Roomassa. Elämme kuitenkin 21. vuosisadalla, ja tämän vuoksi, arvoisa komission jäsen, tarvitaan uutta tullitekniikkaa. Tiedemiehet ovat onneksi luoneet uuden tullitekniikan, joka koostuu käänteisistä tulleista, jotka voidaan sovittaa tuotantokustannuksiin ja jotka voidaan maksaa takaisin, vaihtaa pörssissä ja muuttaa kehitysmaiden auttamiseksi.
<P>
Arvoisa komission jäsen, WTO-neuvotteluissa pitäisi ottaa esille tämä uusi tullitekniikka, jotta voimme lakkauttaa arkaaisen tullijärjestelmämme.
<SPEAKER ID="280" NAME="Marusya Ivanova Lyubcheva" AFFILIATION="PSE">
(BG) Arvoisa puhemies, arvoisa komission jäsen, hyvät kollegat, keskusteltavanamme on tänään erittäin tärkeä mietintö. Tehokas kauppapolitiikka on alueellisen tai laajan yhdentymisen väline.
<P>
Luotettaviin sääntöihin ja menetelmiin nojaava vienti- ja tuontitoiminta antaa meille mahdollisuuden suojella Euroopan sisäistä talousaluetta. Mietintö on hengeltään objektiivinen ja kriittinen, mutta myös rakentava. Siinä käsitellään useita asiakohtia, kuten kahdenvälistä, alueellista ja monenvälistä etua, yhteisiä alueellisia näkökohtia ja eurooppalaisten tuotteiden markkinoilta häätämisen estävien, markkinapohjaisten välineiden avulla parannettua Euroopan unionin kilpailukykyä.
<P>
Suuri osa joidenkin maiden taloudellista kasvusta pohjautuu kauppaan. Tässä mielessä tuonti- ja vientisäännöt ovat keskeisessä asemassa. Sääntöjen täytäntöönpanolla ja valvonnalla on erityistä merkitystä etenkin joillekin uusille jäsenvaltioille, kuten Bulgarialle, missä korkeat vientimäärät jättävät kauppataseen alijäämäiseksi.
<P>
Tässä tapauksessa kolmansien maiden markkinoille pääseminen on ratkaisevan tärkeää. Uusien maiden vaikeudet tuotteiden viemisessä ulkoisille markkinoille, vaikka tuotteet olisivat kaikkien edellytysten mukaisia, luo pohjaa epätasa-arvoiselle kohtelulle. Tämän vuoksi lainsäädännön ja sen täytäntöönpanoasetusten on oltava täysin yhdenmukaisia.
<P>
Tehokkaan tullijärjestelmän kannalta olennaista on kansallisten tulliviranomaisten työ ja etenkin tehostettu tavoite torjua väärennös- ja petosrikoksia ja suojella teollis- ja tekijänoikeuksia ja kuluttajia.
<P>
Kansallisten tulliviranomaisten on toimittava organisoidusti yhteistyössä. Yhtä tärkeää on toteuttaa toimia tulliviranomaisten motivoimiseksi kunkin jäsenvaltion hallinnollisten ratkaisujen puitteissa sekä tulliviranomaisten tehtävien suojelemiseksi ja tukemiseksi.
<P>
Kolmansien maiden tai alueiden kanssa käytävän kaupan kannalta keskeisiin maihin voitaisiin perustaa erikoistuneita keskuksia. Tästä olisi hyötyä Euroopan unionin tehokkaan kauppapolitiikan edistämisessä.
<SPEAKER ID="281" NAME="Zuzana Roithová" AFFILIATION="PPE-DE">
(CS) Arvoisa puhemies, yhdestä asiakohdasta ei ole vielä keskusteltu. Haluaisin kysyä arvoisalta komission jäseneltä, mitä Euroopan unioni on tähän mennessä tehnyt Yhdysvaltojen soveltamien sääntöjen osalta. Mikä on hänen mielestään paras tapa koordinoida kauppamenettelyjä transatlanttisten suhteiden puitteissa ja onko tasapaino turvatoimien ja Euroopan ja Yhdysvaltojen joustavien taloussuhteiden välillä mahdollista saavuttaa? Viittaan myös kollegani Jean-Pierre Audyn mietinnössä mainittuihin kontteja koskeviin edellytyksiin.
<SPEAKER ID="282" NAME="László Kovács">
komission jäsen. - (EN) Arvoisa puhemies, haluan aluksi kiittää mielenkiinnostanne ja osallistumisesta tulleja koskevan lainsäädäntömme ja käytäntöjen kehittämiseen. Haluan korostaa, että kaksi oikeudellista asiakirjaa eli uudistettu tullikoodeksi ja sähköistä tulliympäristöä koskeva päätös tekevät Euroopan unionin tullipalveluista parempia, nopeampia ja edullisempia. Olen parlamentin käytettävissä ja ilmoitan keskeisistä muutoksista tullilainsäädännön ja sen täytäntöönpanemisen alalla.
<P>
Komissio hyväksyi 1. huhtikuuta tulliliiton kehittämisstrategiaa koskevan uuden tiedonannon, jota neuvosto tuki lausunnossaan. Tulevassa, tähän tiedonantoon pohjautuvassa tullialoitteessa tuetaan tulleja niiden tehtävässään vastata asianmukaisesti ja tasapainoisesti edessään olevaan kaksinkertaiseen haasteeseen, joka muodostuu toisaalta tuotteiden turvavalvonnan varmistamisesta ulkorajoilla ja toisaalta kaupan helpottamisesta. Tämän vuoksi aloitteessa pyritään siirtymään nykyisestä tullimuodollisuuksien ja -valvonnan liiketoimiin perustuvasta lähestymistavasta järjestelmäkeskeiseen lähestymistapaan, jossa keskitytään sisäisiin valvontajärjestelmiin ja taloudellisten toimijoiden toimitusketjuihin. Uusi lähestymistapa merkitsee uusia työskentely- ja valvontamenetelmiä ja uutta tullien riskinhallintastrategiaa. Se tarjoaa myös foorumin, jossa jäsenvaltioiden kanssa voidaan työstää soveltuvimpia operatiivisia rakenteita, jotka toteutetaan tulevaisuudessa tulliliiton tehokkaan toiminnan takaamiseksi.
<P>
Zuzana Roithován kysymykseen Yhdysvaltojen kongressin 100-prosenttisesta läpivalaisualoitteesta vastaan seuraavaa: Komissio esitti ehdotuksen muuttamista useaan otteeseen jo ennen kuin kongressi hyväksyi sen, mutta turhaan. Yhdysvaltojen hallinto osoitti asiassa ymmärrystään, sillä se ymmärsi myös, että tämänkaltaisten toimien käyttöönotto olisi yksipuolinen liike ja siten vastoin kahden- ja monenvälistä lähestymistapaamme. Yhdysvaltojen hallinto ymmärsi, että se ei todellakaan lisäisi turvallisuutta, vaan loisi päinvastoin väärän vaikutelman turvallisuudesta, joka veisi resursseja ja huomiota todellisilta turvatoimilta.
<P>
Meidän käsitteemme on turvastandardien, turvavalvonnan ja sen tulosten tunnustaminen tulevaisuudessa sekä tullin ja kaupan alan kumppanuusohjelman vastavuoroinen tunnustaminen: kaupan alan kumppanuusohjelman tunnustaminen Yhdysvalloissa ja valtuutetun taloudellisen toimijan AEO:n tunnustaminen Euroopan unionissa. Otan tämän esille, koska pk-yritysten yhteydessä viitattiin tosiasiaan, että valtuutettu taloudellinen toimija on erittäin hyvä järjestelmä parantaa ja helpottaa pk-yritysten elämää.
<P>
Komissio toimitti Yhdysvaltojen hallinnolle hiljattain tietoja, kun Michael Chertoffille ja Yhdysvaltojen tulli- ja rajavalvontalaitokselle esitettiin raportti, jossa komissio selvitti, minkälaisia vaikeuksia odotimme 100-prosenttisen läpivalaisualoitteen täytäntöönpanosta seuraavan: häiriöitä kaupassa, meriliikenteessä ja kahdenvälisissä kauppasuhteissa. Annan esimerkkinä yhden luvun: Yhdysvaltoihin viedään vuodessa yli 10 miljoonaa merikonttia. Noin kaksi miljoonaa on peräisin EU:sta, ja toteutuessaan tämä järjestelmä koskisi noin 700 satamaa ympäri maailmaa, joten ymmärtänette siitä seuraavat ongelmat. Komissio toivoo, että askel askeleelta niin Yhdysvaltojen hallinto kuin lainsäätäjätkin ymmärtävät, että järjestelmä ei lisää turvallisuutta, vaan luo erittäin vakavia ongelmia kahden- ja monenväliseen kauppaan.
<P>
Kuten mietinnössä korostetaan, tulliliitto täyttää 40 vuotta vuonna 2008. Samoin kuluva vuosi tarjoaa yhteisölle ja jäsenvaltioille tullien alalla uuden alun.
<SPEAKER ID="283" NAME="Jean-Pierre Audy" LANGUAGE="FR">
Arvoisa puhemies, arvoisa komission jäsen László Kovǎcs, kiitos vastauksistanne. Lisäksi haluan kiittää komission henkilökuntaa, jonka kanssa olen työskennellyt, sekä kansainvälisen kaupan valiokunnan virkamiehiä, kuten Philippe Musquaria, sekä poliittisten ryhmien esittelijöitä, kuten Francisco Assisia. Olen iloinen nähdessäni hänen kollegansa Marusya Ivanova Lyubchevan täällä tänään, työskentelimme hiljattain yhdessä toisen asian yhteydessä.
<P>
Kiitän Zuzana Roithováa siitä, että hän kiinnitti huomiota 100-prosentin läpivalaisuongelmaan, ja komission jäsentä Euroopan unionin puolustamisesta. Tämä ei ole ensimmäinen kerta, kun EU joutuu Yhdysvaltojen hyökkäyksen kohteeksi näissä asioissa, sillä EU on joutunut puolustamaan tullijärjestelmäänsä WTO:n riitojenratkaisuelimeen viedyssä asiassa, jonka EU voitti osittain henkilökuntanne, arvoisa komission jäsen, ponnistelujen ansiosta. Kiitos etujemme puolustamisesta.
<P>
Jean-Claude Martinez on esitellyt meille teoriansa käänteisistä tulleista. Hän esitteli teorian minulle jo joulukuussa 2005, kun työskentelimme yhdessä Hongkongissa. En vieläkään ymmärrä teoriaa, mutta elän toivossa, että jonain päivänä ymmärrän, miten käänteisiä tulleja voidaan soveltaa muumioihin ja kuivakalaan.
<P>
Kiitän kaikkia poliittisia ryhmiä mietinnölle osoitetusta tuesta. Uskon, että ihmiset näkevät nyt, että alati monimutkaisempi ja hektisempi maailma olisi ratkaissut ristiriidan sotimalla. Nyt käynnissä on pikemminkin taloudellinen ja sosiaalinen kuin aseellinen sota. Kuolonuhrien sijalla meillä on työttömyys. Joka tapauksessa emme enää edes tiedä, kuka vihollinen on. Tässä maailmanlaajuisessa taloudellisen ja sosiaalisen sodan ilmapiirissä meillä on oltava vahva tulliliitto ja vienti- ja tuontimekanismit, jotka suojelevat (tarkoitan todellakin suojelua, en protektionismia) yrityksiämme, kansalaisiamme ja Euroopan unionia yleensä.
<SPEAKER ID="284" NAME="Puhemies">
(EL) Keskustelu on päättynyt.
<P>
Äänestys toimitetaan huomenna klo 11.00.
