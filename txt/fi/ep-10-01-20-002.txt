<CHAPTER ID="002">
Puhemiehen ilmoitus
<SPEAKER ID="005" NAME="Puhemies">
(PL) Ilmoitan parlamentille, että olen vastaanottanut Eurooppa-neuvoston puheenjohtajalta Herman van Rompuyltä kirjeen, jossa tiedotetaan neuvoston päätöksestä kuulla Euroopan parlamenttia Espanjan hallituksen ehdotuksesta, joka koskee Euroopan parlamentin kokoonpanoa, ja pyytää parlamentin suostumusta olla kutsumatta koolle valmistelukuntaa tämän kysymyksen johdosta. Asia koskee Euroopan parlamentin 18 ylimääräistä jäsentä. Olen toimittanut ehdotuksen perussopimus-, työjärjestys- ja toimielinasioiden valiokunnalle, joka on juuri alkanut käsitellä asiaa ja nimittää pian esittelijän. Asian käsittely jatkuu.
<P>
Kerron teille myös, että Bulgaria on nimennyt uuden ehdokkaan komission jäseneksi, sen jälkeen kun Bulgarian hallitus päätti vetää pois entisen ehdokkaansa. Puheenjohtajakokous päättää huomenna lopullisesta aikataulusta, mutta todennäköisin ajankohta uuden komission jäsenehdokkaan kuulemiselle on 3. helmikuuta ja äänestykselle 9. helmikuuta. Tämä kaikki riippuu luonnollisesti puheenjohtaja Barroson päätöksestä ja hänen keskusteluistaan Bulgarian hallituksen nyt nimeämän ehdokkaan kanssa. Mitään ei ole vielä vahvistettu, mutta halusin, että parlamentti saa yleiset tiedot seuraavista toimenpiteistä. Joka tapauksessa Euroopan parlamentti hallitsee tilanteen. Tämä ei ole poikkeustilanne, ja me toimimme demokraattisten menettelyjen mukaisesti. Kyseiset menettelyt ovat meille erittäin tärkeitä, ja Euroopan parlamentti toimii aina näin minun puheenjohtajakaudellani.
<P>
Kerron teille myös siitä, miten Euroopan parlamentti aikoo toimia kaksi ja puoli vuotta kestävän Euroopan unionin ja Eurooppa-neuvoston pysyvän puheenjohtajan kanssa ja miten se aikoo toimia kiertävän puheenjohtajan kanssa. Kiertävä puheenjohtajavaltio, tässä tapauksessa Espanja, esittelee aina kuusikuukautisen toimintasuunnitelmansa kuuden kuukauden kauden alussa ja esittelee sitten raportin työstään kauden lopussa. Eurooppa-neuvoston pysyvä puheenjohtaja esittelee työnsä tulokset Eurooppa-neuvoston kokouksissa. Kuten tiedätte, jokaisella kuuden kuukauden jaksolla pidetään kaksi huippukokousta ja Eurooppa-neuvoston puheenjohtaja esittelee huippukokouksen tulokset kahdesti kunkin kauden aikana eli neljä kertaa vuodessa.
