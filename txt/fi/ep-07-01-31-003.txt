<CHAPTER ID="003">
Puhemiehen julkilausuma
<SPEAKER ID="013" NAME="Puhemies">
Hyvät parlamentin jäsenet, kyky puhua avoimesti ei ole asia, jota voidaan pitää itsestään selvänä. Olette varmaan kaikki kuulleet 19. tammikuuta tapahtuneesta turkkilaisarmenialaisen lehtimiehen Hrant Dinkin järkyttävästä murhasta. Dink oli viime vuosien aikana säännöllisesti kiinnittänyt huomiota itseensä vetoomuksilla sen puolesta, että armenialaisten historiaa ottomaanien vallan alla tutkittaisiin. Näillä vetoomuksilla hän herätti monien kansallismielisten vihamielisyyden ja sai aikaan sen, että Turkin oikeuslaitos vainosi häntä toistuvasti sen perusteella, mitä hän kirjoitti ja sanoi.
<P>
Haluan Euroopan parlamentin puolesta esittää paheksuntamme tästä rikoksesta. Olemme kiitollisia ja tyytyväisiä siihen, että Turkin hallitus on kokonaisuudessaan yhtynyt paheksuntaan ja päättäväisyytensä ansiosta jo saanut pidätettyäkin teon tunnustaneen henkilön.
<P>
Murhaajaksi väitettyä, vain 17-vuotiasta nuorukaista motivoivat muiden tekijöiden ohella selvästi myös kansallismieliset tunteet sekä muiden ihmisten mielipiteiden täydellinen halveksunta.
<P>
Tiedotusvälineiden mukaan Hrant Dinkin hautajaisiin osallistui tuhansia ihmisiä, mukaan lukien Joost Lagendijk, joka oli paikalla EU:n ja Turkin välisen parlamentaarisen sekavaliokunnan puheenjohtajana, sekä Hélène Flautre, Euroopan parlamentin ihmisoikeuksia käsittelevän alivaliokunnan puheenjohtaja.
<P>
Turkin kansan ja tiedotusvälineiden osoittama valtava myötätunto antavat aihetta toivoa, että tämä surullinen tapahtuma johtaisi siihen, ettei Turkin hallitus enää lykkäisi pidempään sellaisia rikoslain lisäuudistuksia, joilla on tarkoitus suojella mielipiteenvapautta.
<P>
Pyydän teitä tekemään nyt saman, mitä teimme tunnetun venäläisen toimittajan Anna Politkovskajan murhan jälkeen. Pyydän teitä nousemaan kunnioittamaan Hrant Dinkin muistoa.
<P>
(Parlamentti vietti minuutin hiljaisuuden Hrant Dinkin muistoksi.)
