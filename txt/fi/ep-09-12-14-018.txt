<CHAPTER ID="018">
Eurooppalainen työllisyyttä ja sosiaalista osallisuutta koskeva mikrorahoitusjärjestely (Progress) (keskustelu) 
<SPEAKER ID="158" NAME="Puhemies">
(DE) Esityslistalla on seuraavana Kinga Gönczin työllisyyden ja sosiaaliasioiden valiokunnan puolesta laatima mietintö ehdotuksesta Euroopan parlamentin ja neuvoston päätökseksi eurooppalaisen työllisyyttä ja sosiaalista osallisuutta koskevan mikrorahoitusjärjestelyn perustamisesta - C7-0053/2009 -
<SPEAKER ID="159" NAME="Pervenche Berès" AFFILIATION="S&amp;D">
(FR) Arvoisa puhemies, huomautan, että viittasitte koko edellisen keskustelun ajan nyt käytävään keskusteluun keskusteluna Progress-ohjelmasta.
<P>
Tämän parlamentin päätös, jonka puheenjohtajakokous vahvisti, on kuitenkin se, että äänestämme vain mikrorahoitusjärjestelystä. Katson siksi, että tämä selvennys on tärkeä. Nyt käydään keskustelu mikrorahoitusjärjestelystä eikä Progress-ohjelmasta.
<SPEAKER ID="160" NAME="Kinga Göncz" LANGUAGE="HU">
Kiitos paljon, arvoisa puhemies, ja olen myös erittäin kiitollinen tästä selvennyksestä, koska on erittäin tärkeää, että me puhumme nyt mikrorahoitusjärjestelystä. Toivotan myös komission jäsen Špidlan tervetulleeksi seuraavaan keskusteluun. Totean aluksi, että kun minusta tuli tämän ohjelman esittelijä, ajattelin, että minulla olisi varsin helppo työ, koska asiasta vallitsi yksimielisyys ja se sai laajaa tukea, mikä tuli ilmi myös keskustelun aikana. Tuki oli laajamittaista monessa suhteessa. Toisaalta järjestely auttaa kriisinhallintavälineenä juuri niitä, jotka ovat kaikkein epätoivoisimmassa tilanteessa, jotka ovat menettäneet työpaikkansa ja jotka eivät saa luottoa tai tukea rahoituskriisin takia.
<P>
Toisaalta kyse on tyypillisesti välineestä, joka ei anna ihmisille kalaa vaan opettaa heidät kalastamaan. Se kannustaa juuri sellaiseen luovuuteen, jota tarvitsemme eniten kriisistä ulos pääsemiseksi. Kolmas näkökohta, joka sai ja saa edelleen laajamittaista tukea, on se, että Euroopan unionin resurssit kasvavat, mikä on luullakseni valtiovarainministerien unelma. Euroopan investointipankki maksaa osan resursseista, osa tulee liikepankeilta, kun taas Euroopan unioni kattaa pääasiassa riskit, mikä helpottaa muiden osallistujien riskinottoa.
<P>
Kuten mainitsin, ohjelman sisällöllä on laaja tuki. Uskon, että näiden näkökohtien ansiosta aihe, joka herätti keskustelua neuvoston ja komission kanssa käydyissä neuvotteluissa, liittyi resursseihin, joita Euroopan unioni käyttää erityisen ensisijaisen riskin rahoittamiseen. Toinen kiistan aihe oli niiden resurssien laajuus, joilla voidaan auttaa käynnistämään väline ja joiden voidaan odottaa itse asiassa houkuttelevan muita merkittäviä resursseja. Neuvosto ja komissio ehdottivat alun perin, että 100 miljoonaa euroa pitäisi ottaa Progress-ohjelmasta, jota käytetään pääasiassa sosiaalisen syrjäytymisen torjuntaa ja yhtäläisten mahdollisuuksien tukemista koskevassa politiikassa.
<P>
Me totesimme osaltamme alusta alkaen, että Progress-ohjelmaa ei voida vaarantaa millään tavalla, sillä nykyisen kriisin aikana sitä tarvitaan enemmän kuin koskaan. Ei voida hyväksyä sitä, että me peukaloimme Progress-ohjelmaa niin paljon, että se voisi todella vaarantaa ohjelman. Euroopan parlamentti oli erityisen valmis kompromissiin keskustelun aikana. Kävimme myös kolme epävirallista kolmikantaneuvottelua, joista yksi jatkui pikkutunneille asti ja siinä me ehdotimme, että voisimme peukaloida Progress-ohjelmaa miten tahansa, kunhan se ei vaarantaisi ohjelman toimintaa. Ehdotimme alkuperäiseen ehdotukseen, että voisimme harkita ohjelman käynnistämistä vain 100 miljoonalla eurolla 150 miljoonan sijasta.
<P>
Euroopan parlamentin vuoden 2010 talousarvioesityksestä löydettiin 25 miljoonaa euroa määrärahoja, joiden avulla ohjelma voidaan käynnistää heti vuoden 2010 alusta, ja kyseiset varat onnistuttiin hankkimaan koskematta Progress-ohjelmaan vuonna 2010. Pyysimme myös poistamaan kyseisen kohdan tämän päivän esityslistalta, koska emme päässeet siitä sopimukseen. Toinen merkittävä asia oli se, että puheenjohtaja tuli kolmikantaneuvotteluihin kaikissa kolmessa tapauksessa ilman mandaattia, minkä takia sen oli erittäin vaikeaa harkita ehdotuksiamme asianmukaisesti.
<P>
Pidän tärkeänä sitä, että parlamentti äänestää asiasta mahdollisimman pian, jopa tällä viikolla, niin että tämä hanke voidaan käynnistää vuoden 2010 alussa 100 miljoonalla eurolla, koska se välittää viestin, että tämä on kriisinhallintaväline, jossa nopeus on erityisen tärkeää. Toivon vilpittömästi, että komission jäsen Špidla voi auttaa meitä saamaan komission vetämään takaisin alkuperäisen ehdotuksensa 100 miljoonan euron siirtämisestä Progress-ohjelmasta, niin että kyseinen ohjelma voidaan käynnistää mahdollisimman pian.
<SPEAKER ID="161" NAME="Vladimír Špidla" LANGUAGE="CS">
Hyvät parlamentin jäsenet, korostan aluksi tämän aloitteen merkitystä mikrorahoituksen alalla. Nykyinen kriisi on lisäämässä työttömyyttä kaikissa jäsenvaltioissa, ja sen vaikutukset tuntuvat valitettavasti pahiten kaikkien haavoittuvimmissa yhteiskuntamme jäsenissä. Mikrorahoitusvälineellä tähdätään nimenomaan siihen, että kyseisten kansalaisryhmien jäseniä autetaan löytämään vaihtoehtoista työtä ja ryhtymään itse mikroyrittäjiksi.
<P>
Onnittelen työllisyyden ja sosiaaliasioiden valiokuntaa erinomaisesta työstä, jota he ovat tehneet tällä alalla, ja kiitän erityisesti Kinga Gönczin panosta tähän aloitteeseen. Tiedän, että Euroopan parlamentin ja neuvoston neuvotteluissa pyrittiin tekemään sopimus ensimmäisessä käsittelyssä. Koska kumpikin osapuoli tuki mikrorahoitusvälinettä, ehdotuksen keskeisessä sisällössä saavutettiin merkittävää edistystä. Edistys näkyy merkittävässä määrin tänään ehdotetuissa tarkistuksissa. Vaikein kysymys on tietysti talousarvio. Vaikka kumpikin toimielin todennäköisesti hyväksyy 100 miljoonan euron kokonaisbudjetin tälle välineelle, rahoituslähteiden löytäminen on edelleen pahin este.
<P>
Kuten tiedätte, mikrorahoitusehdotus muodostaa osan pakettia, joka sisältää ehdotuksen 100 miljoonan euron siirtämisestä Progress-ohjelmasta. Olette päättäneet olla äänestämättä tästä toisesta ehdotuksesta tällä viikolla. Neuvosto tukee varojen siirtoa Progress-ohjelmasta, ja monille jäsenvaltioista se muodostaa keskeisen osan koko paketista. Ilman sopimusta rahoituksen lähteestä tällä alalla, emme saavuta tavoitettamme, joka on uuden välineen nopea täytäntöönpano. Tänään me kuitenkin keskustelemme sen päätöksen sanamuodosta, jolla väline perustetaan.
<P>
Kiitän vielä kerran esittelijää työstä, jonka hän on tehnyt laatiessaan mietinnön ja tarkistukset, jotka antavat molemmille lainsäädäntöelimille mahdollisuuden keskittyä suurimpaan jäljellä olevaan ongelmaan eli rahoitukseen.
<SPEAKER ID="162" NAME="Olle Schmidt" LANGUAGE="SV">
Arvoisa puhemies, jos me aiomme vähentää työttömyyttä, niin sekä EU:n että jäsenvaltioiden on otettava enemmän vastuuta. Mikrorahoitusta koskeva ehdotus on aloite, jota Euroopan parlamentti on vaatinut. Se tarkoittaa uuden alun tarjoamista työttömille ja oven avaamista yrittäjyyteen joillekin heikossa asemassa oleville ryhmille EU:ssa, mukaan luettuna nuoret. Ehdotuksella pyritään helpottamaan pieniä investointeja ja tarjoamaan mikroyrityksille kasvun mahdollisuuksia.
<P>
Joidenkin pienten tarkistusten ja selvennysten jälkeen ehdotus sai laajaa tukea talous- ja raha-asioiden valiokunnalta. Asia, joka on aiheuttanut keskustelua, on sen rahoitus, joka on mainittu myös täällä. Komissio ehdotti, ettei ylimääräistä rahoitusta anneta, vaan rahoitus otetaan Progress-ohjelmasta. On esitetty väärin, että asiasta vastaava valiokunta olisi samaa mieltä, mutta niin ei ole.
<P>
Tämä on nykytilanne. Minun on sanottava, että minusta on outoa, että neuvosto torjuu niin jääräpäisesti ehdotuksemme 150 miljoonasta eurosta kauden aikana - mikä on kitsas lähestymistapa näinä vaikeina aikoina!
<SPEAKER ID="163" NAME="Csaba Őry" LANGUAGE="HU">
Arvoisa komission jäsen, hyvät parlamentin jäsenet, tunsimme edellistenkin keskustelujen aikana, että talouskriisi ja sen voittaminen ovat meidän kaikkien huolenaiheita, ja niihin kiinnitetään paljon huomiota. Euroopan kansanpuolueen (kristillisdemokraatit) koordinaattorina työllisyyden ja sosiaaliasioiden valiokunnassa vahvistaisin yksinkertaisesti sen, että me tuemme jokaisessa meille esitetyssä asiakirjassa yhtä meille tärkeää asiaa eli työpaikkojen suojelua ja uusien työpaikkojen luomista.
<P>
Muistutan teitä siitä, että Euroopan kansanpuolue on tukenut mikroluottoasiaa jo kauan aikaa. Itse asiassa entinen kollegani Zsolt Becsey ehdotti asiaa ensimmäisenä tässä parlamentissa valiokunta-aloitteisessa mietinnössään vuonna 2009. Se perustui Unkarin aikaisempiin ja nykyisiin kokemuksiin välineestä, jota kutsuttiin Széchenyin kortiksi ja jolla oli sama tarkoitus kuin nykyisellä tapauksella: tarjota mikroyrityksille pieniä, lyhytaikaisia luottoja. Ajatellaan vaikka teurastajia, leipureita, vihanneskauppiaita tai kemistejä. Kriisi vaikuttaa myös heihin. He työllistävät lukuisia ihmisiä. Joissakin maissa ala tarjoaa jopa yli 90 prosenttia työpaikoista. Se koskee esimerkiksi Unkarissa yli 90:ää prosenttia yrityksistä. Niillä ei ole suuria rahamääriä, eivätkä ne halua maksaa paljon korkoa. Joissain tapauksissa ne tarvitsevat toimintaansa väliaikaista lainaa ja väliaikaista apua.
<P>
Komission ehdotuksessa käsitellään juuri tätä ongelmaa, ja kuten esittelijä totesi, ehdotuksella on todellakin laaja tuki ja siitä vallitsee yksimielisyys. Siksi pidän tärkeänä sitä, että me sovimme myös rahoituksesta mahdollisimman pian. Tuemme myös niitä 35:tä ehdotusta, jotka Euroopan kansanpuolue on esittänyt yhdessä sosialistien, liberaalien ja konservatiivien kanssa, koska meidän mielestämme siten saadaan takuu siitä, että me voimme hyväksyä välineen ensimmäisessä käsittelyssä ja käynnistää sen mahdollisimman nopeasti.
<SPEAKER ID="164" NAME="Pervenche Berès">
S&D-ryhmän puolesta. - (FR) Arvoisa puhemies, olen melko hämmästynyt. Aiomme hyväksyä välineen, jolla luodaan innovatiivinen, elintärkeä työkalu, jolla kriisistä eniten kärsineet ihmiset voivat selvitä siitä ja perustaa tulevaisuudessa oman työpaikkansa. Väline hyväksytään yhteispäätösmenettelyllä, mutta neuvosto ei ole paikalla. Sen täytyy johtua siitä, että neuvostolla ei ole mitään sanottavaa tästä asiasta eikä se katso Euroopan parlamentin kannan sitovan itseään. Joka tapauksessa sen vaikutelman me saimme toisinaan neuvotteluissa.
<P>
Euroopan parlamentti aikoo kantaa vastuunsa. Kaikkien ryhmien yhteistyön ja rakentavan yhteisymmärryksen ansiosta parlamentti aikoo hyväksyä mikrorahoitusvälineen, joka on johdonmukainen parlamentin monivuotisen toiminnan kanssa, kuten jäsen Őry meille muistutti. Muistuttaisin kuitenkin pilottihankkeista, jotka me käynnistimme. Me tiedämme, että kriisitilanteessa heikoimmassa asemassa olevat ihmiset - jotka eivät saa aloitteisiinsa lainoja suurista pankeista - voivat tällä välineellä luoda omat strategiansa ja tavallaan omat työpaikkansa.
<P>
En palaa käytyjen neuvottelujen sisältöön, kehitykseen ja laajuuteen. Neuvottelut käytiin asianmukaisissa olosuhteissa. Rahoituskysymys on vakava. Kun tarkastellaan aloitetta, jonka Barroso käynnisti syksyllä 2008 Euroopan unionin elpymisen organisoimiseksi, tämä väline kuvattiin tärkeäksi osaksi unionin strategiaa.
<P>
Komissio on kuitenkin ehdottanut meille, että meidän pitäisi yksinkertaisesti rahoittaa uusi hanke ryöstämällä käytännöllinen hanke, joka oli jo käsiteltävänä. Meillä oli hanke heikossa asemassa olevien ihmisten verkostojen tukemiseksi - Progress-hanke - johon Euroopan parlamentti oli sitoutunut, ja komissio ehdottaa mikrorahoituksen rahoittamiseksi, että me yksinkertaisesti otamme käyttöön Progress-ohjelman varoja.
<P>
Euroopan parlamentti ei hyväksy tätä silmänkääntötemppua, ja siksi me emme ole saattaneet neuvotteluja päätökseen. Sen takia me omaksumme vastuullisen asenteen ja toteamme, että olemme valmiita tutkimaan ehdotustamme puheenjohtajavaltio Espanjan kanssa heti tammikuun alussa: otetaan 40 miljoonaa euroa talousarvion marginaalista, 60 miljoonaa euroa Progress-ohjelmasta ja siirretään 20 miljoonaa euroa, mikä mahdollistaa taakan oikeudenmukaisen jakamisen. Suoritamme sitten työllisyyden ja sosiaaliasioiden valiokuntana velvollisuutemme tarkastella sitä, miten ohjelma pannaan täytäntöön kussakin jäsenvaltiossa ja luodaan synergiaa jäsenvaltioissa tehtyjen eri kokeilujen välille - olemme siitä varmoja - kun koko paketti hyväksytään tammikuussa.
<SPEAKER ID="165" NAME="Marian Harkin">
ALDE-ryhmän puolesta. - Arvoisa puhemies, olen tyytyväinen saadessani tämän tilaisuuden sanoa muutaman sanan ehdotetusta mikrorahoitusjärjestelystä. Puhuimme aikaisemmin Euroopan globalisaatiorahastosta ja siitä, miten sillä voidaan auttaa tiettyjen alojen irtisanottuja henkilöitä. Mikrorahoitusjärjestely on toinen palapelin pala, jossa EU, tässä tapauksessa, yrittää varmistaa mikroluottojen tarjoamisen niille, jotka eivät saisi luottoa normaaleilta tai tavallisilta rahoituslaitoksilta. Väline antaisi heille mahdollisuuden perustaa oma yritys ja edistäisi yrittäjyyttä.
<P>
Tässä yhteydessä olen tyytyväinen nähdessäni että luotto-osuuskunnat, osuuspankit ja muut keskinäiset rahoituslaitokset voivat käyttää rahastoa, koska ne ovat usein lähellä niitä, jotka voivat haluta käyttää tätä erityistä välinettä. En tosiaankaan tiedä miten on muualla, mutta Irlannissa ainoa rahoituslaitos, joka ei vaatinut veronmaksajien rahoja selviytyäkseen, oli luotto-osuuskuntaliike, joka on jäsentensä hoitama voittoa tavoittelematon laitos.
<P>
Kun puhumme sosiaalisesta osallisuudesta osana EU:n sosiaalipolitiikkaa, meidän on toimillamme varmistettava, että sosiaalinen osallisuus on olennainen osa päätöksiä, joita teemme, ja sosiaalinen osallisuus paistaa tästä ohjelmasta. Haluan tässä yhteydessä ilmaista suuren pettymykseni siitä, että emme päässeet kolmen kolmikantaneuvottelun jälkeen sopimukseen välineen rahoituslähteestä.
<P>
Minun nähdäkseni puheenjohtajavaltio Ruotsilla ei ollut rahkeita merkityksellisiin neuvotteluihin asiasta. Teistä en tiedä, mutta kuten sanoin, olin erittäin pettynyt siihen, että korkeintaan 40 miljoonan euroa kolmen vuoden aikana 27 jäsenvaltiolle oli kaikki, mikä jakoi meidät. On selvää, että monet valtiovarainministerit eivät kannattaneet todellisia neuvotteluja. En voinut olla ajattelematta sitä, että monet samoista ministereistä jakoivat miljoonia pankkien tukemiseksi, mutteivät voineet tukea muita rahoituslaitoksia, jotka olisivat antaneet mikroluottoja niille, jotka ovat menettäneet työpaikkansa ja joilla olisi vaikeuksia saada luottoa samoista pankeista, jotka pelastettiin.
<SPEAKER ID="166" NAME="Elisabeth Schroedter" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, mikroluotot ja pienet lainat voivat auttaa ihmisiä, jotka eivät saa luottoa normaalien markkinamekanismien kautta. Kuten jo todettiin, ne voivat auttaa kyseisiä ihmisiä myös perustamaan yrityksiä ja luomaan työpaikkoja ideoineen. Tällaiset luotot voivat auttaa ihmisiä pääsemään ulos kriisistä, jos heillä on siihen kykyä.
<P>
Mikroluotot ovat tärkeitä välineitä myös yhteisötalouden tukemiselle. Eri näkökohtineen ja perinteineen se on ollut EU:ssa tunnustettu paikallinen työllisyyspolitiikan väline vuodesta 2000. Sillä perusteella tämä parlamentti päätti vuonna 2006 kaikessa viisaudessaan, että Euroopan sosiaalirahaston varoja voitaisiin maksaa myös mikroluottoina tai tuettuina lainoina, kuten Euroopan sosiaalirahaston sääntöjen 11 artiklassa todetaan.
<P>
Euroopan sosiaalirahastoa varten on käytettävissä 76 miljardia euroa, ja yhteisrahoituksella siitä tulee 118 miljardia! Pelkkä kymmenesosa siitä olisi jo 11 miljardia, jonka jäsenvaltiot voisivat käyttää. Ne eivät kuitenkaan käytä sitä mikroluottoihin. Siitä syystä komissio käynnisti mikroluottojen koevaiheen Jasmine-välineellä, joka myös rahoitetaan Euroopan rakennerahastoista, ja koska se oli niin onnistunut, sen seuraajaksi suunnitellaan uutta välinettä. Se ei kuitenkaan enää tule rakennerahastoista, joissa meillä on ollut käytettävissämme miljardeja euroja, vaan kaikkein pienimmästä Euroopan unionin ohjelmasta, köyhyyttä koskevasta Progress-ohjelmasta, jolle on osoitettu seitsemäksi vuodeksi vain 743 miljoonaa euroa. Väline on suunnattu kansalaisjärjestöille, jotka ovat perustamassa jäsenvaltioihin verkostoja muodostaakseen painostusryhmän kaikkein köyhimpien ihmisten tueksi. Yksin Euroopan romanien tiedotustoimisto saa 50 prosenttia rahoituksestaan Progress-ohjelmasta. Se perustaa kansallisia ja alueellisia tiedotus- ja neuvontatoimistoja ja antaa romanivähemmistölle äänen, erityisesti Itä-Euroopan valtioissa.
<P>
Jos tämä parlamentti tekee kuten neuvosto ja nimeää välineen Progress-välineeksi, kuten Euroopan kansanpuolueen (kristillisdemokraatit), Euroopan parlamentin sosialistien ja demokraattien ryhmän ja Euroopan liberaalidemokraattien liiton kompromisseissa ehdotetaan, niin Vihreät / Euroopan vapaa allianssi -ryhmä ei anna tukeaan kyseiselle välineelle. Emme voi hyväksyä tällaisia silmänkääntötemppuja - toisaalta otetaan rahat pois köyhiltä ja toisaalta maksetaan...
<P>
(Puhemies keskeytti puhujan.)
<SPEAKER ID="167" NAME="Milan Cabrnoch" LANGUAGE="CS">
Hyvät parlamentin jäsenet, jatkuvan talous- ja rahoituskriisin aikana on tuettava pankkien ja suurten yritysten lisäksi myös pienyrityksiä ja itsenäisiä ammatinharjoittajia. Tiedämme kaikki, että pienyritykset, mukaan luettuna perheyritykset, luovat ja ylläpitävät lukuisia työpaikkoja. Me tuemme työllistämistä ja sosiaalista osallisuutta koskevan mikrorahoitusohjelman uuden rahoitusvälineen perustamista. Sillä helpotetaan yhteistyössä Euroopan investointipankin kanssa itsenäisten ammatinharjoittajien sekä uusien pienyritysten ja perheyritysten lainansaantia.
<P>
Hyväksymme 100 miljoonan euron vapauttamisen kyseisten pienten lainojen turvaamiseksi määrätyksi ajaksi. Pidämme kyseistä ohjelmaa hyvänä ja tehokkaana aktiivisen työllisyyspolitiikan välineenä ja hyvänä tapana käyttää niin kutsuttua EU:n rahaa toisin sanoen meidän rahaamme. Hyväksymme täysin ehdotuksen vapauttaa tähän rahoitusvälineeseen tarvittavat varat alun perin Progress-ohjelmaan tarkoitetuista resursseista. Emme hyväksy sitä, että mikrorahoitusvälineen rahoitus otetaan varannoista tai muista talousarvion luvuista. Progress-ohjelman varoja, joita on 700 miljoonaa euroa, jos olen oikein ymmärtänyt, käytetään tutkimus- ja analyysiverkostojen rakentamiseen. Mitään Progress-ohjelman varoista ei ole varattu suoraan tukeen ihmisille, jotka etsivät työtä tai perustavat työpaikkoja. En epäile sitä, että verkostojen rakentaminen ja analyysien ja tutkimusten tekeminen on tarpeellista. Kuitenkin tänä aikana, joka ei ole helppo yrittäjille ja työnantajille, asetan etusijalle EU:n talousarvion varojen käyttämisen ohjelmiin, jotka on suunnattu suoraan työnantajille ja työntekijöille.
<SPEAKER ID="168" NAME="Thomas Händel" LANGUAGE="DE">
Arvoisa puhemies, hyvät parlamentin jäsenet, mikrorahoitusväline työttömille ja niille, joita työttömyys uhkaa, sekä ennen kaikkea ihmisille, jotka eivät pääse normaaleille luottomarkkinoille, on osoitus hyvistä aikeista ja periaatteessa jotain, mitä ryhmämme tukee. Kuitenkin se, mitä komissio ja neuvosto ovat tähän mennessä saaneet aikaan tässä prosessissa, on yksinkertaisesti riittämätöntä ja jossain suhteessa väärin, eikä ryhmämme voi tukea sitä.
<P>
Arvostelumme koskee ensinnäkin kokonaismäärärahoja. Se, mitä on ehdotettu kokonaismäärärahoiksi, ei riitä ohjelmaan, jolla torjutaan työttömyyttä, ja sitä voidaan tuskin kutsua mikrorahoitusohjelmaksi - se on parhaimmillaan nanorahoitusohjelma!
<P>
Toiseksi me vastustamme periaatteessa tällaisia silmänkääntötemppuja, joilla ei ole pienintäkään vaikutusta ja jotka rahoitetaan muiden ohjelmien kustannuksella ja jotka siten vain kuivuvat kokoon.
<P>
Kolmanneksi me katsomme, että mentorointi ja ohjaus ovat välttämättömiä, jotta tällainen ohjelma voi menestyä ja kestää. Monet uudet yritykset epäonnistuvat erityisesti mikrorahoituksen alalla, ja siten se pitää ottaa huomioon myös ohjelmassa.
<P>
Neljänneksi on varmistettava, että sosiaaliturvamaksuja ei peruta jäsenvaltioissa, jos joku hyödyntää tätä ohjelmaa, muuten sillä ei ole vaikutusta. Työttömyyttä ei voida kauan torjua tällä tavalla. Hylkäämme ohjelman tässä muodossa.
<SPEAKER ID="169" NAME="Jaroslav Paška" LANGUAGE="SK">
Arvoisa puhemies, hyvät parlamentin jäsenet, Euroopan parlamentin ja neuvoston päätösluonnos, jolla perustetaan Euroopan mikrorahoitusväline työllisyyden ja sosiaalisen osallisuuden alalla, on pohjimmiltaan luonnos, jossa alkuperäinen Progress-ohjelma mukautetaan talous- ja rahoituskriisin leimaamaan Euroopan taloudelliseen todellisuuteen.
<P>
Komissio ehdottaa tukea pienyrityksille mikroluottojen muodossa ja luo kannustimen ylläpitää ja kehittää työllisyyttä kriisialueilla. Jos haluamme saavuttaa kyseisen tavoitteen, meidän on kuitenkin varmistettava, että tarjottuja varoja ei käytetä sosiaalietuuksiin tai kulutukseen. Varat on käytettävä vain järkevään, kestävään yritystoimintaan käyttämällä objektiivisia, mitattavissa olevia ja avoimia menettelyjä.
<P>
Siksi on erittäin tärkeää vaatia lopullisilta lainanantajilta, että ne arvioivat perusteellisesti hakijoiden liiketoimintasuunnitelmat, esitettyjen yrityshankkeiden riskit ja myös investoitujen resurssien tuotot. Siksi katson tarpeelliseksi tukea ja täydentää talous- ja raha-asioiden valiokunnan tarkistuksia, joissa luodaan järkevät puitteet komission ehdotukselle.
<SPEAKER ID="170" NAME="Sari Essayah" AFFILIATION="PPE">
(FI) Arvoisa puhemies, komission jäsen, hyvät kollegat, tuntuu kummalliselta, että tässä salissa, tässä pahenevassa työllisyystilanteessa, vastustetaan tätä hyvää ja tärkeää ohjelmaa.
<P>
On ennustettu, että Euroopassa on ensi vuonna kymmenen miljoonaa uutta työtöntä, ja heikommassa työmarkkina-asemassa olevien tilanne vaikeutuu entisestään. Nämä tiedot korostavat sitä, että meidän on ehdottomasti panostettava yrittäjyyteen.
<P>
Juuri aloittelevat yritykset kohtaavat aina kaikkein suurimpia ongelmia pankkilainojen saamisessa. Esimerkiksi Suomessa yli 93 prosenttia yrityksistä on alle kymmenen hengen mikroyrityksiä, ja kuitenkin nämä pienet yritykset työllistävät 46 prosenttia kaikista työelämässä olevista. On siis oikein, että EU perustaa mikrorahoitusjärjestelmän juuri työllisyyden kriisiin vastaamiseksi ja tukee siten myös jäsenvaltioiden omia, samansuuntaisia ohjelmia.
<P>
Tahdon kuitenkin erityisesti korostaa sitä, että tähän ongelmaan tarvitaan kokonaisvaltaista lähestymistapaa. Pienyrittäjien sosiaali-, loma- ja eläkejärjestelmiä on myös kehitettävä tasa-arvoisesti muitten alojen kanssa. Euroopassa on erityisesti puutetta juuri riskirahoituksesta ja niistä henkilöistä, business-enkeleistä, jotka ovat valmiita panostamaan yritykseen sen alkuvaiheessa. Yrittäjyyskasvatusta sekä työelämäyhteyksiä on myös tuettava kaikilla kouluasteilla, ja nuorten työpajoja ja yrityshautomoita pitää lisätä ja niille pitää myöntää varoja.
<P>
Mikrorahoitus voi toimia vain osana tällaista kokonaisuutta, jossa uusien pienyrittäjien ja koko heidän toimintaympäristönsä tilanne on sellainen, että niillä on todelliset mahdollisuudet jatkaa onnistuneesti toimintaansa kannattavalla tavalla.
<SPEAKER ID="171" NAME="Proinsias De Rossa" AFFILIATION="S&amp;D">
(EN) Arvoisa puhemies, suhtaudun tähän aloitteeseen erittäin myönteisesti. Työttömyys on tällä hetkellä suurin sosiaalinen ongelmamme, ja kaikki, mitä voimme tehdä sen vaikutuksen lievittämiseksi, on tärkeää yhteiskuntiemme hyvinvoinnin kannalta.
<P>
Ehdotus, jossa tarjotaan 100 miljoonaa euroa kolmen vuoden ajalle, ei kuitenkaan mielestäni ole riittävän kunnianhimoinen työttömyyden kasvu huomioon ottaen. Olen hämmästynyt myös siitä, että ehdotetut varat eivät ole uutta rahaa ja että me itse asiassa siirrämme rahoja taskusta toiseen, kuten jo todettiin, vaikka meidän pitäisi käyttää kaikki löytämämme varat Progress-ohjelmaan, olemassa oleviin suunnitelmiin.
<P>
Meidän on tehtävä kaikki voitavamme, jotta pääsemme nopeasti sopimukseen puheenjohtajavaltio Espanjan kanssa, niin että ohjelma käynnistyy mahdollisimman varhain. Neuvoston on myös ryhdistäydyttävä ja tavattava Euroopan parlamentti meidän huoltemme käsittelemiseksi. Nyt ei ole oikea aika neuvoston tinkiä pienestä rahamäärästä.
<P>
(Puhuja suostui vastaamaan sinisen kortin kysymyksen työjärjestyksen 149 artiklan 8 kohdan mukaisesti)
<SPEAKER ID="172" NAME="William" AFFILIATION="The Earl of) Dartmouth  (EFD">
(EN) Proinsias De Rossa, onko mieleenne tullut, että Irlannin työttömyys liittyy läheisesti Irlannin jatkuvaan euroalueen jäsenyyteen, joka tarkoittaa, että Irlanti ei voi devalvoida, ei laskea korkoja eikä antaa määrällisiä helpotuksia?
<P>
Onko mieleenne tullut, että voisi olla parempi, jos Irlanti lähtisi euroalueesta sen sijaan, että ojentaisi kerjäävän kätensä Euroopan unionin maksaville jäsenvaltioille?
<SPEAKER ID="173" NAME="Proinsias De Rossa" AFFILIATION="S&amp;D">
(EN) Arvoisa puhemies, minulle ei ole mikään ongelma antaa vastauksia tämän parlamentin äärioikeiston tavanomaiseen hölynpölyyn? Ilman euroa Irlannin talous olisi jo helvetissä.
<P>
Kuten sanoin, nyt ei ole neuvoston aika tinkiä pienestä rahamäärästä, kun otetaan huomioon työpaikkoja koskevan kriisin laajuus, kokonaisbudjetin koko sekä jäsenvaltioiden ja itse asiassa Euroopan keskuspankin pankkialalle antama tuki - pankkialalle, joka sattumalta ei anna lainaa ihmisille, joita me yritämme auttaa. Luotan siihen, että jos neuvostossa riittää hyväntahtoisuutta, me pääsemme sopimukseen, joka perustuu esittelijämme käytännölliseen lähestymistapaan. Toivon todellakin, että neuvosto tekee niin pian.
<SPEAKER ID="174" NAME="Marek Józef Gróbarczyk" AFFILIATION="ECR">
(PL) Arvoisa puhemies, arvoisa komission jäsen, tämän keskustelun perusteella olisi kiinnitettävä huomiota siihen, että Euroopan komission strategiassa jätetään täysin huomiotta meritalouden työllisyys. Yhdennetyn meripolitiikan puute on vuosia ollut kyseisen alan järjestelmällisen rappeutumisen syynä Euroopan unionissa, vaikka meidän pitäisi muistaa, että ala muodostaa valtavat työmarkkinat.
<P>
Sen lisäksi väheksytty telakkateollisuus, jonka Itä-Aasian valtioiden polkumyyntipolitiikka on tehokkaasti eliminoinut Euroopasta, ei myöskään ole saanut Euroopan komission tukea. Yksin kotimaassani Puolassa Euroopan komission toimet ovat johtaneet telakkateollisuuden romahtamiseen, ja sen seurauksena tuhannet ihmiset ovat menettäneet työpaikkansa suoraan, samalla kun arvioidaan, että työpaikkansa on menettänyt epäsuoraan 80 000 ihmistä. Kyseinen ala ei kuitenkaan katoa maailmantaloudesta. Viime vuosien suuntauksen mukaisesti se muuttaa Itä-Aasian maihin Euroopan työmarkkinoiden kustannuksella. Sellaisen strategian puute, jolla laivoja palautetaan kansallisen lipun alle, on erittäin vaarallista. Kyseisen politiikan takia Eurooppa menettää valtavasti tuloja, jotka virtaavat nyt sen sijaan veroparatiiseihin.
<P>
Toinen erittäin tärkeä tekijä Euroopan komission politiikassa on kalastus, ainoa ala, joka, ei mitenkään epätavallisesti, elvyttää Euroopan unionin teollistumattomia alueita. Komissio keskittyy pääasiassa laivastojen supistamiseen, eikä onnistu samaan aikaan hillitsemään huomattavaa tuontia Euroopan markkinoille Itä-Aasiasta. Tuonnin kohteena on esimerkiksi erittäin haitallinen huulisargi. Kriisin aikana Euroopan komission politiikalla on luotava perusta talouden kehitykselle eikä hätäisesti hoidettava virheellisen strategian vaikutuksia.
<SPEAKER ID="175" NAME="Regina Bastos" AFFILIATION="PPE">
(PT) Arvoisa puhemies, arvoisa komission jäsen, hyvät parlamentin jäsenet, onnittelen esittelijää mietinnön eteen tehdystä työstä ja äsken pidetystä puheesta.
<P>
Uusi mikrorahoitusjärjestely mahdollistaa mikroluottojen antamisen pienyrityksille ja ihmisille, jotka ovat menettäneet työpaikkansa ja jotka haluavat perustaa oman yrityksen ja luoda oman työpaikkansa. Se on erittäin tärkeää aikana, jolloin talouskriisin odotetaan aiheuttavan 3,5 miljoonaa työpaikan menetystä pelkästään Euroopan unionissa.
<P>
Talouden taantumassa pankit ovat lopettaneet lainojen antamisen uusille yrityksille ja työpaikkojen luomista varten, ja lainan saaminen on vaikeampaa aikana, jolloin sen pitäisi olla helpompaa. Uusi mikrorahoitusjärjestely toimii kuitenkin yleistä lainanannon tiukentamisen suuntausta vastaan helpottamalla uusien yritysten perustamiseen ja työpaikkojen luomiseen tarvittavien varojen saamista.
<P>
Komission ehdotuksessa tähän rahoitusvälineeseen osoitetaan 100 miljoonaa euroa Progress-talousarviosta. Emme voi hyväksyä ehdotusta. Talous- ja rahoituskriisi on myös sosiaalinen kriisi. Varojen siirtäminen Progress-ohjelmasta, joka on suunnattu kaikkein heikoimmassa asemassa oleville ryhmille, ei varmastikaan ole paras ratkaisu. Siksi me kannatamme erillisen budjettikohdan luomista mikrorahoitusjärjestelyä varten, sekä sen määrärahojen nostamista 150 miljoonaan euroon.
<P>
Me katsomme myös, että itse lainsäädännössä on todettava entistä selvemmin, että kohderyhmänä ovat heikossa asemassa olevat ryhmät, joiden on vaikeaa päästä tai palata työmarkkinoille ja joita uhkaa sosiaalinen syrjäytyminen. Viittaus erityisiin ryhmiin pitäisi siksi poistaa.
<P>
Korostan lopuksi sen merkitystä, että taloudellista tukea saavien henkilöiden pitäisi saada myös asianmukaista koulutusta.
<SPEAKER ID="176" NAME="Sergio Gaetano Cofferati" AFFILIATION="S&amp;D">
(IT) Arvoisa puhemies, hyvät parlamentin jäsenet, vakavassa talouskriisissä, jolla on erittäin vakavat vaikutukset työllisyyteen ja jonka seurauksena moni työntekijä on menettämässä työpaikkansa, samalla kun lukemattomat nuoret eivät pääse työmarkkinoille ensimmäistä kertaa, on erittäin tärkeää, että Euroopan unioni ja jäsenvaltiot ryhtyvät toimeen yleisillä strategioilla ja kohdennetuilla välineillä.
<P>
Mikrorahoitusjärjestely on juuri sellainen väline, joka on suunnattu ihmisille ja jonka tavoitteena on tarjota vastaus kaikille niille, jotka eivät saa lainaa pankista ja joilla on vaikeuksia päästä työmarkkinoille mutta jotka aikovat käynnistää hankkeen, taloudellista toimintaa, joka voi kuitenkin tuottaa henkilökohtaisia tuloja ja siten lisätä yleistä kasvua. Jos haluamme tehdä mikrorahoitusjärjestelystä tehokkaan ja sen tuottavan kestäviä tuloksia, jäsenvaltioiden on valmistauduttava riittävästi, myös perustamalla yhteyksiä paikallishallintoon, jolla on suora kosketus sosiaalisen kriisin tilanteisiin, ja omaksumalla aktiivinen rooli uuden välineen saatavuuden edistämisessä.
<P>
On tärkeää korostaa sitä, että mikroluottovälineillä rahoitettujen toimien pitkän aikavälin tehokkuus ja mahdollisuus saavuttaa täysimääräinen sosiaalinen integraatio riippuvat samanaikaisista ohjaus-, mentorointi- ja koulutusohjelmista, jotka on liitettävä mikrorahoitukseen. Ottaen huomioon mikrorahoitusvälineiden tavoitteet samalla on korostettava yhtä ratkaisevan tärkeää toimenpidettä eli naisten ja miesten yhtäläisten mahdollisuuksien aktiivista edistämistä mikrorahoitusohjelmissa. Itse asiassa juuri naisia syrjitään ja he ovat heikossa asemassa työmarkkinoille pääsyssä ja tavanomaisilla luottomarkkinoilla.
<P>
Yleisesti on rauhoittavaa huomata, että Euroopan parlamentti on yhtenäinen ja samaa mieltä mikroluotoista nykyisessä sosiaalis-taloudellisessa tilanteessa. Neuvoston ja jäsenvaltioiden on näytettävä, että ne ovat tosissaan ja sitoutuneita, ja viitoitettava tietä, niin että taloudellinen tilanne voidaan korjata.
<SPEAKER ID="177" NAME="Siiri Oviir" AFFILIATION="ALDE">
(ET) Arvoisa puhemies, arvoisa komission jäsen, hyvät parlamentin jäsenet, komissio on antanut ehdotuksen uuden rahoituskeinon luomisesta - mikroluottorahoituksesta. Aloite on hyvä ja tärkeä, mutta ehdotusta, jonka mukaan aloitteeseen tarvittavat varat otettaisiin jo toimivasta Progress-ohjelmasta, ei voida hyväksyä. Muistutan neuvostoa ja komissiota, että ihmiset eivät valinneet meitä tähän parlamenttiin toimimaan kumileimasimena. Vuoden 2006 lopussa, kun hyväksyimme Progress-ohjelman tässä parlamentissa, jäsenvaltiot asettivat itselleen tavoitteen ja ryhtyivät töihin. Ohjelman tulokset olivat hyviä, eikä ole mitään syytä ajatella, että ohjelmaa ei siksi jatketa loppuunsa vuonna 2013.
<P>
Ohjelma oli ja on suunnattu kaikille niille ihmisryhmille, jotka ovat epäedullisessa asemassa, ja ohjelmasta on annettu apua kyseisille ihmisille. Nyt talouskriisi on kasvamassa sosiaaliseksi kriisiksi. Työttömyys on kasvanut useita kuukausia, ja Progress-ohjelman toimet ovat edelleen tarpeellisia. Samaan aikaan komissio haluaa vähentää sellaisten toimien rahoitusta, joiden täytäntöönpano on vielä kesken. Sellainen lähestymistapa ei ole vastuullinen, eikä sitä voida hyväksyä. Olen varma siitä, että me emme voi tässä parlamentissa hyväksyä mikroluottojen rahoitusta, kunnes on selvää, mistä rahat kyseisiin toimiin tulevat - kunnes on selvää, että varat löydetään jostain muualta kuin suunnitelmista, jotka on suunnattu kaikille kärsiville ihmisille.
<SPEAKER ID="178" NAME="Arturs Krišjānis Kariņš" AFFILIATION="PPE">
(LV) Arvoisa puhemies, EU:n jäsenvaltioiden talouksissa tunnetaan edelleen maailmanlaajuisen talouskriisin vaikutukset, mutta kriisi vaikuttaa eniten nuoriin yrittäjiin ja pienyritysten johtajiin, joiden yritysideat eivät saa tällä hetkellä lainanantajien tukea. Talous kasvaa silloin, kun uusia työpaikkoja luodaan. Uusia työpaikkoja luodaan silloin, kun yritykset saavat rahoitusta toteuttaakseen ideansa. Valitettavasti nykyisessä kriisissä pankit eivät halua lainata rahaa yrityksille, koska ne pelkäävät riskejä. Myös yksityinen pääoma on huvennut. Tällaisissa olosuhteissa mikroyrittäjät ja nuoret yrittäjät kärsivät yleensä eniten. Heillä on kehittämistä koskevia ideoita muttei rahoitusta, ja on selvää, että elleivät heidän yrityksensä voi kehittyä, niin uusia työpaikkoja ei synny; työpaikkojen luominen on kuitenkin talouskriisistä pääsyn edellytys.
<P>
Yksi ratkaisu ongelmaan on Euroopan mikrorahoitusväline, jossa suunnitellaan 100 miljoonan euron sijoittamista mikroyritysten ja uusien yritysten kehittämiseen siten, että sijoitetaan uudelleen nykyisten rahoituslähteiden varoja. Toisin kuin viime vuoden suuret elvytyspaketit, jotka on annettu pääasiassa pelastamaan rahoitusjärjestelmää sinänsä, tämä ohjelma suunnataan suoraan yrittäjille, ei pankeille. Se tarkoittaa sitä, että näillä rahoilla autetaan mahdollisimman suoraan luomaan uusia työpaikkoja ja elvyttämään reaalitaloutta. Kehotan kollegoitani tekemään epäröimättä päätöksen kyseisen mikrorahoitusohjelman perustamisesta. Euroopan unionin jäsenvaltiot ovat kriisissä nyt; Eurooppa tarvitsee uusia työpaikkoja; tukea uusille yrittäjyyttä koskeville aloitteille tarvitaan välittömästi.
<SPEAKER ID="179" NAME="Sylvana Rapti" AFFILIATION="S&amp;D">
(EL) Arvoisa puhemies, pelkästään se seikka, että kaikki poliittiset ryhmät hyväksyivät eurooppalaisen työllisyyttä ja sosiaalista osallisuutta koskevan mikrorahoitusjärjestelyn, osoittaa sen miten tarpeellinen mekanismi on.
<P>
On erittäin tärkeää, että henkilö, joka on menettänyt työpaikkansa tai on vaarassa menettää sen eikä löydä ratkaisua ongelmaansa tavanomaisilta pankkimarkkinoilta, voi saada mikrolainan tai -luoton.
<P>
Kuitenkin jotta mikrorahoituksen ajatus toimii käytännössä, sen on toimittava asianmukaisesti ja pian, mikä merkitsee sitä, että meidän on sanottava torstaina, jolloin äänestämme vuoden 2010 talousarviosta, "kyllä" ensimmäiselle 25 miljoonalle eurolle, jotka otetaan talousarviosta. Se ei kuitenkaan riitä. Sitten on vielä 75 miljoonaa euroa, jotka on mielestäni löydettävä talousarviosta, koska jos otamme rahat Progress-ohjelmasta, niin se tarkoittaa yksinkertaisesti sitä kuin ottaisimme vähemmän köyhiltä ja heikossa asemassa olevilta rahaa antaaksemme sen vielä köyhemmille ja heikommassa asemassa oleville.
<P>
Jos niin tapahtuisi, se tarkoittaisi, että mikrorahoitusmekanismi on periaatteessa poistettu käsitteenä. Jos pidämme mielessä, että "Progress" tarkoittaa periaatteessa edistystä EU:n sosiaalisuuden kehittämisessä, ja jos sitä ei tapahdu ja rahaa otetaan Progress-ohjelmasta, niin me olemme taantuneet. Juuri siksi katson, että neuvoston pitäisi hyväksyä Euroopan parlamentin kanta.
<SPEAKER ID="180" NAME="Filiz Hakaeva Hyusmenova" AFFILIATION="ALDE">
(BG) Arvoisa puhemies, hyvät parlamentin jäsenet, Euroopan unioni on hyväksynyt yli vuoden aikana monenlaisia toimia talouskriisin voittamiseksi. Toisin kuin muut toimet, mikrorahoitusjärjestely on itse asiassa suunniteltu avustamaan yhteiskunnan kaikkein heikoimmassa asemassa olevia ryhmiä, joiden jäsenten on vaikea päästä ja palata työmarkkinoille.
<P>
Solidaarisuus, joka on yksi Euroopan unionin perusperiaatteista, määrää sen, että kyseisten henkilöiden olisi saatava osakseen erityishuomiota. Kyseinen väline herättää paljon kiinnostusta, erityisesti Bulgariassa, ja oletan, että niin tapahtuu myös muissa maissa. Olen hankkinut tietoa asiasta, heti keskustelujen alusta alkaen tiedotusvälineistä, monilta edustajilta, jotka seuraavat sen kehittymistä. On Euroopan unioni toimielinten etujen mukaista osoittaa EU:n kansalaisille, että välitön tehtävämme on huolehtia niistä, joihin kriisi on iskenyt, sekä yhteiskunnan köyhimmistä jäsenistä.
<P>
Se vakuuttaa ihmiset siitä, että toimielimet ovat tehokkaita ja heitä lähellä. On epäilty jonkin verran sitä, saadaanko järjestely vietyä kaikkien mahdollisten asiakkaiden ulottuville palvelemaan heitä. Luottojen puute on valtava ja se on edistänyt työttömyyden kasvua. 100 miljoonaa euroa ei riitä auttamaan kaikkia työttömiä, joita uhkaa sosiaalinen syrjäytyminen. Loppujen lopuksi kaikilla ei ole taitoja laajentaa yritystä, kaikkia ei voida kouluttaa onnistuneesti.
<P>
Tärkeää on se, että päätös tehdään nopeasti ja mikrorahoitusjärjestely aloittaa toimintansa niin laajassa mitassa kuin mahdollista, niin että ne, joilla on ideoita ja taipumusta yrittäjyyteen, voivat aloittaa nyt kun kriisi on vielä vakava. Ensi vuosi on julistettu Euroopan köyhyyden ja sosiaalisen syrjäytymisen torjunnan teemavuodeksi, niin että hyväksytään sitä tukevat toimet eikä viivytetä elpymisprosessin alkua.
<SPEAKER ID="181" NAME="Horst Schnellhardt" AFFILIATION="PPE">
(DE) Arvoisa puhemies, hyvät parlamentin jäsenet, näemme epäilemättä lupaavia merkkejä talouden ja rahoitusmarkkinoiden vakautumisesta vuonna 2010, ja muistutan teitä vielä siitä, että se on ollut mahdollista vain EU:n koordinoinnin ansiosta.
<P>
Kuitenkin näemme tietysti työttömyyden kasvun ja meidän on oletettava, että se kasvaa edelleen ensi vuonna. Siksi suhtaudun myönteisesti uuteen rahoitusvälineeseen ihmisille, jotka haluavat ryhtyä toimimaan itsenäisenä ammatinharjoittajana. Tietysti tiedetään yleisesti, että pk-yritykset luovat työpaikkoja. Olemme keskustelleet usean vuoden ajan rahoitustuesta kyseisille yrityksille. Joka vuosi havaitsemme kuitenkin, että rahat eivät ole menneet sinne, minne niiden piti mennä.
<P>
Minulla oli tilaisuus seurata pilottihankkeen loppua viime viikolla, mutta sen seurauksena ei ollut aikaa siirtää hankittuja kokemuksia tähän mietintöön. Mainitsen siksi asian nyt. Pilottihankkeessa käytettiin osallistujia, jotka ovat itsenäisiä ammatinharjoittajia tai haluavat ryhtyä sellaiseksi, ja heitä tuettiin vuoden ajan matkalla ammatinharjoittamiseen. Hanke oli niin menestyksekäs, että haluaisin pyytää sisällyttämään sen tähän hankkeeseen, toisin sanoen että hankkeessa ei tarjota rahoitusta vain ihmisille, jotka ryhtyvät itsenäiseksi ammatinharjoittajaksi vaan myös niille, jotka tukevat heitä. Se on tarpeen, koska pankit, jotka eivät tietenkään anna heille luottoa, näkevät tietyn riskin tässä suhteessa. Minun mielestäni me voimme neutraloida riskin tällä rahoituksella.
<P>
Toinen asia, joka nousi keskusteluissa esiin kerta toisensa jälkeen, oli se, että emme saa laittaa luotoille alarajaa. Tähän saakka lainaa on saanut vasta 5 000 eurosta ylöspäin. Joskus ihmiset eivät tarvitse sellaista määrää. Niissä tapauksissa riittää paljon pienempikin rahamäärä, ja se meidän olisi otettava huomioon tässä ohjelmassa.
<SPEAKER ID="182" NAME="Vilija Blinkevičiūt" AFFILIATION="S&amp;D">
(LT) Korostaisin sitä, että tällä hetkellä yksi Euroopan unionin tärkeimmistä tehtävistä on pitkittyneen toimettomuuden ja sosiaalisen kriisin aiheuttaman suuren työttömyyden hillitseminen. On valitettavaa, ettei mikrorahoituksen lähteestä päästy sopimukseen kolmikantaneuvotteluissa. Tänä sosiaalisesti ja taloudellisesti vaikeana aikana komission ehdotus siirtää 100 miljoonaa euroa Progress-ohjelman talousarviosta ei olisi tyydyttävä ratkaisu, koska se ei vähentäisi kaikkein heikoimmassa asemassa olevien ryhmien sosiaalista eristyneisyyttä. Olen vakuuttunut siitä, että mikrorahoitusjärjestely on tehokkaampi ja saavuttaa tavoitteensa, jos sitä koordinoidaan ottamalla huomioon kansalliset, alueelliset ja paikalliset ohjelmat ja jos se saa tarpeeksi rahoitusta.
<P>
On tärkeää ottaa huomioon myös se seikka, että EU:n sosiaalinen hyvinvointi on suorassa yhteydessä työllisyyteen ja mahdollisuuksiin löytää työtä. Siksi ehdotan, että komissio ottaa huomioon ne, jotka ovat vaarassa menettää työpaikkansa, mutta myös ne, joiden on vaikea päästä tai palata työmarkkinoille. Jopa ennen talouden taantumaa monilla koulutetuilla ja ahkerilla kansalaisilla ei ollut todellisia mahdollisuuksia löytää työtä, ja siksi suuri osa heistä muutti pois Euroopan unionista. Sosiaalisesti heikossa asemassa olevien ihmisten tapauksessa kehotan komissiota ja neuvostoa muistamaan, että nuorten lisäksi on olemassa muitakin sosiaalisesti heikossa asemassa olevia ryhmiä, kuten naiset, vammaiset ja vanhukset, jotka tarvitsevat lisätakuita työstä. Siten ei jää muuta mahdollisuutta kuin hankkia lisärahoitusta mikrorahoitusjärjestelylle.
<P>
(Puhuja suostui vastaamaan sinisen kortin kysymyksen työjärjestyksen 149 artiklan 8 kohdan mukaisesti)
<SPEAKER ID="183" NAME="Elisabeth Schroedter" AFFILIATION="Verts/ALE">
(DE) Arvoisa puhemies, olemme nyt kuulleet kolmea Euroopan parlamentin sosialistien ja demokraattien ryhmän neljästä puhujasta, jotka ovat sanoneet, että he eivät halua ottaa rahaa pois Progress-ohjelmasta. Tarkistuksissa todetaan, että välinettä kutsutaan Progress-ohjelmaksi, ja Pervenche Berès totesi myös, että 60 miljoonaa euroa tulee Progress-ohjelmasta. Se on kaksi kolmasosaa! Olisi kiinnostavaa tietää, mikä sosialistien todellinen kanta on. Rahoitetaanko välinettä Progress-ohjelmasta - kyllä vai ei?
<SPEAKER ID="184" NAME="Vilija Blinkevičiūt" AFFILIATION="S&amp;D">
(LT) Vastaan kysymykseen, että paras ratkaisu olisi se, että me löytäisimme lisärahoitusta, koska Progress-ohjelma on suunnattu periaatteessa samoille ryhmille, ja se tarkoittaisi sitä, että jos lisärahoitusta ei saada, toivottua vaikutusta ei varmastikaan saavuteta. Istutaan siis yhdessä alas ja etsitään ratkaisu, koska työttömyys kasvaa tuskallista vauhtia ja se vaikuttaa todellakin moniin ihmisiin, jotka ovat jo nyt vaikeuksissa.
<SPEAKER ID="185" NAME="Seán Kelly" AFFILIATION="PPE">
(EN) Arvoisa puhemies, kuluneen vuoden aikana kolme ja puoli miljoonaa ihmistä menetti työpaikkansa Euroopan unionissa. 100 miljoonalla eurolla tilannetta ei käännetä. Itse asiassa kun ajattelette sitä, että pk-yritykset työllistävät sata miljoonaa ihmistä, se tarkoittaa vain yhtä euroa työntekijää kohden. Se on kuitenkin alku, ja se on myönteistä, koska, kuten komission jäsen Špidla totesi, rahoitus on suurin käsillä oleva kysymys.
<P>
Kuvailen tilannetta: näin viikonloppuna tapauksen, jossa yritys, jonka merkittävä tilaus oli viivästynyt kolme kuukautta, meni pankkiinsa - jonka asiakas se oli ollut 15 vuotta - hankkimaan rahoitusta. Sitä ei myönnetty. Yrityksen johtajalle kerrottiin, että jos hän ottaisi asuntoaan vastaan lainaa, niin pankki antaisi sen hänelle. Hän teki niin, ja viikkoa myöhemmin hän sai kirjeen, jossa tilinylitysoikeus peruttiin sillä perusteella, että riski oli nyt suuri. Lopputulos oli se, että yritys suljettiin ja 10 työntekijää irtisanottiin.
<P>
Siitä tulee mieleeni, että kollegani Marian Harkin mainitsi, että rahoituksen pitäisi mennä mahdollisimman pitkälti muille kuin liikepankeille, kuten luotto-osuuskunnille, joita on ainakin minun kotimaassani jokaisessa kaupungissa ja ne tekevät suurenmoista työtä, kun taas kaikki hatarat todisteet viittaavat siihen, että liikepankit eivät anna rahaa ulos, vaikka ovatkin saaneet rahoitusta Euroopan investointipankilta, vaan pitävät sen korjatakseen omaa taloudellista tilannettaan.
<P>
Näistä kahdesta syystä katson, että meidän pitäisi olla erittäin varovaisia, ei siksi mistä raha tulee, vaan siksi mihin se menee. Jos se menee oikeille ihmisille, niin se olisi ehkäpä parasta rahaa, mitä me olemme käyttäneet pitkään aikaan täällä EU:ssa.
<P>
Lopuksi vastaan melko William Dartmouthin melko harkitsemattomaan kommenttiin, kun hän puhui kerjäävästä kädestä. Kyse ei ole kerjäävästä kädestä. Kyse on sellaisten ihmisten auttamisesta, jotka auttavat toisia luomaan työpaikkoja ja pysymään työelämässä. Olemme ylpeitä ja iloisia siitä, että me liityimme euroon, ja me aiomme pysyä euroalueessa.
<SPEAKER ID="186" NAME="Iliana Malinova Iotova" AFFILIATION="S&amp;D">
(FR) Arvoisa puhemies, Lissabonin sopimuksen sosiaalipolitiikkaa koskeva lauseke vaatii Euroopan unionia ottamaan huomioon työllisyyden, sosiaaliturvan ja sosiaalisen syrjäytymisen torjunnan.
<P>
Eurooppaa kohdannut talous- ja rahoituskriisi on johtanut erittäin vakavaan inhimilliseen ja sosiaaliseen kriisiin, ja sillä on seurauksia, joita on tällä hetkellä mahdoton arvioida.
<P>
Tähän saakka suurin osa toimista on suunnattu pankkien vakauttamiseen ja konkurssien ehkäisemiseen. Työttömyyden torjuntaa koskevien toimien lisäksi meidän on luotava mekanismi, jolla annetaan lisäpotkua Euroopan unionin talouskasvulle.
<P>
Komission käyttämä mekanismi on suunniteltu rakentamaan infrastruktuuria, joka puolestaan antaa kansalaisille mahdollisuuden tehdä työtä. Käytännössä on mahdollista siirtyä väliaikaisesta strategiasta pitkän aikavälin strategiaan. Kyseinen mekanismi on perustettava nopeasti, tammikuussa 2010. Tämänpäiväisen keskustelumme ja päätöksemme kuulevat monet ihmiset, jotka kärsivät epätasa-arvosta, ja monet nuoret, jotka haluavat päästä työelämään ja joille meidän olisi ojennettava auttava kätemme.
<P>
Mainitsen vielä kerran ehdotuksen, joka on jo annettu erillisen 50 miljoonan euron budjettikohdan luomisesta kyseiselle mekanismille. Se antaisi noin 6 000 eurooppalaiselle yrittäjälle mahdollisuuden käynnistää oma yritys, kehittää sitä ja luoda siten uusia työpaikkoja.
<P>
Sen lisäksi, ja tämä on kaikkein tärkeintä, on elintärkeää parantaa resurssien saatavuutta sekä ennen kaikkea tarjota kansalaisille parempia tietoja hankkeista, joihin he voivat hakea.
<SPEAKER ID="187" NAME="Małgorzata Handzlik" AFFILIATION="PPE">
(PL) Arvoisa puhemies, sadattuhannet eurooppalaiset ovat tunteneet talouskriisin vaikutukset tavalla, josta he kärsivät eniten, sillä he ovat menettäneet työpaikkansa. Työttömyysaste on noussut kaikissa Euroopan unionin jäsenvaltioissa, ja se häiritsee kriisissä kansalaisia kaikkein eniten. Elintärkeä apu on saavuttamassa rahoituslaitokset. Valitettavasti apu ei päädy ihmisille, jotka ovat vaarassa menettää työpaikkansa ja jotka tuntevat nykyisen kriisin vaikutukset pisimpään.
<P>
Siksi minäkin olen tyytyväinen eurooppalaisen työllisyyttä ja sosiaalista osallisuutta koskevan mikrorahoitusjärjestelyn perustamiseen. Erityisen huomionarvoista on kyseisen järjestelyn yhdistäminen yleiseen yrittäjyyden tukemista koskevaan tavoitteeseen. Kyseisen järjestelyn avulla toimitetuilla varoilla kannustetaan uusien yritysten perustamiseen. Se on hyvä uutinen taloudellemme, koska sen perustana ovat pk-yritykset ja ne myös luovat työpaikkoja.
<P>
Järjestely sopii täydellisesti yhteen pienyrityksiä koskevan peruskirjassa esitetyn yrittäjyyden tukemista koskevan käsitteen kanssa. On tärkeää, että yritykset saavat tukea myös myöhemmässä vaiheessa eivätkä vain perustamisvaiheessa, koska järjestelyn taloudelliset resurssit hyödyttävät niitä käyttäviä ihmisiä ja talouksia vain siinä tapauksessa, että perustetut yritykset selviytyvät markkinoilla.
<P>
Toivon myös, että yrittäjyys, erityisesti pk-yritysten osalta, ei ole keskustelujemme aiheena vain kriisin aikana. Meidän olisi omaksuttava kokonaisvaltainen lähestymistapa yrittäjyyteen, koska yritykset tarjoavat työtä kansalaisille muulloinkin kuin kriisin aikana.
<SPEAKER ID="188" NAME="Silvia Costa" AFFILIATION="S&amp;D">
(IT) Arvoisa puhemies, hyvät parlamentin jäsenet, olisi erittäin tärkeää, että Euroopan köyhyyden ja sosiaalisen syrjäytymisen torjunnan teemavuonna 2010 perustettaisiin uusi yhteisön rahoitusväline, joka on omistettu mikrorahoitukselle ja suunnattu niille, joilla on vaikeuksia saada luottoa pankkijärjestelmästä mutta joilla on mikroyrittäjyyttä koskevia suunnitelmia.
<P>
Kuten tiedämme, mikroluotto on osoittautunut erinomaiseksi välineeksi yrittäjyyttä koskevien mahdollisuuksien ja yleisen sosiaalisen arvon luomisessa kehitysmaissa, erityisesti naisten tapauksessa. Siitä on tullut Yhdistyneiden Kansakuntien ja Maailmanpankin uusi strategia, mutta sitä on kokeiltu myönteisin tuloksin myös monissa muissa valtioissa, monissa Euroopan unionin jäsenvaltioissa, mukaan luettuna Italia, erityisesti maahanmuuttajien, naisten ja nuorten tapauksessa.
<P>
Hyväksymällä tämän mietinnön Euroopan parlamentti tarjoaa vakavassa talous- ja rahoituskriisissä strategisen sosiaalista osallisuutta koskevan mahdollisuuden lisäksi myönteisen haasteen pankkijärjestelmälle, koska se kehittää uutta lähestymistapaa ja uutta valtaa yhteistyössä voittoa tavoittelemattomien elinten sekä paikallisten ja kansallisten instituutioiden kanssa.
<P>
Suhtaudun myönteisesti moniin tarkistuksiin, joita en käy läpi uudestaan, vaan totean, että tänään me pyydämme mikroluottoresurssien lisäksi myös sitä, että...
<P>
(Puhemies keskeytti puhujan.)
<SPEAKER ID="189" NAME="Christa Klaß" AFFILIATION="PPE">
(DE) Arvoisa puhemies, arvoisa komission jäsen, hyvät parlamentin jäsenet, viime kuussa komissio esitteli uuden EU 2020 -strategian jatkoksi Lissabonin tavoitteille ja vaati muun muassa entistä sosiaalisempaa EU:ta.
<P>
Jos haluamme varmistaa kestävät työpaikat EU:n kansalaisille, niin erityisesti nyt tässä vaikeassa taloudellisessa tilanteessa meidän on varmistettava, että ihmiset voivat toteuttaa itse omia hyviä ideoitaan hankkiakseen omat tulonsa. Eurooppalaisen työllisyyttä koskevan mikrorahoitusjärjestelyn tarkoituksena on tarjota tilaisuus uuteen alkuun ja tasoittaa tietä yrittäjyyteen.
<P>
Tie ammatinharjoittajaksi kulkee usein monessa vaiheessa. On helpompi käsitellä pieniä alkuinvestointeja kuin kasata suuria määriä velkaa. Helpommin hallittavissa oleva riski ammatinharjoittamisen alussa on jotain, mitä erityisesti naiset hakevat, ja he pyytävät usein alkupääomaa varmistaakseen yrityksensä käynnistymisen ja laajentavat sitten, kun yrityksellä menee hyvin. Naiset haluavat kasvaa yrityksensä mukana. Siksi kansalaisille on tarjottava mahdollisimman pieniä lainoja. Sillä tarkoitan paljon pienempiä rahamääriä kuin 25 000 euroa, joka mikroluotoissa yleensä annetaan.
<P>
Erityisesti talouskriisin aikana on tarjottava tarvittavaa likviditeettiä ihmisille yleensä. Jos se tarjoaa keinon auttaa pitämään mikroluottojen usein korkeat korot ja hallintokulut alhaisina, niin se antaa meille mahdollisuuden elvyttää taloutta.
<P>
Olen tyytyväinen komission ehdotuksessa esiteltyyn ajatukseen. Euroopan parlamentin valiokunnat ovat eri mieltä rahoituksesta. EU:n politiikan toimivallan kyseenalaistaminen on toki sallittua tällä alalla. Päävastuu on jäsenvaltioilla. Näen asian kuitenkin niin, että työllisyyttä ja sosiaalista yhteisvastuuta koskevan yhteisön ohjelman (Progress) varat, erityisesti siten kuin niitä tässä ehdotetaan, auttavat ihmisiä ryhtymään itsenäisiksi ammatinharjoittajiksi.
<SPEAKER ID="190" NAME="Antonio Cancian" AFFILIATION="PPE">
(IT) Arvoisa puhemies, hyvät parlamentin jäsenet, tänä iltana me keskustelemme asioista, jotka ovat tällä hetkellä todellakin yhteiskuntamme sosiaalisessa sydämessä - keskustelimme aikaisemmin globalisaatiorahaston varojen käyttöönotosta ja toivottavasti Progress-ohjelmasta tulevina päivinä - ja tämä eurooppalainen mikrorahoitusjärjestely on ihanteellinen ja elintärkeä väline.
<P>
Mielestäni on turha toistaa sitä, että tällä ratkaistaan tai yritetään ratkaista eniten puutteesta kärsivien kansalaisten ongelmia, mikä tekee heistä entistä luottavaisempia ja toiveikkaampia yrittäjyyden ja tulevaisuuden suhteen, siispä uskon, että me emme ajattele täällä kriisien täydellisen myrskyn aiheuttamaa vahinkoa ja että me kuulemme paljon puhetta irtaantumisstrategiasta, siitä miten päästä pois kriisistä. Pääsemme ulos kriisistä vain, jos ratkaisemme työllisyysongelman, joka on murhenäytelmämme. Meidän pitäisikin pyrkiä varmistamaan, että asiat etenevät mahdollisimman nopeasti ja että järjestelyn resursseista annetaan varmat takuut, koska meidän pitäisi ottaa käyttöön paljon enemmän varoja kuin ne, joista olemme kuulleet keskusteltavan tänä iltana, eikä ainakaan siirtää rahaa yhdestä välineestä toiseen, sillä kaikki kolme tarvitsevat nämä rahat.
<P>
Katson, että kyseistä 100 miljoonaa ei missään nimessä pitäisi ottaa Progress-ohjelmasta, koska sillä on samat tavoitteet, vaan että järjestelyllä pitäisi olla täysin erillinen budjettikohta ja siinä pitäisi taata paljon suurempien varojen käyttöönotto.
<SPEAKER ID="191" NAME="Pascale Gruny" AFFILIATION="PPE">
(FR) Arvoisa puhemies, arvoisa komission jäsen, hyvät parlamentin jäsenet, kiitän esittelijää hänen tekemästään työstä ja kollegoitamme kovasta työstä uuden mikrorahoitusvälineen luomiseksi.
<P>
Eurooppalainen väline mahdollistaa mikroluottojen myöntämisen pienyrityksille ja ihmisille, jotka ovat menettäneet työpaikkansa ja haluavat perustaa oman pienyrityksensä. Nyt rahoituskriisin aikaan kaikkein heikoimmassa asemassa olevat ihmiset, erityisesti työttömät ja nuoret, ovat joutuneet kärsimän eniten. Itse asiassa Euroopan unionissa on tänä vuonna rekisteröity yli 3,5 miljoonaa työpaikan menetystä. Hyväksymällä uusi väline autetaan kyseisiä ihmisiä saamaan pääomaa, jota vaaditaan yrityksen perustamiseen tai kehittämiseen, ja toteuttamaan unelma yrittäjyydestä. Emme saa unohtaa, että työttömät ovat perustaneet yli kolmanneksen mikroyrityksistä.
<P>
Alueella, jolta tulen, minua lähestyvät usein kansalaiset, jotka haluaisivat saada tukea oman yrityksen perustamiseen. Olen vakuuttunut siitä, että uusi aloite tuottaa tuloksia työpaikkojen säilyttämisen alalla ja että se myös luo uusia työpaikkoja. Ehdotus helpottaa pieniä investointeja ja antaa mikroyrityksille mahdollisuuden kasvaa.
<P>
Arvoisa puhemies, suhtaudun myönteisesti mikroluottojen todelliseen lisäarvoon. Ne edistävät uusia tukitoimia, kuten koulutusta ja mentorointia, joiden avulla nuoret ja työttömät saavat takuita ja tukea investointisuunnitelmilleen. Toivon, että työllisyyttä edistävä uusi väline hyväksytään mahdollisimman pian ja että Euroopan parlamentti ja neuvosto pääsevät sopimukseen, jolla välineestä, joka on elintärkeä kansalaisille erityisesti nyt kriisin aikana, tehdään pysyvä.
<P>
Hyvät kuulijat, ei unohdeta sitä, että pk-yritykset luovat työpaikkoja.
<SPEAKER ID="192" NAME="Raffaele Baldassarre" AFFILIATION="PPE">
(IT) Arvoisa puhemies, hyvät parlamentin jäsenet, työllisyyttä koskeva mikrorahoitusjärjestely on osa aloitteita, jotka on hyväksytty EU:ssa, ja se antaa työttömille mahdollisuuden uuteen alkuun ja avaa oven yrittäjyyteen joillekin EU:n heikoimmassa asemassa oleville ryhmille, mukaan luettuna tietysti nuoret.
<P>
Uudella järjestelyllä on määrä ulottaa kohdennettu taloudellinen tuki uusille yrittäjille nykyoloissa, joissa luoton tarjonta on rajoitettua. Yksittäisiä yrittäjiä ja mikroyritysten perustajia autetaan Euroopan sosiaalirahaston korkotuen lisäksi myös mentoroinnilla, koulutuksella, ohjauksella ja valmiuksien kehittämisellä.
<P>
Pankkien lainananto on tällä hetkellä rajoitettua ja luotonsaannissa on vaikeuksia. Jos yhteiskuntamme heikoimmat sektorit, työttömät ja heikossa asemassa olevat ryhmät, haluavat näissä olosuhteissa ryhtyä toimeen, yrittäjiksi, kaikkea sitä on tuettava voimakkaasti, koska se on yksi välineistä, jotka voivat auttaa meitä torjumaan talouskriisin luonnollisen seurauksen eli loputtoman työllisyyskriisin. Vaikka me näemmekin merkkejä talouden elpymisestä, merkit työllisyyden alalla ovat edelleen negatiivisia.
<P>
On kuitenkin varmistettava, että Progress-ohjelman varoja ei siirretä, siinä mielessä, että emme voi antaa viestiä varojen siirtämisestä Progress-ohjelmasta. Kyseiset varat on löydettävä muista lähteistä, ja ennen kaikkea ne on liitettävä muihin EU:n aloitteisiin, niin että me annamme vahvan kuvan ja ponnistelemme voimakkaasti EU:n työttömien hyväksi.
<SPEAKER ID="193" NAME="Elisabeth Morin-Chartier" AFFILIATION="PPE">
(FR) Arvoisa puhemies, arvoisa komission jäsen, hyvät parlamentin jäsenet, kiinnittäisin huomionne mikroluottojen perustavanlaatuiseen merkitykseen näinä työpaikkakriisin aikoina. Mikroluotot antavat työttömälle mahdollisuuden uuteen alkuun riskin jakamisen ja rahoitusvälineiden ansiosta, mikä tekee yrittäjyydestä mahdollista.
<P>
Rahoituskriisin ja myönnettyjen lainojen määrän huomattavan laskun takia kannatan Euroopan komission ehdotusta perustaa mikrorahoitusväline kaikkein heikoimmassa asemassa oleville ryhmille sekä erityisesti naisille, nuorille ja työttömille.
<P>
Tuen kollegoitani Euroopan kansanpuolueen ryhmässä, joka on yhdessä muiden ryhmien - sosialistien, liberaalien ja konservatiivien kanssa - jättänyt kompromissitarkistuksia mikrorahoitusvälineen perustamiseksi mahdollisimman nopeasti niin, että se perustetaan vuonna 2010. Pyydän myös ministerineuvostoa ottamaan vastuuta nopean ratkaisun hakemiseksi työttömyyteen nykyisessä kriisitilanteessa ja kestävän ratkaisun löytämiseksi mikroluottojen rahoitukseen.
<SPEAKER ID="194" NAME="Artur Zasada" AFFILIATION="PPE">
(PL) Arvoisa puhemies, Progress-ohjelma on tärkeä aloite, jolla pyritään auttamaan jäsenvaltioita panemaan tehokkaasti täytäntöön tavoitteita työllisyyden ja sosiaaliasioiden aloilla. Viime viikolla tapasin ohjelmakomitean jäseniä, ja me keskustelimme Progress-ohjelman täytäntöönpanosta. Päätelmäni ovat seuraavanlaiset. Ensinnäkin mainoskampanjaa, jossa pitäisi kertoa mahdollisille ohjelman edunsaajille sen soveltamisalasta, ei toteuteta riittävän näkyvästi. Toiseksi suurin osa tiedoista, jotka koskevat tarjouskilpailuja ja kilpailuja, on saatavilla vain kolmella kielellä: englanniksi, saksaksi ja ranskaksi. Se muodostaa toiminnallisen esteen ihmisille, jotka eivät puhu kyseisiä kieliä. Mielestäni mainoskampanjan periaatteet on tarkistettava. Meidän olisi mahdollisimman pian lisättävä Progress-ohjelman tunnustusta ja levitettävä tietoa siitä koko unionissa.
<SPEAKER ID="195" NAME="Silvia-Adriana Ţicău" AFFILIATION="S&amp;D">
(RO) Työllisyyttä ja sosiaalista osallisuutta koskevalla mikrorahoitusjärjestelyllä tuetaan ja sillä on tuettava yksinkertaisten menettelyjen soveltamista, niin että kohderyhmät voivat hyötyä siitä tehokkaasti. Katson kuitenkin, että mikrorahoitusjärjestelyssä pitäisi keskittyä entistä enemmän ihmisiin, jotka ovat menettäneet työpaikkansa ja ovat heikossa asemassa perinteisillä luottomarkkinoilla ja jotka haluavat perustaa mikroyrityksen tai jatkaa sellaisen kehittämistä, mukaan luettuna itsenäinen ammatinharjoittaminen.
<P>
Mielestäni erityishuomiota pitäisi kiinnittää nuoriin, jotka tuoreiden EU:n tilastojen mukaan ovat valitettavasti työttöminä entistä pidempiä aikoja tai jotka työllistetään väliaikaisesti. Sen lisäksi talousarvion käytöstä kertova vuosikertomus mahdollistaa vakavan analyysin tekemiseen lähitulevaisuudessa ja tarvittaessa talousarvion täydentämisen. Jos siirrämme rahaa yhdestä ohjelmasta toiseen, otamme riskin, että molemmat heikentyvät.
<SPEAKER ID="196" NAME="Karin Kadenbach" AFFILIATION="S&amp;D">
(DE) Arvoisa puhemies, tänään me olemme keskustelleet Euroopan globalisaatiorahastosta ja nyt me puhumme mikroluotoista. Kumpikin väline on ehdottoman tärkeä talous- ja rahoituskriisin vaikutusten torjumisessa EU:ssa ja EU:n työmarkkinoiden elvyttämisessä.
<P>
Tarvitsemme kummankin välineen, sillä kaikki eivät sovellu yrittäjäksi. Työllisyyspolitiikkamme tavoitteena ei pidäkään olla se, että entisistä työntekijöistä ja muista kuin ammatinharjoittajista tehdään itsenäisiä ammatinharjoittajia pelkästään liiketoiminnallisista syistä. Tällaisille ihmisille sopisi paremmin termi "putatiivinen ammatinharjoittaja". Jäsenvaltioiden täytyy myös toteuttaa tarvittavia ennakoivia toimenpiteitä tässä suhteessa. Kuitenkin kaikille niille, jotka haluavat hyväksyä ammatinharjoittamisen haasteen, on tarjottava resursseja, jotta he voivat perustaa yrityksen tai laajentaa sitä. Siinä yhteydessä on kuitenkin varmistettava - ja se on Euroopan parlamentin ja jäsenvaltioiden velvollisuus - että tarjotaan edelleen myös normaali sosiaaliturva. Tarvitsemme uutta rahaa uusiin ideoihin.
<SPEAKER ID="197" NAME="Zigmantas Balčytis" AFFILIATION="S&amp;D">
(LT) Uskon, että tänään Euroopan parlamentin jäsenet ovat täysin yksimielisiä siitä, että mikrorahoitustuki on nyt erittäin tarpeellista. Elin- ja työolot ovat muuttuneet perusteellisesti ja työttömyyden vitsaus, joka on iskenyt melkein kaikkiin valtioihin, pakottaa meidät esittämään tiettyjä ehdotuksia siitä, että tiettyjä tukijärjestelyjä olisi tarkistettava. Tähän saakka suurin osa taloudellisesta tuesta on osoitettu suurille yrityksille ja organisaatioille ja monissa tapauksissa on korostettu sitä, että tähän saakka tavallisilla EU:n kansalaisilla ei ole ollut juurikaan tai mitään toivoa saada taloudellista tukea. Pidän komission tulevaa ratkaisua pyrkiä sopimukseen Euroopan parlamentin kanssa ehdottaman tärkeänä. 100 miljoonaa on alku. Se on ensimmäinen yritys, mutta olen vakuuttunut siitä, että yritys voi onnistua.
<SPEAKER ID="198" NAME="Vladimír Špidla" LANGUAGE="CS">
Hyvät parlamentin jäsenet, keskustelu on selvästi osoittanut Euroopan parlamentin tuen mikrorahoitusvälineele, ja uskon, ettei asian sisällöstä ole periaatteellisia erimielisyyksiä. Uskon myös, että neuvoston kanta on varsin lähellä asiasisällön osalta.
<P>
Rahoituskysymys on edelleen avoin. Tietysti myös rahoituskysymys on osa yhteispäätösmenettelyä, mikä tarkoittaa sitä, että on erittäin tarpeellista ja toivottavaa hakea kompromissia, ja olen iloinen siitä, että keskustelussa on osoitettu voimakasta tahtoa jatkaa viipymättä neuvotteluja neuvoston kanssa. Samalla keskustelussa on esitetty mahdollisuus kompromissiin tietyillä aloilla.
<P>
Keskustelussa komissio mainittiin usein ja sitä arvosteltiin siitä, miten se on käsitellyt Progress-ohjelmaa ja sen käyttöä uuden välineen puitteissa. Minun täytyy sanoa, että komissio ei saanut käsiteltäväkseen helppoa asiaa, koska sen oli liikuttava nykyisen talousarvion puitteissa tai toimielinten välisen sopimuksen puitteissa. Komission pystyi käyttämään vain saatavilla olevia varoja. Kun pohdimme päätöstämme, joka koski Progress-ohjelman varojen käyttöä, harkitsimme huolellisesti seurauksia ja tulimme siihen tulokseen, että vaikkei se ollutkaan ihanteellinen ratkaisu, se oli todennäköisesti yksi parhaista ratkaisuista.
<P>
Keskustelussa toistettiin useasti, että asiaan liittyi jotain silmänkääntötemppuja tai rahan siirtoa taskusta toiseen. Näin ei ollut, koska kaikki analyysimme osoittavat selvästi, että mikroluottoperiaatteen puitteissa käytettyihin varoihin soveltuu arviolta viisinkertainen kerrannaisvaikutus. Toisessa ohjelmassa kyseiset varat saavuttaisivat indeksin 1, kun taas mikroluotto-ohjelmassa ne voivat teoriassa saavuttaa jopa indeksin 5. Tästä näkökulmasta kyse ei ollut vain siirrosta taskusta toiseen, vaan resurssien uudesta käytöstä. Haluaisin toistaa sen, ettei päätös ollut helppo, enkä edes ajattele, että se oli ainoa päätös ja kompromissia koskevassa keskustelussa löydetään varmasti asianmukainen perusta, tai ainakin toivon niin.
<P>
Ajatus mikroluotoista perustuu selvään lausuntoon siitä, että nykyinen talousjärjestelmä ei tarjoa riittävästi rahoituslähteitä pienille eikä varsinkaan erittäin pienille yrityksille, toisin sanoen järjestelmässä ei hyödynnetä niiden ihmisten inhimillistä pääomaa, jotka kuuluvat niin kutsuttuihin heikossa asemassa oleviin ryhmiin. Katson, että siten menetetään valtavasti mahdollisuuksia, ja olen siksi iloinen siitä, että komissio on ehdottanut tätä välinettä ja olen iloinen myös siitä, että Euroopan parlamentti arvostaa sitä.
<P>
Kuten jo totesin, ajatuksena on nyt käyttää niiden ihmisten inhimillistä pääomaa, jotka eivät normaalisi voisi käyttää pääomaansa yrittäjinä. On kuitenkin erittäin tärkeää hyödyntää myös aika. Minun mielestäni kohtuuttoman pitkällä keskustelulla vahingoitettaisiin kyseistä välinettä, jota tarvitaan erityisesti kriisin aikana. Uskon myös, että sitä tarvitaan aikana, jolloin kriisiä ei ole, ja että siitä tulee pysyvä osa Euroopan työmarkkinoita ja talouspolitiikkaa.
<SPEAKER ID="199" NAME="Kinga Göncz" LANGUAGE="HU">
Kiitos kannustavista kommenteista. Olen samaa mieltä niiden kanssa, jotka ilmaisivat pettymyksensä komission kompromissihaluttomuuteen. Minun on sanottava myös komission jäsenelle, että jos siirrämme Progress-ohjelmalle osoitettuja varoja, niin annamme viestin, että voimme kuvitella sosiaalisen osallisuuden alalla resurssien jakamista vain kaikkein heikoimmassa asemassa oleville, jos otamme resursseja samaan tarkoitukseen osoitetuista paikoista. Emme pysty löytämään mitään muita resursseja. Mielestäni sitä ei voida hyväksyä.
<P>
Yhteispäätösmenettely tarkoittaa myös sitä, että jokaisen osapuolen on ryhdyttävä toimeen. Euroopan parlamentti teki asiassa useita ehdotuksia, kun taas neuvostosta ja komissiosta ei tullut vastaavia ehdotuksia, jotka olisivat edistäneet sopimuksen syntymistä. Minun on sanottava Elisabeth Schroederille, että se seikka, että me puolustamme täällä Progress-ohjelmaa edustaa vakaumustamme - joka on yhteinen vakaumus siitä, että me yhä haluamme päästä kompromissiin tässä asiassa - että ohjelma on pantava täytäntöön mahdollisimman pian.
<P>
Tarjottu apu on tehokasta vain, jos järjestely käynnistetään vuoden 2010 alussa. Jos Euroopan parlamentti todellakin äänestää asiasta tällä viikolla, niin se tekee voitavansa sen varmistamiseksi, että ohjelma käynnistetään vuoden 2010 alussa. Koska parlamentti todennäköisesti hyväksyy 25 miljoonaa euroa omista varoista ensi vuodeksi ja jos parlamentti äänestää koko rahamäärästä, se riittää komissiolle niiden sopimusten allekirjoittamiseen, jotka voivat helpottaa ohjelman käynnistämistä.
<P>
Uskon, että se heijastaa Euroopan parlamentin rakentavaa lähestymistapaa. Joka tapauksessa, pidän kyseistä ohjelmaa erittäin tärkeänä sosiaalisen osallisuuden näkökulmasta. Pyytäisin myös niitä kollegoitani, jotka tukivat tätä, sopimaan siitä, ettemme ota kaikkia varoja Progress-ohjelmasta, ja pyytämään varoja omilta hallituksiltaan ottaen huomioon, että jäsenvaltioiden hallitukset ovat komission jäseniä.
<SPEAKER ID="200" NAME="Puhemies">
(DE) Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 149 artikla)
<SPEAKER ID="201" NAME="Corina Creţu  " AFFILIATION="S&amp;D">
kirjallinen. - (RO) Talouskriisistä on tullut vakava sosiaalinen kriisi, johon me emme ole vielä löytäneet ratkaisua. Valitettavasti yksi indikaattoreista, jotka voisivat edistää elpymisen käynnistämistä, antolainauksen taso, on painunut euroalueella ennätysmäisen alas vuoden 1991 jälkeisenä aikana, ja se on ennennäkemättömän alhaisella tasolla uusissa jäsenvaltioissa kuten Romaniassa. Se on yksi tekijöistä, jotka heittävät epäilyksen varjon taantuman taittumista koskeviin näkymiin. Tätä taustaa vasten olen tyytyväinen Euroopan komission ehdotukseen mikrorahoitusjärjestelyn perustamisesta.
<P>
Kuitenkin jotta voimme varmistaa sosiaalista osallisuutta koskevien toimien tehokkuuden, järjestely on sijoitettava erilliseen budjettikohtaan. Progress-ohjelman varojen uudelleensijoittaminen vaikuttaisi sen yhteisön toimintaa koskeviin erityisiin suuntaviivoihin ja välittäisi hälyttävän viestin EU:n johtajien sosiaalisen avoimuudesta. He ovat tähän saakka olleet valitettavasti todella haluttomia osoittamaan riittävää sosiaalista osallisuutta.
<P>
Kriisi vaikuttaa kaikkiin heikossa asemassa oleviin ryhmiin, mutta emme voi jättää huomiotta nuorisotyöttömyyden vakavuutta. Sillä, että EU:ssa joka viides nuori on vailla työtä, voi olla paljon taloudellisia ja sosiaalisia seurauksia, myös väestökehityksen ja rikollisuuden näkökulmasta. Siksi katson, että on keskityttävä enemmän edistämään nuorten mahdollisuuksia päästä työmarkkinoille.
<SPEAKER ID="995" NAME="Vasilica Viorica Dăncilă  " LANGUAGE="RO">
Viime vuoden syksyn jälkeen yli 5 miljoonaa EU:n kansalaista on menettänyt työpaikkansa, mikä nostaa työttömien määrän EU:ssa 22,5 miljoonaan. Tässä yhteydessä emme voi jättää huomiotta nuorisotyöttömyyden vakavaa tasoa. On erittäin huolestuttavaa, että EU:ssa joka viides nuori on vailla työtä, millä voi olla paljon taloudellisia ja sosiaalisia seurauksia, myös väestökehityksen ja rikollisuuden näkökulmasta. Joissakin maissa nuorten työttömien prosenttiosuus on jopa korkeampi kuin kansallinen työttömyysaste. Esimerkiksi Latviassa joka kolmas nuori on työtön, ja ongelma koskee 43:a prosenttia alle 25-vuotiaista Espanjan kansalaisista. Mielestäni nuoriin on kiinnitettävä enemmän huomiota. Tässä suhteessa Euroopan komission tekemä aloite mikrorahoitusohjelmista, joista tehdään erillinen budjettikohta, auttaa kannustamaan ja motivoimaan nuoria hakeutumaan työmarkkinoille, mikä alentaa työttömyysastetta, joka on noussut kyseisessä ryhmässä.
<SPEAKER ID="202" NAME="Iosif Matula  " LANGUAGE="RO">
Nykyisiä EU:n ja jäsenvaltioiden toimia on tehostettava mikroluottojen tarjonnan lisäämiseksi. Euroopan mikrorahoitusjärjestelystä on tarjottava hyödyllistä tukea työttömille ja heikossa asemassa oleville ryhmille, jotka haluavat perustaa mikroyrityksiä. Katson, että eurooppalaisella mikrorahoitusjärjestelyllä on oltava erillinen luottojen yhteismäärä, sillä järjestelyn edunsaajat ovat muita kuin Progress-ohjelman edunsaajia. Progress-ohjelman varoja ei saa missään olosuhteissa vähentää kriisin aikana, sillä ne on suunnattu kaikkein heikoimmassa asemassa oleville ryhmille. Uskon myös, että eurooppalaisella mikrorahoitusjärjestelyllä on oltava tarpeeksi suuri talousarvio, jotta sillä voidaan saavuttaa todella tehokkaasti työllisyyttä ja sosiaalista osallisuutta koskevat tavoitteet. Jäsenvaltioiden ja koko EU:n on jatkettava Progress-ohjelman tehokasta täytäntöönpanoa maailmanlaajuisen talouskriisin aikana.
