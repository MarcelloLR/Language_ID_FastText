<CHAPTER ID="006">
Jemenin tilanne (keskustelu)
<SPEAKER ID="092" NAME="Puhemies">
Istunto jatkuu.
<P>
(IT) Esityslistalla on seuraavana Euroopan unionin ulkoasioiden ja turvallisuuspolitiikan korkean edustajan ja komission varapuheenjohtajan julkilausuma Jemenin tilanteesta.
<SPEAKER ID="093" NAME="Catherine Ashton">
unionin ulkoasioiden ja turvallisuuspolitiikan korkea edustaja/Euroopan komission varapuheenjohtaja. - (EN) Arvoisa puhemies, tiedämme syyn siihen, miksi Jemen on tänään esityslistalla. Jäljitimme Detroitin pommittajan Yhdysvalloista Euroopan ja Afrikan kautta Jemeniin. Saimme siis jälleen kerran muistutuksen siitä, että oma turvallisuuteemme on vaarassa, ellemme auta Jemenin kaltaisia valtioita, jotka kamppailevat vastatakseen yhtä aikaa moninaisiin haasteisiin.
<P>
Terrorismi on keskeinen painopiste, mutta se on vain yksi moninaisista toisiinsa liittyvistä haasteista. Pohjoisessa tilanne on epävakaa, ja sitä ruokkii aseellinen selkkaus houthi-kapinallisten kanssa. Selkkaus koskee maa- ja vesioikeuksia sekä pitkään kestäneitä jännitteitä eteläisen alueen kanssa, joka on kokenut itsensä syrjäytyneeksi vuoden 1991 yhdistymisestä alkaen. Hallitus on tähän asti onnistunut säilyttämään yleisen vakauden, mutta öljytulojen huvetessa valtio kamppailee säilyttääkseen valvonnan tietyillä valtion alueilla.
<P>
Tähän voidaan lisätä merirosvous Adeninlahdella, salakuljetus, maahanmuutto ja ihmissalakuljetus Afrikan sarvesta sekä nyt jihadisti-terroristien esiinnousu. Väestönkasvu on Jemenissä huomattavaa, ja nuori väestö on yhä tyytymättömämpää. Sisäinen poliittinen yksimielisyys etenemismallista on edelleen hämärä.
<P>
Kaiken tämän keskellä yksi asia on selvä: kenelläkään ei ole varaa sallia lähes lainsuojattoman alueen ulottuvan Afrikan sarvesta Afganistaniin. Siitä me joutuisimme maksamaan kovan hinnan.
<P>
Viimeisten 18 kuukauden ajan Euroopan unioni on korostanut Jemenin asemaa keskeisenä terrorismin vastaisessa strategiassaan ja sen kattavaa lähestymistapaa valtiorakenteiden kehittämisessä. Neuvosto antoi kattavat päätelmänsä Jemenistä lokakuussa. Pyrimme nyt saamaan kaikki keskeiset toimijamme liittymään strategiaamme. YK:n aloite Jemeniä koskevan korkean tason tapaamisen järjestämiseksi Jemenin kanssa ei olisi voinut olla oikea-aikaisempi.
<P>
Tapaamisen keskeinen aihe on turvallisuus. Parhaillaan valmistellaan merkittävää pakettia hallituksen pyrkimysten tukemiseksi: lainvalvontaviranomaisten koulutus ja varusteet, entistä parempi oikeuskehys ja rikosoikeudellinen järjestelmä, työskentely radikalisoitumista vastaan sekä konfliktien ennaltaehkäisy. Tämä tulee komission kehitysapuohjelmassa kahden viime vuoden aikana poliisikoulutukseen ja nuorisorikollisuutta käsittelevään oikeusjärjestelmään osoitettujen 11 miljoonan euron lisäksi.
<P>
Al-Qaidan asettuminen Jemeniin on oire syvemmistä ongelmista. Yhteydet taloudellisten, poliittisten ja sosiaalisten haasteiden välillä ovat ratkaisevia. Siksi tarvitsemme kokonaisvaltaisen lähestymistavan. On myös tärkeää, että Jemenin valtio vahvistaa valmiuksiaan vastata kansalaisten tarpeisiin kaikkialla valtiossa. EU ehdottaa kehitysapuvarojensa lisäämistä kolmanneksella ajanjaksolle 2011-2013. ECHO:n humanitaarinen apu jatkuu vuonna 2010. Otamme säännöllisesti esiin keskusteluissa hallituksen kanssa pääsyn monien siirtymään joutuneiden ihmisten luo.
<P>
Mikään tukimäärä ei kuitenkaan voi korvata hallituksen omaa sitoutumista ja omia toimia. Presidentti Salehin ilmoittama sitoutuminen kansalliseen vuoropuheluun kaikkien merkittävien toimijoiden kanssa on omiaan rakentamaan uutta kansallista yhteisymmärrystä, jos kaikki toimijat ja näiden intressit otetaan huomioon. Kansainvälisen yhteisön on tuettava jatkuvasti tätä vuoropuhelua. Se on ainoa tie kestävään edistymiseen.
<P>
Viimeisenä, muttei todellakaan vähäisimpänä, keskeisten alueellisten toimijoiden on sitouduttava yhteisiin yhteistyöpyrkimyksiin Jemenin kanssa - ja näistä ensisijaisesti Saudi-Arabian. Lontoon tapaaminen on korvaamaton mahdollisuus saada saudit, Yhdysvallat ja muut mukaan kansainväliseen vuoropuheluun Jemenistä ja sen kanssa. Odotan mielenkiinnolla keskusteluamme.
<SPEAKER ID="094" NAME="José Ignacio Salafranca Sánchez-Neyra">
PPE- ryhmän puolesta. - (ES) Talebanien eilisen pelottavan tempun jälkeen Afganistanissa, jossa meillä on 100 000 hengen joukot taistelemassa vapauden puolesta, mikä on hyvä pitää mielessä, ja jouluisen epäonnistuneen Detroitin terrori-iskun jälkeen katson, arvoisa korkea edustaja Ashton, että on syytä pohtia, onko terrorismi nyt voimakkaampaa kuin silloin, kun vapauden kimppuun hyökättiin romahduttamalla New Yorkin kaksoistornit raakalaismaisella tavalla.
<P>
Keskustelimme juuri Iranista, ja havaitsemme, mitä tapahtuu Afganistanissa, Pakistanissa, Lähi-idässä, Somaliassa ja jopa oman mantereemme ytimessä Madridin ja Lontoon iskuissa. Meidän on kysyttävä itseltämme - sillä meidän kaikkien on pyrittävä päättelemään jotain näistä tapahtumista - kuinka oikeastaan pärjäämme.
<P>
Arvoisa puhemies, on totta, että on olemassa uusi tekijä, nimittäin se, että on armeijoita, joilla ei ole ilmeisiä vihollisia, ja vihollisia, joilla ei ole armeijaa. Presidentti Obama kuitenkin ryhtyi nopeasti toimiin Detroitin epäonnistuneen iskun jälkeen, ja kenraali Petraeus vieraili kolmatta kertaa Jemenissä lyhyen ajan sisällä. Havaitsemme, että Yhdysvallat on ottanut käyttöön merkittävän taloudellisen tukipaketin ja laatinut politiikkaa, joka tuottaa tuloksia.
<P>
Arvoisa korkea edustaja Ashton, puhuitte juuri konkreettisista toimenpiteistä, joiden täytäntöönpanoa Euroopan unionin harkitsee, ja kerroitte 11 miljoonan euron lisäksi tulevista määristä. Yhdysvaltojen tähän käyttämät määrät nousivat vuoden 2009 67 miljoonasta dollarista vuoden 2010 167 miljoonaan dollariin.
<P>
Tämän vuoksi, arvoisa korkea edustaja, esitän seuraavan kysymyksen: katsotteko, että kohdatessamme terrorismia ulkopolitiikan, turvallisuuden, puolustuksen, kehitysavun ja tuen, kaupan - ja lisäisin tähän vielä kulttuurin ja sivilisaation - käsitteet sulautuvat kaikki yhteen ja meidän on ymmärrettävä, että kohdatessamme meitä kaikkia yhtä lailla uhkaavia vaaroja ja uhkia meidän olisi myös vastattava siihen tasavertaisesti?
<P>
Olette puhunut koordinoinnista Yhdysvaltojen kanssa. Voitteko kertoa, millä ehdoilla tämä yhteistyö, joka on niin merkittävää ja tarpeellista, toteutuu?
<SPEAKER ID="095" NAME="David-Maria Sassoli" LANGUAGE="IT">
Arvoisa puhemies, arvoisa korkea edustaja, hyvät kollegat, ryhmämme on hyvin huolestunut Jemenin tilanteesta, koska kyseessä on globaali uhka: yhdysvaltalaisen lentokoneen epäonnistuneeseen räjäytysyritykseen, ulkomaisiin lähetystöihin suunnattuihin uhkiin ja Al-Qaidan yhä voimakkaampiin hyökkäyksiin on suhtauduttava hyvin vakavasti.
<P>
Valitettavasti Jemenin sisäinen tilanne ei auta, ja meidän on muistettava, että se on yksi maailman köyhimmistä valtioista, jossa on vakava pula vedestä, korkea työttömyys ja talous, joka on suuresti riippuvainen öljy- ja kaasutuloista, joiden arvellaan loppuvan seuraavien kymmenen vuoden aikana.
<P>
Tämän vuoksi katson, että Euroopan unionin toimet ovat ratkaisevan tärkeitä, ja niiden on toteuduttava tiiviissä yhteistyössä humanitaarisesta avusta ja kehitysavusta vastaavan Euroopan komission sekä yhteisestä turvallisuudesta, poliisijoukkojen yhteistyöstä ja rajavalvonnasta vastaavan ulkoasioiden korkean edustajan välillä.
<P>
Minun on myös mainittava huolemme valtion poliittisen opposition tiukasta valvonnasta. Tämä koskee toimittajia ja ihmisoikeuksien puolustajia, joista Jemenissä toimivat humanitaariset järjestöt ovat puhuneet jo pitkään. Arvoisa korkea edustaja Ashton, katson tämän vuoksi ensisijaiseksi, että varmistetaan humanitaaristen järjestöjen pääsy Jemeniin ja niiden toiminnan turvallisuus.
<P>
Toivon Euroopan unionin myös pyrkivän varmistamaan sen, että Jemen noudattaa vuoden 2006 kansainvälisessä avunantajien konferenssissa tekemiään sitoumuksia, eli nopeuttaa poliittisia ja taloudellisia uudistuksia, lisää demokratiaa ja parantaa ihmisten elinoloja.
<P>
Syyskuun 11. päivän iskujen jälkeen olemme ymmärtäneet, että vaara-alueiden tekeminen turvalliseksi riippuu paljon siitä, kuinka paljon olemme valmiita panostamaan parempiin elinoloihin. Arvoisa korkea edustaja Ashton, demokratia alkaa täältä, mahdollisuudesta kuroa umpeen rikkaiden ja kaikkein köyhimpien maiden välistä kuilua.
<SPEAKER ID="096" NAME="Holger Krahmer" LANGUAGE="DE">
Arvoisa puhemies, minusta on jokseenkin oireellista, että EU:ssa yleisesti, ja parlamentissa erityisesti, käydään automaattisesti keskustelua tiettyjen valtioiden tilanteista, joissa ei ole mitään uutta. Valitettavasti hyvin usein hiljattaiset tapahtumat saavat meidät täällä parlamentissa latelemaan poliittisia vaatimuksia, jotka ovat mielestäni joskus hieman epäilyttäviä. Minusta meistä ei anna hyvää kuvaa se, että epäonnistunut pommihyökkäys lentokoneessa johtaa pelkästään yleiseen keskusteluun Jemenistä. Meidän on tehtävä selväksi, että on harkittava strategiaa siitä, kuinka tässä tilanteessa on toimittava.
<P>
Katson myös, että Jemenin tilanne edellyttää täsmällistä analyysiä erityisesti, koska kyseessä on romahtanut valtio, jossa suuret osat valtion alueesta ovat hallituksen valvonnan ulkopuolella. Meidän on analysoitava mitä riskejä tähän liittyy Euroopan kannalta. Oletettavasti riskit liittyvät siihen, että siellä koulutetaan terroristeja, sekä Jemenin rannikkoon, jossa harjoitetaan selvästi merirosvousta. Meidän - ja kenties myös korkea edustaja Ashtonin - on pohdittava, miten voimme torjua näitä riskejä. Nähdäkseni keskeinen kysymys voi hyvin olla: kuinka voimme tukea Jemenin hallitusta, jotta se saisi jälleen valtion hallintaansa ja näin hillitsisi näitä riskejä. Kaikki muutkin keskustelut valtion pitkän ajanjakson rakentamisesta on tietenkin myös käytävä, mutta minusta meidän ei ole mitään mieltä esittää kaikkia poliittisia aloja koskevia vaatimusluetteloita - lehdistönvapaudesta naisten oikeuksiin - tässä vaiheessa täällä parlamentissa, tai vaatia, että meidät silloin otettaisiin vakavasti. Tällaisella toiminnalla emme saavuta tavoitettamme Jemenissä, joten sen sijaan meidän olisi keskityttävä siihen, mitä konkreettista apua voimme nykytilanteessa tarjota auttaaksemme polttavan ongelman ratkaisussa.
<SPEAKER ID="097" NAME="Franziska Katharina Brantner" LANGUAGE="EN">
Jatkan hieman siitä, mitä edellinen puhuja sanoi. Tilanne Jemenissä ei todellakaan ole uusi kriisi. Valtion tilanne on heikentynyt vuosikymmenien ajan, ja heikentyvä poliittinen tilanne todettiin selvästi komission välivaiheen tarkistuksessa.
<P>
Minusta meidän on todella keskityttävä poliittiseen kontekstiin, pitkäaikaiseen konfliktiin pohjoisessa hallituksen ja houthien välillä, levottomuuteen etelässä, nämä jo mainitsittekin - ja nyt pohjoisen konflikti leviää alueella ja koskettaa myös Saudi-Arabiaa ja Irania.
<P>
Kysymys kuuluu: Mitä tarkkaan ottaen on tehtävä? Olen juuri kuullut vaatimuksia YTTP-ohjelman vakauttamisvälineestä, josta kaadettaisiin rahaa ihmisten kouluttamiseen, mutta minusta tämä ei ole lähestymistapana riittävä - ainakaan se ei ole vastaus kriisiin, paitsi jos hyväksymme pysyvän kriisin käsitteen.
<P>
Minusta meidän olisi edistettävä Persianlahden yhteistyöneuvoston puuttumista Jemenin tilanteeseen, ei pelkästään Saudi-Arabian. Järjestön on saatettava yhteen jemeniläiset eri osapuolet, hallitus, oppositio, etelän separitistit, houthit ja alueelliset toimijat eräänlaiseen rauhanprosessiin, ja katson, että tätä olisi tuettava ja rahoitettava esimerkiksi vakautusvälineestä. Minusta tätä varten vakautusväline on olemassa.
<P>
Uusi YTPP-ohjelma ja toinen kierros vakautusvälineestä rahoitettua koulutusta ilman johonkin johtavaa poliittista prosessia ei uskoakseni auta. Kehotan teitä todella hyödyntämään vakautusvälinettä enemmän ennakkovaroitusvälineenä poliittisen prosessin edistämiseksi, tukemiseksi ja rahoittamiseksi. Minusta tätä olisi syytä kokeilla.
<P>
Haluan vielä mainita toisen seikan. On mainittu sukupuolten tasa-arvo, otitte sen esiin, ja katson, että meidän olisi panostettava tähän voimakkaasti. Väestönkasvu on yksi näiden valtioiden suurimpia huolenaiheita, ja kuten me kaikki tiedämme, asiaa ei voida ratkaista ennen kuin saadaan aikaan perhesuunnittelua, ja se tarkoittaa naisten oikeuksia.
<P>
Tiedän, ettette aio korostaa naisten oikeuksia, mutta katson, että sukupuolten tasa-arvo ja erityisesti perhesuunnittelu on ratkaisevan tärkeää, jos nyt pohdimme, mitä olisi tehtävä Jemenin yhteiskunnan auttamiseksi.
<SPEAKER ID="098" NAME="Adam Bielan" LANGUAGE="PL">
Arvoisa puhemies, koko maailman katse kääntyi hiljattain Jemeniin sen jälkeen kun Al-Qaida-aktivistit ottivat vastuun onneksi epäonnistuneesta amerikkalaisen lentokoneen räjäytysyrityksestä jouluna. Olemme kuitenkin jo kauan tienneet, että valtion rappeutuva turvallisuustilanne mahdollistaa terroristiryhmien hakeutumisen sinne suojaan suunnittelemaan ja organisoimaan tulevaa toimintaansa. Terrorismi on levinnyt alueella jo vuosia ennen syyskuun 11. päivää, jonka me kaikki muistamme. Muistamme esimerkiksi Al-Qaidan hyökkäyksen yhdysvaltalaista sota-alusta, USS Colea vastaan 12. lokakuuta 2000.
<P>
Jemen on hyvin merkittävä valtio erityisesti maantieteellisen sijaintinsa vuoksi. Meidän on muistettava, että 3,5 miljoonaa raakaöljytynnyriä, noin neljä prosenttia maailman tuotannosta, kuljetetaan päivittäin Jemenin ja Djiboutin välisen 26,5 kilometrin pituisen Bab el Mandebin salmen kautta. Samaisessa valtiossa on hyvin monimutkainen sisäinen tilanne. Siellä kukoistavan Al-Qaida-liikkeen lisäksi valtion pohjoisosissa Saadan maakunnassa on vakava šiialaiskapina ja etelässä separatistiliikkeet ovat ryhtyneet väkivaltaisiksi. Kun tähän lisätään kahden vuoden takaisen maailman elintarvikekriisin kielteiset vaikutukset, nykyinen rahoituskriisi, valtion ehtyvät raakaöljyvarastot, joista se saa kolme neljännestä tuloistaan, ja lopulta yhä vakavampi vesipula, piirtyy kuva polvillaan olevasta valtiosta, Al-Qaidan ideaalisesta kohteesta sen etsiessä uutta tukikohtaa Afganistanin ongelmien vuoksi.
<P>
Tämän vuoksi paikallisten viranomaisten passiivisuuden ja avuttomuuden kannalta muodossa tai toisessa ilmeisesti välttämättömien sotilastoimien lisäksi kansainvälisen yhteisön, myös Euroopan unionin - ja vetoan tämän osalta korkea edustaja Ashtoniin - on ennen kaikkea toimittava hyvin aktiivisesti valtion instituutioiden jälleenrakentamisprosessissa.
<SPEAKER ID="099" NAME="Sabine Lösing" LANGUAGE="DE">
Arvoisa puhemies, tiedotusvälineet mobilisoivat jo tavallista kansaa kolmanteen rintamaan terrorismin vastaisessa taistelussa. Tällä hetkellä Yhdysvaltojen ja EU:n jäsenvaltioiden strategiset vaihtoehdot Jemenissä ja Afrikan sarven alueella eivät kuitenkaan ole todella avoimia. Presidentti Salehia ympäröivä valtaeliitti kohdistaa shiia-väestöön julmaa syrjintää ja sortoa valtion pohjoisosissa ja lietsoo sotaa separatistiliikettä vastaan etelässä, entisen Jemenin demokraattisen kansantasavallan alueella, mikä aiheuttaa paikalliselle väestölle suurta kärsimystä. Shiia-väestön ja Al-Qaidan välillä ei ole todistettavaa yhteyttä, ja ajatus palveleekin eniten korruptoitunutta ja todella itsevaltaista hallitusta savuverhona, jonka takana se hankkii massiivista sotilaallista apua.
<P>
Tämän hallituksen tukemista turvallisuusjoukkojen kehittämisessä on vältettävä - se on kuin lisäisi puita pesään. Kaiken tuen on autettava kaikkia alueita niiden uskonnollisesta, etnisestä tai poliittisesta suuntauksesta riippumatta. On käynnistettävä sovitteluprosessi, johon osallistuvat YK ja kaikki paikalliset osapuolet, myös Iranin kaltaisissa naapurimaissa, ja prosessia on edistettävä. Meidän ei pidä tukea yksipuolisesti hallitusta kapinallisia vastaan. Operaatio Atalantaa ei pidä jatkaa ja laajentaa, eikä missään tapauksessa Jemenin mantereelle, sillä siitä olisi hyötyä vain läntisten teollisuusmaiden geostrategisille eduille.
<P>
Meidän on keskitettävä kaikki ponnistelumme sen varmistamiseen, ettei EU noudata Yhdysvaltojen täysin virheellistä laajentumisstrategiaa myös Jemenissä.
<SPEAKER ID="100" NAME="Fiorello Provera">
EFD-ryhmän puolesta. - (IT) Arvoisa puhemies, hyvät kollegat, sen sijaan, että Jemen olisi terrorismin uusi etulinja, kuten joku väitti, se on pikemminkin epävakaa valtio.
<P>
Keskushallinnon valvonnan puute alueella ja rajojen läpäisevyys mahdollistavat laittoman kaupan, valvomattoman maahanmuuton, merirosvouksen ja terroristitoiminnan lisääntymisen. Vastauksen Al-Qaidan aiheuttamiin uusiin haasteisiin Jemenissä ei kuitenkaan pidä muodostua pelkästään sotilaallisesta paineesta, vaan on myös autettava paikallisia viranomaisia saamaan alue paremmin valvontaansa. Toistan, paikallisten viranomaisten, ei pelkästään hallituksen.
<P>
Jemenin vakaus olisi kuitenkin palautettava ottaen huomioon kansallinen ja alueellinen omistajuus, asettamatta ulkoisia tai ennalta määritettyjä ratkaisuja, jotka ovat usein ristiriidassa paikallisen tilanteen kanssa ja tuomittuja epäonnistumaan. Tämä helpottaisi Persialahden yhteistyöneuvoston entistä laajempaa sitoutumista, ja sen taloudellinen osallistuminen paikallisiin hankkeisiin olisi ratkaisevaa. Euroopan unionin on tehtävä yhteistyötä kumppaniensa - Jemenin, G8-maiden ja Persianlahden maiden - kanssa Jemenin hallituksen tukemin taloudellisin ja kehitysyhteistyötä koskevin panoksin.
<P>
Lopuksi, erinomaisiakin pitkän ajanjakson poliittisia toimia on täydennettävä välittömällä ja vahvalla tuella alueen turvallisuuden ja valvonnan alalla, sillä ilman sitä vaarana on Jemenin valtion romahtaminen ja terrorismin valtava lisääntyminen alueella.
<SPEAKER ID="101" NAME="Andreas Mölzer" AFFILIATION="NI">
(DE) Arvoisa puhemies, on hyvin tiedossa, että tällä hetkellä Jemen on islamilaisten ääriliikkeiden haudutuskattila, köyhyyden riivaama valtio, jossa turvallisuus on heikkoa ja aseita on paljon, jota vaivaavat konfliktit ja joka kärsii akuutista vesipulasta. Vaikuttaa siltä, ettei edes valtion pääkaupunki ole täysin hallituksen hallinnassa.
<P>
Jemen on tämän vuoksi ajautunut terrorismin vastaisen taistelun polttopisteeseen, ja onkin jälleen yksi valtio, jossa radikaali-islamistien läsnäolo on valitettava seuraus Yhdysvaltojen aiemman politiikan epäonnistumisesta. Tämä olisi tiedostettava tarkkaan keskustelussa, kuten myös CIA:n ylilennot, salaiset vankilat sekä Yhdysvaltojen tähän mennessä Lähi-idässä toteuttamien kampanjoiden tuhoisat seuraukset.
<P>
Minusta olisi naiivia rinnastaa köyhyyttä terrorismiin, ja yhtä vastuutonta olisi antaa Yhdysvaltojen politiikan sanella tekemisiämme ja uskoa luottavaisesti, että vain lisäämällä sotilaallista apua Jemenille voitaisiin ratkaista ongelmat siellä. Diktaattoripresidentti ottaa mielellään vastaan lännen asemiljoonat, mutta hän on jo aiemmin useasti alistunut islamisteille vaientaakseen pysyvästi hallinnon vastustajat.
<P>
Emme tietenkään voi toimettomina seurata sivusta, kun valtio muuttuu jihadistien turvapaikasta, joka se on tähän mennessä ollut, näiden toiminta- ja koulutuskeskukseksi. On myös selvästi keskusteltava siitä, kuinka kehitysapua voidaan parantaa, vaikkapa vain jihadistien värväysten vähentämiseksi yhtälöstä.
<P>
Lopuksi, EU:n ei pidä antaa pakottaa itseään Yhdysvaltojen rahoittajaksi. Sen sijaan unionin on omaksuttava puolueettoman välittäjän tehtävä vuoropuhelun käynnistämiseksi ja tien avaamiseksi pitkäaikaiselle poliittiselle ratkaisulle.
<SPEAKER ID="102" NAME="Laima Liucija Andrikien" AFFILIATION="PPE">
(EN) Arvoisa puhemies, esitän lyhyen huomautuksen ja kaksi kysymystä korkea edustaja Ashtonille. Vaikuttaa siltä, että EU:lla on ongelma. Toisaalta meidän on tuettava entistä voimakkaampia toimia terroristeja vastaan, jotka vaarantavat suoraan Euroopan kansalaisten turvallisuuden. Jemenin eri islamistiset ryhmät ovat olleet aktiivisempia kuin koskaan aiemmin, ja Al-Qaida pitää Jemeniä merkittävimpänä alueenaan hyökkäysten suunnittelemiseksi läntisiin kohteisiin sekä joukkojen ja mahdollisten itsemurhapommittajien kouluttamiseksi.
<P>
Epäonnistunut isku Northwest Airlinesin koneeseen on viimeisin esimerkki meihin kohdistuvasta uhasta. Toisaalta on muistettava, että eri ihmisoikeusjärjestöt ovat useaan otteeseen syyttäneet Jemenin hallitusta kidutuksesta, epäinhimillisestä kohtelusta ja ilman oikeudenkäyntiä toteutetuista teloituksista. Kansalaisten mielivaltaiset pidätykset ja kotietsinnät ovat yleisiä, ja terrorismin torjunta mainitaan pääperusteeksi näille laittomille toimille.
<P>
Arvoisa korkea edustaja Ashton, viittaan neuvoston Jemeniä koskevaan julkilausumaan ja kysyn, mitä tukea EU voi tarjota terrorismin torjunnassa? Lisäksi EU katsoo, ettei alueen kriisiin ole sotilaallista ratkaisua. Samaan aikaan Washington on allekirjoittanut Jemenin viranomaisten kanssa sopimuksen entistä tiiviimmästä sotilaallisesta yhteistyöstä. Haluaisin siis kuulla mielipiteenne ja Euroopan unionin kannan amerikkalaisten päätöksestä tehdä entistä aktiivisempaa yhteistyötä Jemenin kanssa terrorismin torjunnassa, erityisesti sotilaallisen tiedustelun ja koulutuksen osalta allekirjoitetusta sopimuksesta.
<SPEAKER ID="103" NAME="Richard Howitt" AFFILIATION="S&amp;D">
(EN) Arvoisa puhemies, olen tyytyväinen tämän päivän keskusteluun ennen ensi viikon ulkoasianneuvoston kokousta ja Gordon Brownin koolle kutsumaa Lontoon konferenssia.
<P>
Lentokoneen räjäytysyritys on kenties herättänyt huomiomme. Haluan vedota kansainvälisen huomion herättämiseksi myös pyrkimyksiin vapauttaa brittiläinen insinööri Anthony S. ja viisi muuta eurooppalaista panttivankia, jotka työskentelivät jemeniläisessä sairaalassa ja jotka ovat olleet siepattuina viime kesäkuusta lähtien.
<P>
Meidän on kuitenkin tulevassa toiminnassamme tunnustettava Jemenin osalta myös sisäiset tarpeet, ei pelkästään ulkoisia tarpeita. Meidän on voitettava aliravitsemus, joka on suurempaa kuin joissakin Saharan eteläpuolisissa, Nigerin kaltaisissa valtioissa, ja torjuttava ihmisoikeusrikkomukset valtiossa, joka kuten jäsen Andrikienjuuri totesi, teloittaa 11. eniten ihmisiä maailmassa, myös lapsia. Kansainvälisenä yhteisönä emme voi odottaa, että terroristit toimivat, ennen kuin ryhdymme tarkastelemaan valmiuksia, hallintoa ja kehitystä maailman heikoissa valtioissa.
<P>
Olen tyytyväinen korkean edustajan tänään ilmoittamaan tukeen ja pyydän häntä varmistamaan, että ensi viikon kokouksissa tarkastellaan todellisia sitoumuksia Jemenin taloudelliseen tukemiseen, kaikilta osapuolilta, aikana, jona YK:n vahvistetulla vetoomuksella valtion puolesta on saatu kerättyä alle prosentti tarvittavista varoista. Toivon jäsen Brantnerin tavoin, että kokouksessa vaaditaan tulitaukoa ja kenties rauhankonferenssia viimeaikaisten taistelujen osalta houthien kanssa pohjoisessa sekä humanitaarisen avun pääsyä alueelle. On varmistettava, että valtion öljytulot sijoitetaan valtion kansalaisten taloudelliseen ja sosiaaliseen kehitykseen. Euroopan on tehtävä yhteistyötä kestävien ratkaisujen löytämiseksi jemeniläisille vangeille, joita on suurin osa Guantánamo Bayn vangeista.
<P>
Toivon kuitenkin korkean edustajan tutkivan EU:n ja Persianlahden yhteistyöneuvoston yhteisen YTPP-hankkeen mahdollisuutta turvallisuusalan koulutuksen osalta Jemenissä, sillä ponnistelumme tällä alalla ovat ratkaisevia niin monissa valtioissa.
<P>
Lopuksi, Bin Ladenin kaltaiset henkilöt voivat olla kotoisin Jemenin Al-Rubatin kylästä, mutta kansainvälisen avun puute on sallinut liian monien maan nuorten radikalisoitua hänen nimissään. Nyt tarvitaan kansainvälistä toimintaa.
<SPEAKER ID="104" NAME="Charles Goerens" AFFILIATION="ALDE">
(FR) Arvoisa puhemies, hyvät kollegat, hyökkäysyritys riittää osoittamaan kansalaisten oikeuden turvallisuuteen merkityksen. Lisäksi yhteiskuntiemme suojelu velvoittaa meidät tarkastelemaan säännöllisesti turvallisuuden ja vapauden välistä tasapainoa.
<P>
Oikeudesta suojeluun, erityisesti terrori-iskuilta, määrätään Lissabonin sopimuksen 188r artiklassa ja vielä täsmällisemmin sen 4 artiklassa, jossa annetaan Euroopan unionille ja sen jäsenvaltioille oikeus toimia tehokkaalla tavalla. Samassa kappaleessa tehdään selväksi, että Eurooppa-neuvoston on säännöllisesti arvioitava Euroopan unioniin kohdistuvia uhkia. Pyydän korkea edustaja Ashtonia selittämään minulle ovatko Euroopan unioni ja sen jäsenvaltiot toimineet tämän lausekkeen mukaisesti ja missä määrin.
<P>
Voiko Euroopan unionin sisäinen yhteistyö hänen mielestään sallia hänen väittää, että Yhdysvaltojen tiedustelupalvelun epäonnistumiset, jotka paljastuivat Amsterdamista Detroitiin suuntautuvan lennon 253 räjäytysyrityksessä, eivät olisi olleet mahdollisia Euroopan unionissa?
<P>
Tässä keskustelussa yksi kysymys on ratkaiseva: Oliko terrorismista epäillyn nimi eurooppalaisten tiedustelupalvelujen, kaikkien eurooppalaisten tiedustelupalvelujen, tiedossa? Jos ei ollut, mitä päätelmiä hän aikoo tästä tehdä? Katsooko hän, että tällä hetkellä koordinoinnin taso ja tietojen vaihto tiedustelupalveluiden välillä on riittävää tällaisten epäonnistumisten torjumiseksi Euroopan unionissa?
<P>
Pitääkö korkea edustaja jäsenvaltioiden tiedustelupalveluiden valmiuksia riittävinä 188r artiklan mukaiseen yhteistyöhön yhteisvastuun hengessä?
<P>
Kansalaisilla on todellakin oikeus vaatia terroriuhkan virheetöntä valvontaa. Heidän on vaikea ymmärtää, miksi Euroopan unioni toisaalta edelleen lähettää yhä enemmän SWIFT-tietoja Yhdysvalloille ja miksi Euroopan unionissa toisaalta ilmenee puutteita ennaltaehkäisyssä ja tiedustelussa.
<SPEAKER ID="105" NAME="Geoffrey Van Orden" AFFILIATION="ECR">
(EN) Arvoisa puhemies, Jemenistä on valitettavasti kehittynyt jo kauan sitten terroristien hautomakone, eikä tähän ole vuosien mittaan kiinnitetty riittävästi huomiota. Konfliktit, laittomuus ja korruptio ovat juurtuneet syvään.
<P>
On muuten syytä muistaa, että brittiläiset joukot tulivat väliin Jemenissä 1800-luvun alussa nimenomaan Adeninlahden merirosvouksen lopettamiseksi ja että ne toimivat varsin menestyksekkäästi yli sadan vuoden ajan. Aivan viime vuosina Jemen on kuitenkin kehittynyt niin terroristien hautomakoneeksi, jossa tapahtuu terroritekoja, kuin terrorismin viejäksi muihin valtioihin. Terroristiryhmät ovat taitavia hyödyntämään romahtaneiden valtioiden tarjoamia mahdollisuuksia. Meidän on autettava torjumaan tätä.
<P>
Tällä hetkellä Yhdistynyt kuningaskunta tarjoaa tukea suhteettomasti. Toivon Lontoon konferenssin rohkaisevan muita valtioita tekemään enemmän, myös Euroopan unionia ja muitakin alueen valtioita.
<P>
Emme tietenkään voi toivoa pystyvämme tukahduttamaan terrorismia kaikkialla, missä se versoo, ja tämä tarkoittaa, että meidän on parannettava turvallisuutta omissa valtioissamme ja tehostettava omien rajojemme valvontaa. Epäilen EU:n asianmukaista motivaatiota tämän osalta, joten jokaisen jäsenvaltion on tehtävä oma osansa.
<SPEAKER ID="106" NAME="Charalampos Angourakis" AFFILIATION="GUE/NGL">
(EL) Arvoisa puhemies, Jemenin kansa on imperialistisen konfliktin ja väliintulon uhri. Uskoakseni imperialistiset voimat lietsovat etnistä, rasistista ja uskonnollista valtataistelua valtiossa. Ne ovat vuosia turvautuneet sotavoimiin. Ne vaarantavat erimielisyyksien rauhanomaisen ratkaisun voidakseen valvoa alueen energiavarantoja ja energiansiirtoverkkoja.
<P>
Maan kehitys on aina ollut tulosta Naton politiikan imperialistisista valinnoista ja valtion syvästi vanhoillisen ja ruohonjuuritason vastaisen hallinnon tukemisesta. Yhdysvaltojen lisättyä valtavasti taloudellista ja sotilaallista tukeaan Al-Qaidan kukistamisen verukkeella ja kun Jemen on luokiteltu terroristeja piilottelevaksi valtioksi, saudijoukot pommittavat alueita Yhdysvaltojen avustuksella ja siellä on vieraita joukkoja, on mahdollista, että valtiossa eskaloituu avoin imperialistinen sotilasinterventio. Tämä käy selvästi ilmi Delta-yhtiön lentokoneessa tehtyä terrori-iskuyritystä seuranneesta hysteriasta. Uskon kansalaisten vastaavan tähän nousemalla vastustamaan heihin kohdistuvia sortotoimenpiteitä ja imperialistista interventiota.
<SPEAKER ID="107" NAME="Andrew Henry William Brons" AFFILIATION="NI">
(EN) Arvoisa puhemies, kuten fiktiivinen hahmo Lady Bracknell olisi saattanut sanoa, yhden virheen tekeminen muslimimaailmassa on valitettavaa, mutta kaksi virhettä vaikuttaa jo varomattomuudelta.
<P>
Kolmen virheen tekeminen on merkki typeryydestä, mielenvikaisuudesta tai tahallisesta kiusanteosta. Jemeniä kutsutaan nyt uudeksi Afganistaniksi. Yhdysvaltojen joukkoja käytetään siellä jo neuvonantajina. Kuinka kauan menee, ennen kuin Yhdysvallat ja sen liittolaiset, Yhdistynyt kuningaskunta mukaan luettuna, käyttävät siellä maavoimia Al-Qaidaa vastaan?
<P>
Mitä lännen itse asiassa kuuluisi tehdä uhan torjumiseksi? Ensinnäkin sen olisi lopettava muslimimaissa sodankäynti, jossa kuolee länsijoukkoja ja siviilejä ja joka radikalisoi nuoria muslimeja kotimaassaan ja ulkomailla. Sen olisi kotiutettava joukot tekemään työtä kotimaan turvallisuuden parissa oman väestömme ja infrastruktuurimme suojelemiseksi.
<P>
Sen olisi valittava aidosti puolueeton lähestymistapa Lähi-itään ja tuomittava Yhdysvaltojen partisaanipolitiikka. Sen olisi myös pysäytettävä maahanmuutto muslimimaista ja rohkaistava lännen radikaalimuslimeja, jotta nämä ymmärtäisivät olevansa paljon onnellisempia asuessaan omien uskonveljiensä joukossa.
<SPEAKER ID="108" NAME="Angelika Niebler" AFFILIATION="PPE">
(DE) Arvoisa puhemies, arvoisa korkea edustaja Ashton, hyvät kollegat, viime kuukausina kansalaisten olot ja yleinen poliittinen ja taloudellinen tilanne ovat heikentyneet dramaattisesti Jemenissä. Meidän eurooppalaisten on siis tehtävä kaikki voitavamme auttaaksemme valtion vakauttamisessa.
<P>
Arvoisa korkea edustaja, haluan pyytää teitä estämään sen, että Jemenistä tulee toinen Afganistan. Meidän on tehtävä kaikkemme kansainvälisen terrorismin torjumiseksi. Tähän kykenemme kuitenkin vain, jos tuemme myös Jemenin rauhanprosessia. Alueella on saatava aikaan rauha, ja meidän on tuettava paikallista hallitusta sen rauhanpyrkimyksissä. Jemenin hallitukselle olisi jälleen myös muistutettava, että sen on varmistettava syrjimättömyys Jemenissä - rauha on mahdollista vain tällä tavalla. Rauha edellyttää vähemmistöjen oikeuksia suojelevia demokraattisia rakenteita. Tämä on Euroopassa valittu tie, joka voi poiketa muiden teistä. Pyydän teitä uudessa tehtävässänne vakaasti kulkemaan kanssamme tätä eurooppalaista tietä.
<P>
Jemenillä ei ole mahdollisuuksia ilman poliittista vakautta. Poliittisen vakauden myötä paikallinen talous voi elpyä, taloutta voidaan kehittää ja ihmiset saavat uusia tulevaisuudennäkymiä. Pyydän teitä tekemään kovasti työtä tämän eteen. Pyydän teitä myös käyttämään vaikutusvaltaanne sen varmistamiseksi, että avustusjoukot siellä voivat tarjota humanitaarista apua. Jemenissä on yli 130 000 somalipakolaista. Tilanne on kauhea. Arvoisa korkea edustaja Ashton, panen kaiken toivoni teihin ja odotan, että käytätte tässä vaikutusvaltaanne. Ajakaa myös kuuden panttivangin, Jemenissä vangittuina olevien Euroopan kansalaisten - yhden britin ja viiden saksalaisen - asiaa. Kenties voitte auttaa myös heidän vapauttamisessaan. Paljon kiitoksia.
<SPEAKER ID="109" NAME="Zigmantas Balčytis" AFFILIATION="S&amp;D">
(LT) Olen samaa kieltä komission ja niiden kollegojen kanssa, joiden mukaan Jemenin tilanne on kireä. Maa on ehtynyt ja köyhtynyt loputtomissa sissisodissa ja separatistien taisteluissa, ja ihmiset kärsivät äärimmäisestä köyhyydestä. Taloudellinen ja poliittinen epävakaus on jo herättänyt huolta naapurivaltioissa Arabian niemimaalla ja uhkaa alueellisen turvallisuuden lisäksi myös globaalia turvallisuutta. Uutiset terroristiryhmien toiminnan uudesta vilkastumisesta ovat huolestuttavia. On muistettava myös Yhdysvaltoihin matkanneen lentokoneen räjäytysyritys sekä lähetystöihin kohdistuvat uhat Jemenissä. Yhdysvallat on jo ilmoittanut kiinnittävänsä erityistä huomiota tilanteeseen valtiossa. Tämän vuoksi katson, että pannessaan täytäntöön yhteistä ulkopolitiikkaa Euroopan parlamentin, Euroopan komission ja muiden toimielinten on erityisesti Lissabonin sopimuksen voimaantulon jälkeen ryhdyttävä yhteisiin ja koordinoituihin toimiin kansainvälisen yhteisön kanssa.
<SPEAKER ID="110" NAME="Ivo Vajgl" AFFILIATION="ALDE">
(SL) Puhun sloveeniksi, joten olkaa hyvät ja kuunnelkaa tulkkausta. Jemen on valtio, jota vaivaavat uskonnolliset ja heimojen väliset konfliktit sekä aiempien siirtomaavaltojen ja Yhdysvaltojen politiikan virheet. Kuten eräät kollegat ovat todenneet, kyse on ensisijaisesti Lähi-idästä, epävakaasta alueesta, jota vaivaavat ratkaisemattomat ongelmat, ja toiseksi tietenkin kaikkien konfliktien äidistä, Israelin ja Palestiinan välisestä konfliktista.
<P>
Jemen edustaa kaikkia näitä ongelmia, eikä meidän pidä erehtyä ajattelemaan, että kyseessä on paikallinen ongelma. Jemen kamppailee kansalaissodan, Al-Qaidan pesäkkeiden, heikon valtiorakenteen, kurjan tiedustelupalvelun ja tehottomien turvallisuus- ja sotajoukkojen kanssa. Mitä voimme odottaa Lontoon konferenssilta?
<P>
Arvoisa korkea edustaja, nähdäkseni kaikkein vaikeinta on omaksua kokonaisvaltainen lähestymistapa, mutta juuri niin meidän on toimittava. Vain näin Jemenin ongelmat voidaan ratkaista. Tarvitsemme taloudellisen ja kehitysyhteistyöhön perustuvan lähestymistavan, ja meidän on tarjottava Jemenille tukea, joka auttaa sitä kehittämään valtiota ja hallintovalmiuksia.
<P>
Olen kuitenkin sitä mieltä, että toisessa raportissa, jonka toivon teidän, arvoisa korkea edustaja Ashton, esittelevän, on kyse siitä, ettemme erehdy ajattelemaan - älköön kukaan erehtykö ajattelemaan - että tämä olisi taas yksi asia tai ongelma, joka on ratkaistavissa sotilaallisin keinoin. Pelkäänpä, että monet merkit erityisesti maailman tiedotusvälineissä osoittavat, että valmistaudumme uuteen etulinjaan, uuteen aseelliseen selkkaukseen. Se olisi pahinta mitä Jemenissä voi tapahtua ja myrkyttäisi todennäköisesti koko alueen suhteita entisestään. Olemme saaneet riittävästi opetuksia todistamistamme aseistetuista seikkailuista Lähi-idästä Afganistaniin ja muutamiin muihinkin paikkoihin.
<SPEAKER ID="111" NAME="Struan Stevenson" AFFILIATION="ECR">
(EN) Arvoisa puhemies, keskustelimme aiemmin ihmisoikeuksien heikkenevästä tilasta ja fasistisesta hallinnosta Iranissa. Kuulimme keskustelussa, kuinka mullahit ovat vieneet terrorismia Palestiinaan ja Libanoniin, ja nyt he vievät karkeaa terroriaan Jemeniin.
<P>
Lokakuun lopussa Jemenin viranomaiset raportoivat pysäyttäneensä iranilaisia aseita kuljettaneen aluksen. He pidättivät viisi iranilaista neuvonantajaa. Aseet ja neuvonantajat olivat matkalla houthikapinallisten luo.
<P>
Iran on osoittanut taitonsa taistella naapuriensa sodissa; se teki niin Palestiinassa ja Libanonissa. Nyt se pyrkii lietsomaan lähialueella konfliktia sunnivaltaisen Saudi-Arabian kanssa. Haluan todeta korkea edustaja Ashtonille, että toimiessaan määrätietoisesti Iranin suhteen hän voi leikata suuren osa Lähi-itää uhkaavasta pahanlaatuisesta syövästä.
<SPEAKER ID="112" NAME="Cristiana Muscardini" AFFILIATION="PPE">
(IT) Arvoisa puhemies, arvoisa korkea edustaja, hyvät kollegat, Jemenin vakava poliittinen, taloudellinen ja sosiaalinen kriisi liittyy Al-Qaidan operatiiviseen läsnäoloon sen alueella sekä tätä motivoivaan jihadistiseen näkemykseen.
<P>
Jemen on yksi maailman köyhimmistä valtioista ja sen sisäisten konfliktien ratkaisuun liittyy suuria vaikeuksia shiia- ja sunnivähemmistöjen välisen konfliktin uskonnollisen alkuperän vuoksi. Kuten päätöslauselmassa korostetaan, apu, yhteistyö ja tuki sosiaalisen avun ohjelmien täytäntöönpanossa ovat ratkaisevia. On kuitenkin myös korostettava vaaraa, jonka länsimaat kohtaavat, jos turvallisuusongelmia ei tarkastella selkeästi ja määrätietoisesti.
<P>
Syyt, jotka ajavat terroristit hankkimaan sotilaskoulutusta ja kouluttautumaan marttyyreiksi, ovat jihadilaisen ideologian tulosta, joka leviää yhä laajemmalle ja ulottuu jo Afrikan mantereelle, osittain kansainvälisen yhteisön osoittaman välinpitämättömyyden ja ylimalkaisuuden vuoksi sen tarkastellessa tai ollessa tarkastelematta Al-Qaidaa ja sen soluja Somaliassa ja Sudanissa sekä Jemenissä.
<P>
Meidän on muistettava syy ja seuraus -suhde terroristien läsnäolon Jemenissä ja Somalian epävakauttamiseen tähtäävien lukuisten toimien välillä, sillä tätä peliä ohjaavat Jemenissä toimivat Al-Qaida-joukot. Nämä puolestaan eivät ole niinkään riippuvaisia Saudi-Arabian wahhabeista kuin Iranin ajatollaheista, joilta he saavat aseensa ja rahansa. Jemenin tukemista ei voida erottaa turvallisuuskysymyksestä.
<SPEAKER ID="113" NAME="Arnaud Danjean" AFFILIATION="PPE">
(FR) Arvoisa puhemies, arvoisa korkea edustaja Ashton, olette oikeassa korostaessanne sitä, että ensisijaisen tärkeää turvallisuuden kannalta on saada Jemenin sisäiset konfliktit ratkaistua. Meidän ei pidä sekoittaa toisiinsa syitä ja seurauksia, ja väheksymättä terrorismiuhkaa pääsyy Jemenin epävakauteen ei ole terrorismi. Terrorismi kehittyy sisäisten konfliktien aiheuttamasta epävakaudesta. Tältä kannalta tarkasteltuna Euroopan unionin ensisijaisen tavoitteen on oltava nyt esitettyjen pyrkimysten rohkaiseminen ja tukeminen kansallisen vuoropuhelun käynnistämiseksi Jemenissä presidentti Salehin kanssa.
<P>
Alueellisella tasolla - kuten meille on taas muistutettu - on yhteyksiä Somalian kriisiin sekä Afrikan sarven kriisiin. Muuttovirrat, mutta myös asekauppa ja jihadisti-taistelijoiden liikkeet Jemenin ja Somalian välillä, ovat hyvin suuria. Tämän osalta haluaisin tietää, mikä on Euroopan unionin kanta merivalvontavalmiuksien lisäämiseen, mikä koskee myös Jemeniä.
<SPEAKER ID="114" NAME="Filip Kaczmarek" AFFILIATION="PPE">
(PL) Arvoisa puhemies, Jemen on arabimaailman köyhin valtio. Olin Jemenissä vähän aikaa sitten, ja näin tämän omin silmin. On selvää, että köyhyys on syy tai ainakin osatekijä, joka monella tavalla pahentaa valtion kohtaamia moninaisia ongelmia.
<P>
Valitettavasti globaalissa maailmassa Jemenin ongelmista on tulossa myös meidän ongelmiamme. Sisäiset konfliktit, joihin päätöslauselmaluonnoksessa ja tässä keskustelussa viitataan, on ratkaistava poliittisin keinoin, ja konfliktien osapuolten on kunnioitettava ihmisoikeuksia ja kansainvälistä humanitaarista oikeutta. Euroopan unionin pitäisi pyrkiä torjumaan nykyisen kriisin eskaloitumista. Antamamme kehitysapu voi auttaa poliittisen, taloudellisen ja yhteiskunnallisen vakauden aikaansaamisessa, jos se on tehokasta ja käytetään järkevästi.
<P>
Katastrofi ei kuitenkaan ole mahdoton. Täällä on mainittu vesipula sekä raakaöljyvarantojen ehtyminen, mutta ongelmana on myös se, että 90 prosenttia jemeniläisistä käyttää khatia, huumaavaa hallusinogeenia, jolla korvataan muut viljelykasvit. Jemen esimerkiksi oli ennen kahvin viejä, muttei pysty tähän enää, koska kahvin sijaan kasvatetaan huumetta.
<P>
Jemenin hallituksen ja kansainvälisen yhteisön ei pidä toteuttaa pelkästään porsaanreikiä tukkivia toimenpiteitä, sillä kyse on rakenteellisista ongelmista, ja vaikka pystyisimme pysäyttämään Al-Qaidan Jemenissä, ongelmat toistuvat, jos niiden syitä ei poisteta.
<SPEAKER ID="115" NAME="Marietta Giannakou" AFFILIATION="PPE">
(EL) Arvoisa puhemies, kuten olemme jo kuulleet ja kuten kaikki ymmärrämme, Jemenin tilanne on äärimmäisen huono niin sosiaaliselta kuin taloudelliselta kannalta sekä sosiaalisen koheesion kannalta. Valtiossa ei ole vettä, öljyvarannot hupenevat ja asukkaat viljelevät huumetta.
<P>
Tilanne oli täsmälleen sama Afganistanissa 26 vuotta sitten, jolloin täällä parlamentissa - tarkoitan vanhassa Euroopan parlamentissa - keskusteltiin huumeita koskevasta mietinnöstä ja Afganistanin tulevaisuudesta. Jos kehitysavun tyyppistä väliintuloa ei nyt saada aikaiseksi ja jos YK:lle ei sallita pysyvää läsnäoloa kaikilla tasoilla, Jemen ajautuu varmasti samaan tilanteeseen, missä Afganistan on nyt ratkaisemattomine ongelmineen.
<P>
Terrorismin torjumiseen ei ole monia keinoja, ja suunta, johon länsimaat nyt ajautuvat, ei todellakaan ole yksi niistä. Ainoa tapa välttää se, että valtiosta tulee Al-Qaidan linnake, on se, että se pääsee sopimukseen kaikkien arabimaiden, ei pelkästään Saudi-Arabian, kanssa, ja meidän on tietenkin pyrittävä auttamaan valtiota luopumaan heimofilosofiasta ja kansalaiskonfliktista sekä noudattamaan demokraattisia oikeuksia.
<SPEAKER ID="116" NAME="Cristian Dan Preda" AFFILIATION="PPE">
(RO) Epäonnistunut pommi-isku 25. joulukuuta Amsterdamista Detroitiin suuntautuvalla lennolla paljasti itse asiassa merkittävän seikan. Se kiinnitti kansainvälisen yhteisön huomio Jemenin tilanteen vakavuuteen, sillä kuten hyvin tiedetään, ei ole kyse yhdestä vaan kolmesta konfliktista kyseisessä valtiossa. Etelän separatistiliikkeeseen liittyvien kahakoiden lisäksi pohjoisen Saadan maakunnan konflikti on puhjennut uudelleen noin kuusi kuukautta sitten hallituksen joukkojen hyökättyä al-huthi- ja shiiakapinallisia vastaan, ja Al-Qaidan tukikohtiin tehdään ilmaiskuja.
<P>
Humanitaarinen tilanne, jonka myös Yhdistyneiden kansakuntien pääsihteeri mainitsi 5. tammikuuta, on hyvin huolestuttava, ja vaarana on sen heikkeneminen entisestään, jos yksikään näistä konflikteista ei raukea. Ensi viikolla Lontoossa pidettävää kansainvälistä konferenssia odotettaessa Euroopan unionin on nähdäkseni rohkaistava koordinoituihin toimiin valtion vakauden varmistamiseksi, sillä tämä edistäisi osaltaan kansainvälistä turvallisuutta.
<P>
Katson, että tie yhdistyneeseen, vakaaseen ja demokraattiseen Jemeniin kulkee johdonmukaisen suunnitelman laatimisen kautta, ja suunnitelmassa on edistettävä sekä sotilaallisen että taloudellisen tuen antamista sekä terrorismin torjuntaa, ja tätä on tuettava erityisin toimenpitein valtion talouskehityksen tukemiseksi. Kiitos.
<SPEAKER ID="117" NAME="Alf Svensson" AFFILIATION="PPE">
(SV) Jemen ei ole pelkästään Al-Qaidan turvapaikka. Se on tehty selväksi tässä keskustelussa. Valtio voi hyvinkin muodostua alueen kahden suurvallan väliseksi taistelukentäksi, nimittäin Saudi-Arabian ja Iranin. Jemenin hallitus on toistuvasti syyttänyt Irania shiiakapinallisten liikkeen tukemisesta. Iran on kiistänyt tämän, mutta myös saudien tiedotusvälineissä on esitetty vastaavia syytöksiä.
<P>
Tästä esitettyyn näyttöön sisältyvät Jemenin hallituksen ilmoitus, jonka mukaan se pysäytti iranilaisen asetoimituksen kapinallisille lokakuussa 2009, ja se, että viime kuukausien aikana Iranin valtion tiedotusvälineissä on käsitelty shiiakapinallisten liikkeen taisteluja entistä enemmän ja entistä suopeammin. Kahakoissa Jemenin kapinallisten kanssa on kuollut 82 saudisotilasta Saudi-Arabian aloitettua hyökkäyksensä 4. marraskuuta 2009.
<P>
Kuten on korostettu, Jemen on arabimaailman köyhin valtio - mutta se on myös ajautunut alueen kahden suurvallan, Iranin ja Saudi-Arabian väliseen puristukseen. Pohdin, voisiko arvoisa korkea edustaja vahvistaa tämän ja toteuttaa myös analyysin tilanteesta.
<SPEAKER ID="118" NAME="Janusz Władysław Zemke" AFFILIATION="S&amp;D">
(PL) Arvoisa puhemies, haluan yhtyä arvoisan korkea edustaja Ashtonin esittämään arvioon tilanteesta. Arvoisa korkea edustaja Ashton, olette oikeassa siinä, että jos haluamme vaikuttaa Jemenin tilanteeseen, tarvitaan sekä humanitaarista että kenties myös sotilaallista toimintaa. Jos toimenpiteitä on määrä olla laaja valikoima, tarvitaan myös koordinointia, sillä Euroopan unioni ei ole yksinään vastuussa Jemenin tilanteen parantamisesta. Näitä instituutioita on useita. Tämän osalta haluan esittää seuraavan kysymyksen. Ettekö katso, että YK:n ja Euroopan unionin työtä humanitaarisissa asioissa olisi koordinoitava paremmin? Sotilas- ja tiedusteluasioissa tarvitsemme parempaa koordinointia myös NATOn ja tiedustelupalveluiden kanssa - ajattelen erityisesti tiettyjen valtioiden tiedustelupalveluita. Näitä toimenpiteitä on koordinoitava, sillä siten ne ovat merkittävästi tehokkaampia.
<SPEAKER ID="119" NAME="Paul Rübig" AFFILIATION="PPE">
(DE) Arvoisa puhemies, arvoisa korkea edustaja Ashton, kysymykseni koskee niitä yhteistyömuotoja, joita meidän, Euroopan unionin olisi näkemyksenne mukaan kehitettävä Jemenissä. Tämä koskee esimerkiksi pieniä ja keskisuuria yrityksiä tai kenties energia- ja vesialaa, sillä viestintäyhteyksillä ja niiden rakentamisella voi olla erityinen tehtävä tulevaisuudessa. Arvoisa korkea edustaja, mitkä ohjelmat katsotte tässä yhteydessä ensisijaisiksi?
<SPEAKER ID="120" NAME="Marek Siwiec" AFFILIATION="S&amp;D">
(PL) Arvoisa puhemies, oli lähellä, ettei Euroopan parlamentin puhemies joutunut esittämään surunvalitteluja niiden lähes 300 uhrin perheille, jotka matkustivat lentokoneella Amsterdamista Detroitiin. Hän olisi esittänyt surunvalittelut eilen. Tämä ei ollut sattumaa. Tämä dramaattinen välikohtaus oli tarpeen Jemenin ongelmien paljastumiseksi maailmalle, sillä se on uusi terrorismin lähde.
<P>
Olemme avuttomia kohdatessamme samanlaisen tilanteen kuin kerran Afganistanissa. Olemme avuttomia sen osalta, mitä Jemenissä nyt tapahtuu, ja Eurooppa sekä tämä rakennus ovat täynnä ihmisoikeuksien puolustajien vääristyneitä väitteitä, sillä he pahoittelevat Guantánamon vankien kohtaloa. Vangit on nyt vapautettu, ja he organisoivat nyt jälleen uusia hyökkäyksiä. Jälleen kerran ihmisiä kuolee ja me toteamme olevamme voimattomia.
<P>
Kannatan täysin sitä, mitä arvoisa jäsen Zemke sanoi, että ilman sotilaallista yhteistyötä, ilman tiedusteluyhteistyötä ja ilman niiden instituutioiden yhteistyötä, joiden tehtävä on torjua terrorismia, me vaarannamme kansalaistemme terveyden ja hengen.
<SPEAKER ID="121" NAME="Catherine Ashton">
unionin ulkoasioiden ja turvallisuuspolitiikan korkea edustaja/Euroopan komission varapuheenjohtaja. - (EN) Arvoisa puhemies, jälleen kerran kävimme tärkeän ja kattavan keskustelun eräästä maailman alueesta, johon olemme kiinnittäneet huomiomme jo joitakin vuosia. Kerroin, että ajanjaksolla 2007-2010 komissio on antanut 100 miljoonaa euroa tukea, ja vastaava määrä annetaan vastaisuudessa, mutta olemme jälleen kerran tarkastelleet kestävien ja koordinoitujen toimien merkitystä, kuten monet parlamentin jäsenet korostivat.
<P>
Katson, että arvoisa jäsen Salafrancan aluksi esittämiä huomiota tarkasteltiin lukuisissa puheenvuoroissa, sitä, kuinka voimme varmistaa, että koordinointi on tehokasta turvallisuuden kannalta, siten, että poliittinen ja taloudellinen ulottuvuus otetaan huomioon tarkasteltaessa valtion huolenaiheita. Arvoisa jäsen Giannakou nosti esiin ehtyvän veden ja ehtyvän öljyn. Uskon Jemenin olevan ensimmäinen valtio, josta veden odotetaan loppuvan vuoteen 2015 mennessä, ja tämä meidän on ymmärrettävä todelliseksi ja merkittäväksi haasteeksi.
<P>
Jotta voimme puuttua tähän, meidän on etsittävä yhdennettyä lähestymistapaa, ja monet parlamentin jäsenet kysyivät, mitä strategiaa olisi sovellettava. Pyrin kuvaamaan muutamia keskeisiä tekijöitä tämän osalta. Ensinnäkin on tarkasteltava turvallisuutta ja terrorismin torjuntaa. Lontoon kokouksen lähestyessä meidän on tehtävä tässä tehokasta yhteistyötä, kuten monet parlamentin jäsenet korostivat: meidän on saatava apupaketti kokoon ja keskityttävä jo aloittamaamme työhön, esimerkiksi Atalanta-operaatioon rannikon edustalla ja sen merkitykseen.
<P>
Merenkulun turvallisuutta tarkastellaan juuri nyt, se oli yksi asioista, joista keskustelin hiljattain Espanjan puolustusministerin kanssa. Keskustelimme siitä, mitä vielä on tehtävissä koordinoinnin parantamiseksi ja tehostamiseksi merenkulun turvallisuuden osalta, ottaen huomioon sen rannikon pituus ja alueen koko, jotka toiminnan on katettava.
<P>
Minusta olemme myös kuvanneet laaja-alaisen lähestymistavan siihen, kuinka voidaan liittää yhteen erilaisia osatekijöitä ja saada Jemenin naapurit mukaan toimintaan. Arvoisa jäsen Brantner, otitte esille erityisesti Persianlahden yhteistyöneuvoston. Olen asiasta samaa mieltä. Merkittävä osa siitä, kuinka tarkastelemme aluetta, on pyrkiä yhteistyöhön alueen naapureiden kanssa, ja tässäkin toivon Lontoon kokouksen saattavan yhteen alueen merkittävimmät valtiot, jotka voivat auttaa meitä.
<P>
Lontoon kokous on tietenkin mahdollisuus kerätä ajatuksemme ja tehdä se Yhdysvaltojen ja muiden kanssa. Me toimimme Yhdysvaltojen kanssa. Ei ole totta, että sen lähestymistapa koskisi pelkästään terrorismin torjuntaa. Yhdysvallat tukee myös perimmäisiin syihin paneutuvaa lähestymistapaamme ja osallistuu siihen täysimääräisesti, jälleen kerran on kyse useiden asioiden yhdistelmästä, joista meidän on huolehdittava sen varmistamiseksi, että voimme tukea valtiota.
<P>
Erityiseen turvallisuutta koskevaan kysymykseen vastaan, että EU:n sisäasiain ministerit kokoontuvat epäviralliseen tapaamiseen Espanjaan tänä viikonloppuna. Ymmärtääkseni heidän yhdysvaltalainen kollegansa tulee myös paikalle keskustelemaan parlamentin jäsenten esiin tuomista aiheista.
<P>
Olen samaa mieltä toteamuksesta, ettei tässä ole kyse joulusta ja lahjatoivomuksista. Meidän on oltava hyvin valikoivia sen suhteen, mitä merkittävää katsomme voivamme tehdä, jotta auttaisimme Jemeniä sen tarvitsemaan sisäiseen vuoropuheluun kansan tukemiseksi sekä valtiossa ilmenevien konfliktien ratkaisemiseksi, sillä nähdäkseni se on aivan yhtä tärkeää, kuin mikään muu tekemisemme.
<P>
Täällä kysyttiin oikeanlaisen tuen valitsemisesta, ja katson, että myös vakautusvälinettä voidaan käyttää asianmukaisesti tukitason mahdollistamiseksi, mutta tämä ei korvaa eikä voi koskaan korvata pyrkimystä auttaa hallitusta käymään sitä sisäistä vuoropuhelua, jota vain se voi käydä. Kumppaneiden on osallistuttava toimintaan Jemenissä niiden ongelmien ratkaisemiseksi, jotka ovat tämän osalta merkityksellisimpiä.
<P>
Minulle tämä on siis ollut oikein hyödyllinen keskustelu, ja olen siitä hyvin kiitollinen, sillä se auttaa minua asettamaan mielessäni järjestykseen esityslistan, jonka vien ulkoasiainneuvoston kokoukseen, jossa keskustelemme tästä, ja sitten Lontooseen, jossa kuten totesin pyrimme yhdessä hallituksen kanssa tarkastelemaan kaikkia niitä tekijöitä, joita voimme pysyvästi tukea valtion kehittämiseksi taloudellisesti, terrorismin torjumiseksi ja tarkastellaksemme myös tukea naapurialueelta.
<P>
Minusta lopuksi on tunnustettava monta kertaa esiin tuotu panttivankien ahdinko. Panttivankeja on kuusi, yksi britti ja viisi saksalaista, joiden joukossa on pieniä lapsia panttivangiksi otetussa saksalaisessa perheessä. Tiedän, että Saksan ulkoministeri Westerwelle oli hiljattain Jemenissä. Puhuin hänen kanssaan asiasta tällä viikolla, ja ajatuksemme ovat koko ajan panttivankien luona, sillä he kärsivät tälläkin hetkellä. Tarkastelemme kaikkia näitä asioita Lontoon kokouksessa, ja olen jälleen hyvin kiitollinen arvoisille parlamentin jäsenille näiden merkittävien asioiden esiin tuomisesta.
<SPEAKER ID="122" NAME="Puhemies">
(IT) Keskustelu on päättynyt.
<P>
Äänestys toimitetaan helmikuun ensimmäisen istuntojakson aikana.
<SPEAKER ID="996" NAME="João Ferreira  " LANGUAGE="PT">
Olemme kauan nähneet voimakkaiden geostrategisten etujen lähentymisen valtavalla alueella, joka kattaa Lähi-idän, Keski-Aasian ja Pohjois-Afrikan, myös Punaisenmeren ja Adeninlahden, jossa Jemenillä on strateginen asema Somalian naapurissa. Näitä etuja puolustetaan yhä suuremmassa määrin sotilaallisin keinoin ja yhä aggressiivisemmin. Jemenin nykyistä tilannetta ja sen kansan valtavaa kärsimystä olisi tarkasteltava tämän tilanteen valossa. Yhdysvaltojen ja EU:n yhä suurempi sotilaallinen osallisuus alueella on ymmärrettävä ja tuomittava. Raakalaismainen ja kuvottava ilmentymä tästä oli Yhdysvaltojen risteilyohjusten ampuminen väitettyyn Al-Qaidan terroristitukikohtaan, jonka kuitenkin kerrotaan aiheuttaneen kymmeniä siviiliuhreja, ja me tuomitsemme tämän jyrkästi. Alueen kansaa uhkaavien monimutkaisten ongelmien ja vaarojen todellisen ratkaisun on tultava demilitarisoinnista, kansallisten lakien ja kansan suvereniteetin kunnioittamisesta sekä aidosta yhteistyöstä, jolla pyritään ratkaisemaan heidän kohtaamansa syvät sosiaaliset ongelmat.
<SPEAKER ID="123" NAME="Bogdan Kazimierz Marcinkiewicz  " LANGUAGE="PL">
Arvoisa puhemies, mitä tulee Jemenin turvallisuutta sekä taloudellista ja poliittista vakautta koskevaan ongelmaan, joka on tullut esiin suhteellisen usein viime aikoina, haluan ilmaista huolestuneisuuteni suhteista Arabian niemimaahan vastaavan valtuuskunnan jäsenenä. Arabimaailman köyhimmästä valtiosta Jemenistä on tullut terroristiryhmiä erityisesti kiinnostava kohde, ja hyödyntäen valtion heikkoutta nämä ovat muuttaneet sen tukikohdaksi kauas rajojen ulkopuolelle kohdistuville terrori-iskuille. Tarkkailijoiden mukaan Jemen on vaarassa romahtaa pohjoisen shiiakapinan, etelän separatistiliikkeen ja Al-Qaidan terroristitoiminnan vuoksi.
<P>
Vetoan tämän vuoksi kahdenvälisten suhteiden vahvistamisen puolesta Jemeniin ja pyydän laatimaan suunnitelmia kaikkein tehokkaimmista menetelmistä turvallisuuden ja poliittisen tilanteen parantamiseksi, erityisesti Gordon Brownin 28. tammikuuta Lontooseen järjestämän erityistapaamisen yhteydessä.
