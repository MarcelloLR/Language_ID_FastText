<CHAPTER ID="014">
Vaarallisten aineiden sisämaankuljetukset (keskustelu) 
<SPEAKER ID="173" NAME="Puhemies">
(DE) Esityslistalla on seuraavana Bogusław Liberadzkin laatima liikenne- ja matkailuvaliokunnan mietintö ehdotuksesta Euroopan parlamentin ja neuvoston direktiiviksi vaarallisten aineiden sisämaankuljetuksista - C6-0012/2007 -.
<SPEAKER ID="174" NAME="Jacques Barrot">
komission varapuheenjohtaja. - (FR) Arvoisa puhemies, hyvät parlamentin jäsenet, minulla on ilo esittää teille tänään ehdotus vaarallisten aineiden sisämaankuljetuksista annetun direktiivin muuttamisesta.
<P>
Vaarallisten aineiden kuljetuksia on noin kahdeksan prosenttia kaikista tavarakuljetuksista eli lähes miljoona operaatiota päivittäin. Meidän on taattava vaarallisten aineiden vapaa liikkuvuus sekä kansallisten ja kansainvälisten palvelujen intermodaalisuus, ja samalla pidettävä silmällä turvallisuusnäkökohtia ympäristömme, kansalaistemme ja alan työntekijöiden suojelemiseksi.
<P>
Tämän ehdotuksen tarkoituksena on saattaa ajan tasalle vaarallisten aineiden kuljetusta koskevat neljä direktiiviä ja neljä komission päätöstä yhdistämällä ne yhteen säädökseen. Tämä yksinkertaistaa merkittävästi asiasta annettua yhteisön lainsäädäntöä.
<P>
Lisäksi yhteisön säännösten soveltamisalaa on laajennettava sisävesikuljetuksiin, jotka eivät ole tällä hetkellä minkään yhteisön säännöksen alaisuudessa. Myönnettäköön, että se ei ole niin merkittävä sisämaankuljetusten muoto, mutta sisävesireitillä tapahtuvalla onnettomuudella voi olla vakavia seurauksia. Kyseiset riskit voidaan minimoida laatimalla yhdet ja yhtenäiset säännökset kaikkia vaarallisten aineiden sisävesikuljetuksia varten. Mainittakoon lopuksi, että ehdotus koskee sekä kansainvälisiä että kansallisia kuljetuksia.
<P>
Nuo ovat Bogusław Liberadzkin esittelemän ehdotuksen tavoitteet. Ennen keskustelun alkua saanen kiittää esittelijää ja TRAN-valiokuntaa siitä tuesta, jonka he ovat antaneet komission ehdotukselle.
<SPEAKER ID="175" NAME="Bogusław Liberadzki  " AFFILIATION="PSE">
esittelijä. - (PL) Arvoisa puhemies, arvoisa komission jäsen, minulla on ilo esittää teille liikenne- ja matkailuvaliokunnan puolesta mietintö, jossa kerromme ensinnäkin olevamme tyytyväisiä siihen, että komissio on laatinut tämän direktiiviluonnoksen, jota tänään käsittelemme.
<P>
Arvoisa komission jäsen, olemme kanssanne täysin samaa mieltä siitä, että tämä vakiinnuttaa vaarallisten aineiden kuljetuksia koskevien säännösten määrän tietylle tasolle ja samalla vähentää sitä. Myönnämme myös, että tällä säädöksellä voi olla erittäin suurta vaikutusta sekä kuljetusten turvallisuuteen että kansalaisten elämänlaatuun. Lisäksi säännökset, joita haluamme hyväksyä tai pikemminkin koota yhteen monista eri lähteistä ja vähentää näin niiden lukumäärää, perustuvat YK:n laatimiin suosituksiin vaarallisten aineiden maantie-, rautatie- ja sisävesikuljetuksista, joiden osuus Euroopan unionissa on vuosittain yhteensä yli 110 miljardia tonnia kilometriltä.
<P>
Mietintöä esitellessäni haluan korostaa, että liikenne- ja matkailuvaliokunta hyväksyi sen lähes yksimielisesti ja piti sitä sekä tärkeänä että tarpeellisena, sekä katsoi, että se tuo säädökseen uudenlaista laadukkuutta siinä, että se ulottaa vaarallisten aineiden kuljetusta koskevat säännökset myös henkilöjuniin. Siinä säännellään myös, milloin jäsenvaltiot voivat tehdä yleisesti sovellettaviin säännöksiin tiettyjä poikkeuksia, joilla ei ole tarkasti ottaen tekemistä turvallisuuden kanssa, ja miten nämä poikkeukset pitäisi ottaa käyttöön ja miten niihin pitäisi suhtautua EU:n tasolla.
<P>
Haluaisin pyytää kaikkia täällä antamaan tukensa tarkistuksille, joista olemme keskustelleet ja jotka on esitelty, ja etenkin tarkistukselle 44, jossa otamme neuvoston pyynnöstä käyttöön ajoneuvojen käsitteen lisäksi vaunujen ja sisävesialusten käsitteet välttääksemme mahdolliset väärinkäsitykset, ja pyydänkin teitä äänestämään sen puolesta. Haluan myös erikseen pyytää teitä antamaan puoltavan äänenne tarkistukselle 45, joka laadittiin pitkän keskustelun jälkeen hyvänä sovitteluratkaisuna. Se koskee 1 artiklan 3 kohdan b alakohtaa, johon olemme lisänneet sanat ”perustelluissa tapauksissa voidaan säätää reitistä ja käytettävästä kuljetusvälineestä”. Se mahdollistaa tarkistuksen 16 poistamisen tarpeettomana, tai voimme myös äänestää sitä vastaan.
<P>
Haluan pyytää teitä hylkäämään äänestyksessä myös tarkistukset 46 ja 47, koska näyttää siltä, että nämä säännökset on jo sisällytetty tekstiin, joten ne ovat vain tarpeettomana täytteenä säädöksessä. Haluan lopuksi kiittää varjoesittelijöitä heidän tuloksekkaasta yhteistyöstään. Haluan erityisesti kiittää neuvostoa ja komissiota - neuvostoa sekä puheenjohtajavaltion Saksan että puheenjohtajavaltion Portugalin osalta. Pidimme noin viisi työkokousta. Mitään merkittäviä näkemyseroja ei ollut, ja pystyimme ratkaisemaan kaikki erimielisyydet, joita syntyi. Minun mielestäni yhteistyömme oli esimerkillistä.
<SPEAKER ID="176" NAME="Renate Sommer" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, vaarallisten aineiden sisämaankuljetuksia koskeva direktiiviehdotus on toki tärkeä asia, koska vaarallisia aineita kuljetetaan EU:ssa vuosittain noin 110 miljardia tonnia/km: 58 prosenttia maanteillä, 25 prosenttia rautateillä ja tähän mennessä 17 prosenttia sisävesireiteillä.
<P>
Tämän direktiiviehdotuksen tarkoituksena on yksinkertaistaa ja koordinoida vaarallisten aineiden kuljetusta koskevia nykysäännöksiä. Siinä myös laajennetaan sisävesikuljetuksiin EU:n säännösten soveltamisalaa, joka kattaa tällä hetkellä maantie- ja rautatiekuljetukset. Yksinkertaistaminen vähentää byrokratiaa ja parantaa intermodaalisuutta. Maantie-, rautatie- ja sisävesikuljetuksia koskevilla yhteisillä säännöillä varmistetaan yhtenäinen turvallisuustaso kaikissa yhteisön sisäisissä ja rajat ylittävissä kuljetuksissa. Kuljetusvälineitä koskevat yhtenäiset säännöt yksinkertaistavat kuljetusta ja edistävät multimodaalikuljetuksia.
<P>
Säännösten soveltamisalan laajentaminen sisävesikuljetuksiin on tervetullut toimenpide. Se merkitsee, että samoja turvallisuussääntöjä sovelletaan kaikilla yhteisön sisävesireiteillä. Sillä on myönteistä vaikutusta alusten työoloihin, liikenneturvallisuuteen ja ympäristönsuojeluun. Yhtenäiset säännöt supistavat kustannuksia karsimalla tarvetta moniin erilaisiin valtuutuksiin ja lupiin. Lisäksi ne parantanevat sisävesikuljetusten mahdollista käyttöä ja niiden markkinanäkymiä; lopullisena pyrkimyksenämmehän on siirtää vaarallisten aineiden kuljetukset sisävesireiteille.
<P>
Liikenne- ja matkailuvaliokunnan hyväksymät tarkistusluonnokset kuvastavat pitkälti neuvoston näkökantaa. Olemme yksimielisiä, ja yritämme mahdollisuuksien mukaan saada tämän läpi ensimmäisessä käsittelyssä. Saanen korostaa, että pyydän parlamenttia hyväksymään yhden tietyn tarkistusluonnoksen, jonka esittelijä jo mainitsikin ja joka muodostaa kompromissin. Tähän asiakirjaan on tärkeää sisällyttää arkaluonteisia säännöksiä. Tästä olemme samaa mieltä komission ja neuvoston kanssa. Tarkistusluonnos koskee säännöstä, jossa jäsenvaltioiden sallitaan asettaa erityisiä turvallisuusvaatimuksia ja mahdollisesti myös antaa kuljetusvälinekohtaisia määräyksiä, mikäli ne pystytään perustelemaan komissiolle.
<P>
Saanen lopuksi esittää lämpimät kiitokset esittelijälle, jonka kanssa pystyimme tekemään hyvää yhteistyötä, ja pyytää parlamenttia hyväksymään tämän mietinnön ensimmäisessä käsittelyssä.
<SPEAKER ID="177" NAME="Brian Simpson">
PSE-ryhmän puolesta. - (EN) Arvoisa puhemies, haluan oman ryhmäni puolesta kiittää esittelijää hänen mietinnöstään ja myös hänen tasapuolisesta tavastaan tuoda yhteen parlamentti, neuvosto ja eri poliittiset ryhmäkunnat tässä tärkeässä asiassa.
<P>
Jäsenet lienevät tietoisia siitä, että tätä osa-aluetta koskeva yhteisön nykylainsäädäntö sisältyy pääasiassa neljään direktiiviin, joissa käsitellään vaarallisten aineiden kuljetuksia. RID-direktiivissä käsitellään rautatiekuljetuksia ja ADR-direktiivissä maantiekuljetuksia, ja vaarallisten aineiden sisävesikuljetuksia käsitellään puolestaan näiden kahden direktiivin liitteissä.
<P>
Uudessa direktiiviehdotuksessa yhteisön lainsäädännön soveltamisalaa laajennetaan nyt koskemaan sisävesireittejä, ja meidän on annettava tukemme tällaiselle toimenpiteelle.
<P>
Joidenkin mielestä esittelijä ei ehkä ole riittävän voimakkaasti kyseenalaistanut direktiivin soveltamisalaa ja toiset, lähinnä teollisuuden edustajat, ajattelevat, että direktiivissä on liikaa kieltäviä määräyksiä ja että siinä mennään liian pitkälle.
<P>
Esittelijä on suoraan sanoen saanut aikaan oikean tasapainon, ja tärkeä näkökohta tässä on epäilemättä se, että perustaisimme vaarallisten aineiden sisävesikuljetuksia varten yhtenäisen sääntelyjärjestelmän, jossa asetetaan vaatimuksia ja jossa kaikki, myös jäsenvaltiot, tietävät vastuunsa.
<P>
Mietintö tarjoaa todellakin meille lisäarvoa, kuten esittelijämme kertoi. Se tehostaa turvallisuutta ja ansaitsee näin ollen omasta ja ryhmäni mielestä täyden tukemme.
<SPEAKER ID="178" NAME="Jeanine Hennis-Plasschaert">
ALDE-ryhmän puolesta. - (NL) Arvoisa puhemies, kuten jo todettiinkin, ehdotuksella pyritään saattamaan vaarallisten aineiden sisämaankuljetuksia koskevat nykyiset direktiivit ja asetukset ajan tasalle ja yhdistämään ne kokonaisuudeksi. Meillä on nyt yhtenäinen lakiteksti, joka kattaa maantie- ja rautatiekuljetusten lisäksi myös sisävesikuljetukset. Ihmettelen täysin vilpittömästi, miten kukaan voisi mitenkään vastustaa sitä. En voi kuvitellakaan, että kukaan epäilisi sen hyödyllisyyttä ja tarvetta ryhtyä toimenpiteisiin, joilla varmistetaan, että nämä kuljetusoperaatiot hoidetaan mahdollisimman turvallisesti. Jos nämä toimenpiteet voidaan yhdistää ja muotoilla selkeämmin, silloin kaikki hyötyvät niistä.
<P>
Säilytimme valiokunnassa useimmat esittelijän lähinnä tekniset tarkistukset. Esittelijä oli selvästi tehnyt niiden osalta neuvoston kanssa yhteistyötä, ja tämänkaltaisessa direktiivissä se on yleensä tehokkain tapa hoitaa asioita. On siis myös hyvä asia, että esittelijä haluaa kiihkeästi varmistaa yksimielisyyden jo ensimmäisessä käsittelyssä. ALDE-ryhmä oli kuitenkin hieman hämmästynyt tarkistuksesta 45, ja pitää sitä vähän harkitsemattomana. Miksi ei tyydyttäisi tarkistuksessa 16 käytettyyn tekstiin, johon kaikki olivat tyytyväisiä, me mukaan luettuina? Miksi pitäisi mennä mukaan kaikkeen, mitä neuvosto haluaa, kun se saattaa olla vahingoksi logististen ketjujen tehokkuudelle? Miksi tästä ei voitaisi puhua neuvoston kanssa? Kaikki jäsenvaltiot eivät suinkaan ole tämän ”kompromissin” puolella. Mitä esittelijä ja myös Renate Sommer, Georg Jarzembowski ja Brian Simpson ovat itse asiassa saaneet aikaan, jos jäsenvaltiot pystyvät mielivaltaisesti asettamaan yhden liikennemuodon toisen edelle? Eikö ole ilmeistä, että jokaisessa liikennemuodossa on omalla tavalla varmistettava operaatioiden turvallisuus ja tehokkuus? Miksi markkinatoimijat eivät saisi itse määritellä tätä asiaa? Me huolehdimme tästä jo tarkistuksessa 16, joten kehotankin teitä miettimään tarkistusta 45 uudelleen ja ehkä tarkistamaan kantaanne.
<P>
Kiitän esittelijää hänen kovasta uurastuksestaan, mutta mielestäni on sääli, että hän antoi houkutella itsensä ottamaan uudelleen takaoven kautta mukaan tämän säännöksen, joka koskee säädettyjen kuljetustapojen käyttöä. Kehotan teitä miettimään uudelleen kantaanne tarkistuksesta 45.
<SPEAKER ID="179" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, uusi direktiiviehdotus vaarallisten aineiden sisämaankuljetusten sääntelystä on tarpeellinen säädös. Siinä liitetään aiemmat EU:n määräykset yhteen säädökseen, joka ulotetaan koskemaan myös vesikuljetuksia.
<P>
Vaarallisten aineiden kansainvälisten määräysten sisällyttäminen direktiiviehdotukseen tekee siitä konsolidoidun asiakirjan, jolla on kansainvälistä ulottuvuutta. Uusi direktiivi tarjoaa myös jonkinlaisen mahdollisuuden harkita erityisiä kansallisia oloja, kun taloudelliset vaatimukset ja maanteiden kunto niin määräävät. Tästä esimerkkinä voisi olla megarekkojen käytön laajuus.
<P>
Tarkistusehdotukset ovat teknisiä eivätkä anna aihetta huoleen, lukuun ottamatta tarkistuksia 46 ja 47. Haluan kiittää esittelijää Bogusław Liberadzkia hänen rakentavasta panoksestaan mietinnön valmisteluissa. UEN-ryhmä on sitä mieltä, että direktiivi täyttää asianomaisten osapuolten odotukset.
<SPEAKER ID="180" NAME="Eva Lichtenberger">
Verts/ALE-ryhmän puolesta. - (DE) Arvoisa puhemies, arvoisa komission jäsen, hyvät naiset ja herrat, nämä ovat erittäin myönteisiä multimodaalikuljetusten sääntöjä, joiden toivon lisääntyvän tulevaisuudessa, koska ne ovat avoimempia ja helppotajuisempia. Sisävesireitit on vihdoinkin otettu niihin mukaan, kuten vihreät ovat pyytäneet jo aiemmassa mietinnössä. Minun on vaikea ymmärtää, miksi se vei niin kauan. Erittäin myrkyllisten kemikaalien aluskuljetusten aiheuttama saastuminen voi tietenkin aiheuttaa vieläkin voimakkaampaa saastumista, jos onnettomuus tapahtuu joella eikä avomerellä.
<P>
Minun mielestäni jäsenvaltioiden mahdollisuus asettaa tiukkoja sääntöjä sekä mahdollisuus laajentaa kuljetusvälineitä koskevia määräyksiä ovat tarpeellisia, tärkeitä ja järkeviä. Olot erilaisilla kuljetusreiteillä vaihtelevat suuresti. Niillä saattaa olla esimerkiksi korkeita siltoja, joihin pelastusjoukkojen on mahdotonta päästä. Myös liikenne saattaa olla vilkasta, mikä saattaa tietyissä tilanteissa tehdä vaarallisten aineiden kuljetuksista vieläkin vaarallisempia. Vaarallisia aineita kuljetetaan usein kaupunkien läheisyydessä. Kaikki tämä tarkoittaa, että meidän on tarjottava jäsenvaltioille mahdollisuus reagoida tuollaisiin vaaroihin joustavasti.
<P>
Keskeinen asia tässä mietinnössä ja niin monessa muussakin mietinnössä on kuitenkin valvonta. Kansallisvaltioiden on järjestelmällisesti valvottava sääntöjen noudattamista, sillä muuten meillä on vain tyhjiä sanoja, joilla uskotellaan turvallisuudesta asioita, joita ei valitettavasti ole olemassa. Joissakin eurooppalaisissa valtioissa on tällä osa-alueella suoraan sanottuna vakavia puutteita. Merkittävänä haasteena on myös palomiesten ja pelastusjoukkojen koulutus.
<P>
Toivon tämän myös kannustavan tiukentamaan valvontaa ja lopultakin minimoimaan kuljetuksiin liittyvät vaarat - olipa kyse sitten sisävesi-, rautatie- tai maantiekuljetuksista.
<SPEAKER ID="181" NAME="Jacky Henin">
GUE/NGL-ryhmän puolesta. - (FR) Arvoisa puhemies, se, että oikea-aikaisia kuljetuksia käytetään teollisuudessa ja kaupassa niin, että lopullisena tavoitteena ovat lyhyesti sanottuna mahdollisimman suuret välittömät voitot, tarkoittaa, että vaarallisia aineita säilytetään yhä vähemmän varastoissa ja turvallisissa teollisuuslaitoksissa, ja niitä kuljetetaan yhä enemmän maanteillä, jokireiteillä ja rautateillä sekä merellä.
<P>
Euroopan komissio on jo monen vuoden ajan yrittänyt kaikin tavoin vapauttaa kuljetussektoria sääntelyltä, jotta yksityisten edut lisääntyisivät ja yleinen etu jäisi täysin huomiotta. On jopa tapahtunut niin, että kun joku ottaa kyseeksi yhteisen turvallisuuden, komissio turvautuu välittömästi toissijaisuusperiaatteeseen.
<P>
Euroopan komissio ylpeilee entiseen tapaansa sillä, että se on tehnyt työnantajien kanssa tiivistä yhteistyötä, ja unohtaa - myös entiseen tapaansa - työntekijät, jotka olisivat voineet opettaa sille monia asioita erityisesti sääntelyn yleisestä purkamisesta kuljetussektorilla, sosiaalisesta polkumyynnistä ja kieltäytymisestä ottamaan käyttöön sitovaa lainsäädäntöä maantiekuljetuksissa työskentelevän henkilöstön työoloista. On hyvinkin pelättävissä, että tulevaisuudessa tapahtuu vaarallisten aineiden kuljetukseen liittyvä suuronnettomuus. Silloin asetetaan vastuuseen ne, jotka ovat päätöksiä tehneet.
<P>
Parlamentti voisi kuitenkin hyväksyä äänestyksessä yksinkertaisia ja tehokkaita toimenpiteitä, kuten Seveson alueen kaltaisia kuorma-autoalueita sekä järjestelyratapihoja vaarallisten aineiden kauttakulkupaikoille rautateillä. Parlamentti voisi myös asettaa reaaliaikaisia jäljitysvaatimuksia ja ottaa käyttöön kaikkien vaarallisten aineiden paikantamisjärjestelmän, jonka avulla varmistetaan, että yhteensopimattomia aineita ei säilytetä toistensa läheisyydessä. Lisäksi kuljetushenkilöstölle voitaisiin tarjota koulutusta välttämättömistä turvatoimenpiteistä. Useimmat ihmiset pitävät kuitenkin näitä tarpeettomina menoina. Voitte tietenkin hyväksyä sen, mutta älkää sitten odottako saavanne meiltä tukea!
<SPEAKER ID="183" NAME="Luca Romagnoli">
ITS-ryhmän puolesta. - (IT) Arvoisa puhemies, hyvät naiset ja herrat, Bogusław Liberadzkin erinomainen mietintö ja hänen hyvin perusteltu direktiiviehdotuksensa vaarallisten aineiden sisämaankuljetuksista ei vaadi juurikaan keskustelua. Äänestin sen puolesta valiokunnassa, ja vahvistan puoltavan ääneni myös täällä, ja uskon, että monet kollegani ITS-ryhmästä seuraavat esimerkkiäni.
<P>
Mitä enemmän sisäinen kauppa esimerkiksi unionin jäsenvaltioiden välillä lisääntyy, sitä enemmän on mielestäni hyötyä siitä, että kaupankäynnin olot ovat keskenään verrannollisia, varsinkin turvallisuuden suhteen, mutta myös tarkastusten ja niihin liittyvien hallinnollisten menettelyjen kannalta. Olisi älytöntä arvostella näinkin teknistä tekstiä, josta on käyty laajoja ja asiantuntevia neuvotteluja monien jäsenvaltioiden asiantuntijoiden kanssa. Vieläkin älyttömämpää olisi hylätä se kokonaan.
<P>
Haluan käyttää tilaisuutta hyväkseni myös kiittääkseni Bogusław Liberadzkin ohella vaarallisten aineiden komiteaa heidän tekemästään työstä muistaen, että työtä on tehty jatkuvasti ja tällä alalla voimassa olevien kansainvälisten sopimusten mukaisesti.
<P>
Haluan lopuksi huomauttaa, että käsiteltäväksi jätetyt tarkistukset, tai ainakin monet niistä, pitäisi mielestäni hyväksyä, erityisesti johdanto-osan 14 kappaleeseen tehty tarkistus 2 sekä tarkistukset, jotka koskevat huomautuksia ilmeisestä poisjättämisestä eli sellaisille jäsenvaltioille myönnettävästä poikkeuksesta, joilla ei ole vielä rautatiejärjestelmää, ja suoraan sanoen aion antaa tukeni myös tarkistukselle 45.
<SPEAKER ID="184" NAME="Jörg Leichtfried" AFFILIATION="PSE">
(DE) Arvoisa puhemies, arvoisa varapuheenjohtaja, hyvät naiset ja herrat, haluan aluksi käyttää tilaisuutta hyväkseni onnitellakseni hyvää ystävääni, esittelijä Bogusław Liberadzkia tästä todella tasapuolisesta ja onnistuneesta mietinnöstä. Kuten Renate Sommer jo huomauttikin, EU:ssa kuljetetaan vuosittain vaarallisia aineita 110 miljardia tonnia kilometriltä. Toivon Jacky Heninin tavoin, että edes osa tuosta määrästä olisi varastoituna varastorakennuksissa. Näin ei valitettavasti ole asian laita, ja siksi meidän on käsiteltävä myös tuota kysymystä.
<P>
Ensimmäinen tärkeä näkökohta mietinnössä on säiliöitä ja kuljetusvälineitä koskevien nykysääntöjen päivittäminen ja koordinointi. Toinen tärkeä näkökohta on maanteitä ja rautateitä koskevan vaatimuksen ulottaminen sisävesireitteihin. Kuljetuksissa viime vuosina havaitun suuntauksen tarkastelu osoittaa selvästi, että sisävesireittien merkitys on koko ajan lisääntymässä. Olen Eva Lichtenbergerin kanssa yhtä mieltä siitä, että jokionnettomuudet ovat tietenkin erityinen vaaran aihe.
<P>
Nämä toimenpiteet - ja puhun nyt kauttakulkumaassa asuvana ihmisenä - saattavat myös johtaa kuljetusten siirtymiseen rautateille. Se on tietenkin erittäin hyvä asia. Me itävaltalaiset olemme tietenkin tyytyväisiä mietintöön varsinkin siksi, että Itävallassa on sen maantieteellisen sijainnin vuoksi asetettu tiukkoja vaatimuksia kuljetusten osapuolille. Pidän myös erittäin myönteisenä sitä, että tulevaisuudessa jokaisella jäsenvaltiolla on oikeus säännellä vaarallisten aineiden sisäisiä kuljetuksia alueellaan tai asettaa niille kieltoja. Mielestäni se pitää sisällään varsinkin ympäristönsuojelua koskevien erityissäännösten antamista ja mahdollisuuden asettaa tiettyjen vaarallisten aineiden kuljetuksille kieltoja tai rajoituksia.
<P>
Jos mietintö hyväksytään esittelijän ehdottamassa sanamuodossa, se on erittäin hyvä mietintö, ja voimme kaikki olla tyytyväisiä tulokseen.
<SPEAKER ID="185" NAME="Nathalie Griesbeck" AFFILIATION="ALDE">
(FR) Arvoisa puhemies, arvoisa komission jäsen, hyvät naiset ja herrat, myös minä haluan kiittää esittelijää siitä, että hän on johtanut työtä näissä hyvin teknisissä kysymyksissä, jotka liittyvät vaarallisten aineiden kuljetukseen. Niiden osuus on lähes kymmenen prosenttia EU:ssa kuljetetuista tavaroista. Olen todella tyytyväinen siihen, että mietinnössä ei ainoastaan selkeytetä yleistä turvallisuutta koskevia sääntöjä, vaan ne laajennetaan koskemaan myös tavaroiden sisävesikuljetusta, koska monien meidän mielestä juuri se on liikennemuoto, jota olisi kehitettävä koko EU:ssa vaihtoehtona maantiekuljetuksille. Se herättää myös suuria toiveita EU:n kansalaisissa.
<P>
Mietintö yksinkertaistaa lainsäädäntöä hallinnollisten menettelyjen osalta, sekä lähettäjän että vastaanottajan kannalta. Mietintö on myös vaarallisten aineiden turvallisuuden parissa työskentelevän henkilöstön koulutuksen kannalta ratkaisevan tärkeä. Vaikka meidän on määriteltävä kantamme tiettyihin tarkistuksissa yksityiskohtaisesti esitettyihin seikkoihin, mietintö on edistää epäilemättä varsinkin selkeyttä ja turvallisuutta.
<SPEAKER ID="186" NAME="Alyn Smith" AFFILIATION="Verts/ALE">
(EN) Arvoisa puhemies, kannatan täysin ryhmätoverini Eva Lichtenbergerin kommentteja. Olemme tyytyväisiä tähän pakettiin, joka on askel oikeaan suuntaan, mutta esitämme kuitenkin joitakin varauksia. Tarkistuksillamme pyritään vahvistamaan pakettia varsinkin koulutuksen osalta eli sen osalta, miten onnettomuuksissa on meneteltävä ja millainen oikeus ihmisillä on saada tietää, mitä kuljetetaan.
<P>
Haluaisin henkilökohtaisesti mennä vielä pidemmälle. Haluaisin ottaa samoihin puitteisiin mukaan sotilas- ja siviilikäyttöön tarkoitetut ydinmateriaalit. Skotlannissa on valitettavasti sotilas- ja siviilikäyttöön tarkoitettuja ydinlaitoksia, ja kuljetuksia tapahtuu siellä säännöllisesti. Sunday Herald -sanomalehti paljasti hiljattain, että Skotlannissa on seitsemän viime vuoden aikana ollut 67 ydinaineiden kuljetukseen liittyvää onnettomuutta. Parantamisen varaa siis selvästi on, ja uskonkin, että EU voi toimia silloin, kun Yhdistyneen kuningaskunnan hallitus pidättäytyy toimista. Siihen saakka olen kuitenkin tyytyväinen kaikkiin toimenpiteisiin, joilla pyritään antamaan ihmisille enemmän oikeuksia tietää, mitä heillä on seuranaan EU:n maanteillä ja vesireiteillä, ja että he ovat turvassa. Tämä mietintö auttaa tekemään niin, joten olemme siihen tyytyväisiä.
<SPEAKER ID="187" NAME="Silvia-Adriana Ţicău" AFFILIATION="PSE">
(RO) Arvoisa puhemies, arvoisa komission jäsen, hyvät parlamentin jäsenet, tavaraliikenne lisääntyi 28 prosentilla vuosina 1995-2004, ja vuoteen 2020 mennessä sen ennustetaan lisääntyvän 50 prosentilla. Tavaraliikenteestä 58 prosenttia tapahtuu maanteillä, 25 prosenttia rautateillä ja 1 prosenttia purjehduskelpoisilla sisävesireiteillä. Vaarallisten aineiden osuus on kahdeksan prosenttia tavaraliikenteestä. Tämä liikennemuoto on suureksi vaaraksi alueille, joiden kautta aineita kuljetetaan, ja siksi Euroopan unionin on ryhdyttävä toimiin tämän liikennemuodon turvallisuuden lisäämiseksi.
<P>
Euroopan unionin nykylainsäädäntö kattaa ainoastaan vaarallisten aineiden maantie- ja rautatiekuljetukset, mutta merikuljetuksia varten on olemassa ainoastaan kansainvälisiä yleissopimuksia, joiden osapuolina jäsenvaltiot ovat. Romanian ja Bulgarian liityttyä EU:hun lähes koko Tonavasta on tullut purjehduskelpoinen sisävesireitti. Tonava kulkee seitsemän eurooppalaisen pääkaupungin läpi ja monien kaupunkitaajamien lähistöllä, joten turvallisuusnäkökohdat, jotka liittyvät vaarallisten aineiden kuljetukseen Tonavaa pitkin, ovat äärimmäisen tärkeitä.
<P>
Vaarallisten aineiden kuljetuksia koskeviin toimenpiteisiin on ehdottomasti lisättävä toimenpiteitä, jotka koskevat hätäyksiköiden väliintuloa onnettomuuksissa, joihin liittyy tällaisten aineiden kuljetusta. Uhrien määrä on suunnaton, ja heidän joukossaan on myös henkilöitä, joiden pitäisi toimia onnettomuuden tapahtuessa.
<P>
Vaarallisia aineita pitäisi lisäksi kuljettaa hiljaisempina ajankohtina ja hiljaisemmilla reiteillä, jotta kuljetukseen liittyvät riskit voidaan minimoida. Minun mielestäni vaarallisten aineiden kuljetusten turvallisuuden varmistamiseksi tarvitaan mahdollisimman lyhyt siirtymäaika, jotta direktiivi voitaisiin panna täytäntöön.
<SPEAKER ID="188" NAME="Jacques Barrot">
komission varapuheenjohtaja. - (FR) Arvoisa puhemies, hyvät parlamentin jäsenet, haluan aluksi esittää jälleen kiitokseni Bogusław Liberadzkille sekä liikenne- ja matkailuvaliokunnalle tästä erinomaisesta mietinnöstä ja yhdyn todellakin toiveeseenne siitä, että se auttaa meitä hyväksymään ehdotuksen jo ensimmäisessä käsittelyssä. Itse asiassa juuri siksi, että haluamme niin kovasti saada sen hyväksyttyä ensimmäisessä käsittelyssä, olemme valmiit suostumaan tarkistuksiin, jotka ilmentävät toimielinten välillä neuvoteltua sopimusta. Emme kuitenkaan pidä hyväksyttävinä tarkistuksia, jotka vaarantaisivat yksimielisyyden saavuttamisen ensimmäisessä käsittelyssä.
<P>
Kuten jokainen on korostanut, mietintö auttaa todellakin yksinkertaistamaan lainsäädäntöä ja helpottaa siten sen soveltamista ja sen ulottamista näin myös sisävesireiteille. Olen yhtä mieltä parlamentin kanssa siitä, että sisävesireittiverkostoja pitäisi huomattavasti kehittää. Ne voivat olla EU:lle keino saada aikaan se liikennemuotosiirtymä, jota toivotaan. Halusin tehdä selväksi tämän asian.
<P>
Kiitän vielä kerran parlamenttia ja sen esittelijää mietinnön osalta tehdystä suurenmoisesta työstä, jota asiantuntijat ovat tukeneet. Voidaankin mielestäni todeta, että mietinnön osalta käydyt neuvottelut ovat olleet esimerkillisiä.
<SPEAKER ID="189" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (142 artikla)
<SPEAKER ID="190" NAME="Christine De Veyrac" AFFILIATION="PPE-DE">
kirjallinen - (FR) Vaarallisten aineiden kuljetusten tasainen lisääntyminen on tuonut esiin tarpeen ottaa käyttöön EU:n lainsäädäntöä niiden kuljetukseen sovellettavien sääntöjen yksinkertaistamiseksi ja koordinoimiseksi.
<P>
Velvollisuutenamme on suojella yleistä turvallisuutta, ja se koskee myös vaarallisten aineiden kuljetusta. Mielestäni onkin tärkeää, että jäsenvaltiot pystyvät, tarvittaessa ja oikeasuhtaisella ja avoimella tavalla, vaatimaan pakollisten reittien käyttöä. Niiden on myös pystyttävä vaatimaan, että kuljetusalukset käyttävät tiettyä liikennemuotoa toisen sijaan, jos se on niiden mielestä kansalaisten kannalta turvallisempi.
