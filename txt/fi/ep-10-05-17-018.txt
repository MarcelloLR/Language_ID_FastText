<CHAPTER ID="018">
Julkisten hankintojen viimeaikainen kehitys (lyhyt esittely) 
<SPEAKER ID="168" NAME="Puhemies">
(DE) Esityslistalla on seuraavana lyhyt esittely Heide Rühlen sisämarkkina- ja kuluttajansuojavaliokunnan puolesta laatimasta mietinnöstä julkisten hankintojen viimeaikaisesta kehityksestä (2009/2175 (INI)).
<SPEAKER ID="169" NAME="Heide Rühle" LANGUAGE="DE">
Arvoisa puhemies, haluan kiittää kaikkia varjoesittelijöitä rakentavasta yhteistyöstä ja hyvistä tuloksista valiokunnassa. Esittelen nyt mietintöni keskeiset seikat.
<P>
Kaikki toimijat, niin hankintaviranomaiset kuin alihankkijat, tarvitsevat parempaa oikeusvarmuutta ja sääntelyä. Mietinnössäni painotetaan erityisesti julkisten hankintojen suurta merkitystä kriisiaikoina. Mietinnössäni myöskin kritisoidaan sitä, ettei julkista hankintamenettelyä ja siihen liittyvää byrokratiaa ole onnistuttu Euroopan unionin lainsäädännön kansalliseen lainsäädäntöön siirtämisen monimutkaisuuden vuoksi yksinkertaistamaan, vaikka se oli vuonna 2004 tehdyn tarkistuksen tavoitteena. Ulkoisen oikeudellisen neuvonnan tarve ja kustannukset ovat vain kasvaneet ja oikeusmenettelyt pitkittyneet. Tämä on valitettavasti pois innovoinnista ja laadusta, minkä useat tutkimukset osoittavat. Oikeudellinen epäselvyys johtaa valitettavan usein edullisimman eikä suinkaan parhaimman tarjouksen valintaan.
<P>
Komissio tarjoaa tukea ympäristöystävällisiin hankintoihin, mutta samanlaista tukea ei ole tarjolla yhteiskunnallisesti vastuullisiin hankintoihin, reiluun kauppaan tai innovointiin hankintojen kautta. Komission olisi pikimmiten kehitettävä näitä aloja.
<P>
Tämän lisäksi olisi pikaisesti parannettava koordinointia komission sisällä. Euroopan unionin tuomioistuin on viimeaikaisissa tuomioissaan poistanut useita oikeudellisia epävarmuustekijöitä ja vahvistanut hankintaviranomaisten asemaa ilmaisemalla esimerkiksi, ettei direktiivien soveltamisalaa pitäisi ulottaa kaupunkisuunnittelun kaltaisille aloille. Tuomioissa ei anneta hankintaviranomaisille avointa valtakirjaa vaan pyritään pikemminkin luomaan heille selkeä toimintakehys. Tämän olen pyrkinyt ottamaan esille myös mietinnössäni.
<P>
Ja lopuksi: palveluja koskevat käyttöehtosopimukset, joiden suhteen mielipiteet erosivat merkittävästi valiokunnassa. Oma kantani asiaan ei ole muuttunut. Palveluja koskevat käyttöehtosopimukset jätettiin tarkoituksellisesti pois hankintadirektiiveistä toiminnan joustavuuden parantamiseksi ja kulttuurierojen huomioonottamiseksi. Kaikki sidosryhmät, joiden kanssa olen keskustellut, tukevat kantaani. Näin on niin kunnallisten sateenvarjo-organisaatioiden kuin julkisyritysten, kuten erityisesti vesihuoltoyritysten, teollisuusjärjestöjen, ammattiliittojen ja kansalaisjärjestöjen kohdalla. Myös tämän halusin tuoda selkeästi esille mietinnössäni.
<P>
Haluan vielä lopuksi mainita itselleni hyvin tärkeän seikan. Julkiset hankinnat eivät saa johtaa siihen, että valitut toimijat menettävät demokraattiset oikeutensa. Jos useat kunnat ovat lisänneet julkisten hankintapäätöstensä tärkeimpiin kriteereihin reilun kaupan, olipa kyse kahvin tai muiden tuotteiden hankinnasta, meidän pitää tukea sitä. On erittäin tärkeää, että komissio tukee kuntia ja neuvoo niitä mahdollisten virheiden sattuessa. Sen sijaan komissio on nostanut kanteen Alankomaita vastaan juuri tällaisten virheiden vuoksi. Tällainen toiminta on mielestäni erittäin haitallista, koska se sotii poliittisten elinten tekemiä poliittisia päätöksiä vastaan.
<SPEAKER ID="170" NAME="Puhemies">
(EN) Huomaan, että monet jäsenet haluavat käyttää puheenvuoron. Muistakaa, että kullakin puhujalla on minuutin pituinen puheenvuoro.
<SPEAKER ID="171" NAME="Frank Engel" AFFILIATION="PPE">
(FR) Arvoisa puhemies, haluaisin ensiksi kiittää esittelijää kattavasta työstä ja yhteistyöhalukkuudesta. Oli ilo työskennellä hänen kanssaan tämän mietinnön parissa. Mielestäni mietintö on tasapainoinen, ja sen päätavoitteena on oikeusvarmuuden lisääminen. Tavoitteena ei siis ole tehdä uusia lakiehdotuksia hinnalla millä hyvänsä vaan muokata olemassa olevaa lainsäädäntöä oikeudenmukaisemmaksi ja ymmärrettävämmäksi.
<P>
Otan esille seikan, jonka Heide Rühle jo mainitsikin, eli palveluja koskevat käyttöehtosopimukset. Tämä on arkaluonteinen kysymys, josta on ollut erimielisyyttä komissiossa. Haluan vielä kerran painottaa sitä, että komission pitäisi uusia, asiaa koskevia lainsäädäntöehdotuksia tehdessään pitää mielessä sisämarkkinoiden toimivuuden parantamisen tarve. Tällä hetkellä mikään muu seikka ei oikeuta asiaa koskeviin merkittäviin lainsäädäntöehdotuksiin.
<SPEAKER ID="172" NAME="Evelyne Gebhardt" AFFILIATION="S&amp;D">
(DE) Arvoisa puhemies, hyvät kollegat, ryhmäni olisi mielellään tukenut Heide Rühlen mietintöä, koska se sisältää monia myönteisiä seikkoja.
<P>
Valitettavasti mietinnöstä puuttuu kuitenkin mielestämme kolme seikkaa emmekä voi yhtyä kaikkiin mietinnössä esitettyihin kantoihin. Ensinnäkään Heide Rühle ei hyväksynyt sitä, että me todella tarvitsemme palveluja koskevan oikeuskehyksen yleisen talouselämän kannalta. Hän ei ole myöskään onnistunut selkeästi määrittelemään, että kyse on oikeusvarmuuden lisäämisestä, varsinkin sosiaalipalvelujen kohdalla. Nämä mietinnön puutteet ovat mielestämme valitettavia.
<P>
Emme voi missään tapauksessa hyväksyä palveluja koskevien käyttöehtosopimusten sulkemista mietinnön ulkopuolelle. Emme voi vain sanoa, ettemme halua ottaa niitä mukaan. Unionin tuomioistuin on jo antanut asiaa koskevia tuomioita. Tällainen toiminta on hyvin epäpoliittista. On tärkeää, että ilmaisemme kantamme hyvin selkeästi, jos tiedämme komission valmistelevan lainsäädäntöehdotusta. On tärkeää, että kehotamme komissiota noudattamaan unionin tuomioistuimen omaksumaa erittäin myönteistä kantaa, millä taataan myös oikeusvarmuus. Tämä on ryhmämme vaatimus, ja olemmekin jättäneet asiasta vaihtoehtoisen päätöslauselmaesityksen. Pyydämme kollegoita tukemaan vaihtoehtoista päätöslauselmaehdotusta.
<SPEAKER ID="173" NAME="Cristian Silviu Buşoi" AFFILIATION="ALDE">
(RO) Haluaisin kiittää esittelijää työstään mietinnön laadinnassa. Olen täysin samaa mieltä siitä, että julkisia hankintoja koskevaa lainsäädäntöä on yksinkertaistettava ja avoimuutta parannettava. Olen huolissani julkisia hankintoja koskevista riita-asioista lukuisissa jäsenvaltioissa.
<P>
Esimerkiksi Romaniassa erityisen monimutkainen lainsäädäntökehys johtaa menettelyvirheisiin, ja julkisia hankintoja koskevien säännösten soveltamisvirheet voivat estää rakennerahastojen käytön. Lainsäädäntökehystä on yksinkertaistettava ja selkeytettävä toiminnan helpottamiseksi molempien osapuolten kannalta.
<P>
Haluan myös ottaa kantaa edullisinta tarjousta koskevaan kysymykseen. Olen samaa mieltä siitä, ettei hankintasopimusta pitäisi arvioida alhaisimman hinnan perusteella. Yhdyn myös esittelijän mielipiteeseen, jonka mukaan tarjouksen hintalaatusuhteen ja taloudellisten etujen on oltava tärkeimmät arviointikriteerit. Tämä on otettava huomioon lainsäädäntötarkistuksessa, jolla on taattava hankintaviranomaisille parempaa joustavuutta. Meidän on kuitenkin toimittava hyvin varovasti, koska kriteerien määrittelemisen epäonnistuminen merkitsisi todellisen Pandoran lippaan avautumista, mikä voisi edistää oikeudellisia epäselvyyksiä ja jopa korruptiota.
<SPEAKER ID="174" NAME="Malcolm Harbour" AFFILIATION="ECR">
(EN) Arvoisa puhemies, ryhmäni varjoesittelijänä ja vastaavan valiokunnan puheenjohtajana haluan myös omalta osaltani kiittää Heide Rühleä tärkeästä mietinnöstä. On sääli, että parlamentin melko omituisten sääntöjen vuoksi sisämarkkinoiden keskeistä tekijää ja julkista politiikkaa koskevasta tärkeästä mietinnöstä keskustellaan vain minuutin mittaisten puheenvuorojen kautta.
<P>
On hyvä, että Antonio Tajani on täällä paikalla, koska haluan sanoa hänelle, että julkiset hankinnat ovat merkittävä keino tukea innovatiivisia yrityksiä koko Euroopan unionissa. Kuten tiedämme Michel Barnier tarkistaa seuraavaksi strategian ja ottaa toivottavasti huomioon monet näistä seikoista.
<P>
Hyvät parlamentin jäsenet, keskeisin ongelma on kuitenkin mietinnön mukaisesti sekava ja monimutkainen järjestelmä, jota monet julkiset viranomaiset pitävät byrokraattisena määräyksenä eikä mahdollisuutena. Arvoisa komission jäsen, julkisten hankintojen avulla voimme tukea muun muassa pieniä ja keskisuuria yrityksiä, innovointimahdollisuuksia sekä ympäristöystävällisiä tuotteita ja palveluja. Samalla tuemme itse asiassa koko innovointistrategiaa. Tämän on oltava tavoitteenamme, mutta se edellyttää komission sinnikästä panosta suositusten lisäämiseksi tähän mietintöön.
<SPEAKER ID="175" NAME="Jaroslav Paška" AFFILIATION="EFD">
(SK) Julkiset hankinnat näyttävät olevan tehokas keino hankkia tuotteita ja palveluja julkisella sektorilla kohtuullisin hinnoin ja vähäisin korruptioepäilyin. Tulevaisuudessa olisi kuitenkin hyvä työskennellä julkisen hankintaprosessin yksinkertaistamiseksi ja päätöksentekoaikojen lyhentämiseksi.
<P>
Minusta meidän pitäisi tukea perusperiaatetta tässä tarkoituksessa. Kokemus on osoittanut, että sopimusten julkaiseminen internetissä kannattaa, koska se antaa suurelle yleisölle mahdollisuuden tutustua sopimuksiin ja auttaa vakuuttamaan suuren yleisön sopimuksen eduista. Kokemusta on saatu erityisesti paikallistasolta, missä yhteisön varat ovat usein kansalaisten hyvin tarkan valvonnan alla. Kun kaikki sopimukset alettiin julkaista internetissä, ihmiset olivat tyytyväisempiä ja luottamus paikallisviranomaisiin lisääntyi.
<SPEAKER ID="176" NAME="Zuzana Roithová" AFFILIATION="PPE">
(CS) Mielestäni tämä sisämarkkina- ja kuluttajansuojavaliokunnan ehdottomalla enemmistöllä hyväksymä julkisia hankintoja koskeva mietintö antaa komissiolle hyvän ohjeet direktiivin tarkistustyöhön. Tavoitteenamme on saattaa julkiset hankinnat myös pienten ja keskisuurten yritysten saataville ja vähentää tarjouskilpailujen byrokratiaa sekä samalla helpottaa valvontaa. Suurin osa EU-varoin rahoitetuista julkisista hankinnoista liittyy rakennusalaan, joka on usein, joskus aiheestakin, korruptioepäilysten alainen.
<P>
Olen pahoillani siitä, ettemme tämän mietinnön kohdalla äänestä komissiolle tekemästäni ehdotuksesta julkisen portaalin perustamisesta. Portaalissa olisi mahdollista seurata valittujen hankintasopimusten hintaeroja ja rakennustöiden todellisia kustannuksia täytäntöönpanon jälkeen. Portaalin avulla voitaisiin valvoa ja siten havaita epäilyttävät hintaerot, esimerkiksi jäsenvaltioiden välisen moottoritien yhden kilometrin rakennustöissä. Uskon vahvasti siihen, että pienten ja keskisuurten yritysten pääsy aidosti avoimiin julkisiin hankintoihin on mahdollista vasta, kun korruptio on täysin kitketty.
<SPEAKER ID="177" NAME="Silvia-Adriana Ţicău" AFFILIATION="S&amp;D">
(RO) Euroopan unionin laajuiset julkiset hankintamarkkinat edustavat 16 prosenttia Euroopan unionin bruttokansantuotteesta. Sisämarkkinoilla kaikki eurooppalaiset yritykset voivat osallistua hankintakilpailuihin kaikissa jäsenvaltioissa. Palveludirektiivi takaa sen, että kaikki eurooppalaiset yritykset voivat tarjota palvelujaan toisissa jäsenvaltioissa muun muassa sähköisesti.
<P>
Sisämarkkinoiden on taattava sähköisten hallintojärjestelmien, kuten sähköisten allekirjoitusjärjestelmien ja sähköisten tarjouskilpailujärjestelmien, yhteentoimivuus. Tuen komission käynnistämää PEPPOL-pilottihanketta sähköisestä julkisesta hankintamenettelystä sekä päätöstä laatia luettelo akkreditoiduista palveluntarjoajista ja Euroopan laajuinen suunnitelma sähköisen allekirjoituksen varmennuspalvelun luomisesta.
<P>
Haluan kiinnittää huomiota siihen, että jäsenvaltiot sitoutuivat vuonna 2005 hoitamaan 50 prosenttia julkisista hankintatoimista Euroopassa sähköisesti vuoteen 2015 mennessä. Romania otti vuonna 2002 käyttöön sähköisen julkisen hankintajärjestelmän, joka vähensi julkisia kustannuksia, lisäsi merkittävästi avoimuutta ja avasi julkiset hankintamarkkinat myös pienille ja keskisuurille yrityksille.
<SPEAKER ID="178" NAME="Andreas Schwab" AFFILIATION="PPE">
(DE) Arvoisa puhemies, arvoisa komission jäsen, minäkin haluan kiittää Heide Rühleä ja varjoesittelijöitä erinomaisesta mietinnöstä. Euroopan kansanpuolueen (kristillisdemokraattien) ja Euroopan demokraattien ryhmä on tyytyväinen suurimpaan osaan mietinnön sisällöstä. Parin kohdan osalta olemme sopineet kompromissista, koska parlamentissa ei voi koskaan saada kaikkea haluamaansa. Yleisesti ottaen mietintö muodostaa hyvän perustan lukuisia aiheita käsitteleville jatkokeskusteluille komission kanssa.
<P>
Heide Rühle ottikin jo esille sen, kuinka hankintaelimet, -laitokset ja -viranomaiset saataisiin ottamaan hankintamenettelyssä huomioon sosiaaliset perusteet vaarantamatta kuitenkaan sisämarkkinoiden periaatteita. Toiseksi siitä, minkä Frank Engel otti puheeksi. Kuinka voimme suunnitella palveluja koskevat käyttöehtosopimukset niin, että ne noudattavat sisämarkkinasääntöjä pitkällä aikavälillä?
<P>
Olen täysin samaa mieltä Frank Engelin ja Heide Rühlen kanssa siitä, että voimme hyväksyä uutta lainsäädäntöä vain sillä ehdolla, että se tarjoaa selkeää ja tunnistettavaa etua sisämarkkinoille. Tässä mielessä olemme saavuttaneet hyvän kompromissin, mutta olisin luonnollisesti ollut iloinen, jos myös sosiaalidemokraatit olisivat voineet sitä tukea.
<SPEAKER ID="179" NAME="Elena Băsescu" AFFILIATION="PPE">
(RO) Maailmanlaajuisen talous- ja rahoituskriisin myötä kotimaani hallitus on joutunut laskemaan valtion työntekijöiden palkkoja, eläkkeitä ja työttömyysetuuksia sekä leikkaamaan tukia. Kun otetaan huomioon nämä tiukat toimet, julkisen hankintamenettelyn on oltava mahdollisimman avoin ja nopea, jotta taataan julkisten varojen asianmukainen ja tehokas käyttö.
<P>
Lisäksi on kannustettava sähköisten tarjouskilpailujärjestelmien käyttöön, koska ne auttavat kitkemään julkisen hankintajärjestelmän korruptiota ja petoksia. Nykyiset hallintomenettelyt, sekava ja monimutkainen oikeusjärjestelmä sekä julkisten hankintasopimusten myöntämispäätösten muutoksenhakumenettelyn selkeyttämisen tarve ovat estäneet joidenkin tärkeiden sopimusten etenemisen. Romanian hallitus muutti julkisia hankintoja koskevaa lainsäädäntöään keskusteltuaan asiasta kansainvälisen valuuttarahaston kanssa. Muutos tulee voimaan 1. kesäkuuta.
<SPEAKER ID="180" NAME="Lara Comi" AFFILIATION="PPE">
(IT) Arvoisa puhemies, arvoisa komission jäsen, hyvät parlamentin jäsenet, talous- ja rahoituskriisi on osoittanut julkisten hankintojen roolin, joka on suuren luokan töiden kehittäminen, innovoinnin edistäminen ja tietysti sisäisen ja ulkoisen kilpailun edistäminen koko Euroopassa.
<P>
Mielestämme on ensisijaisen tärkeää yksinkertaistaa standardeja ja parantaa oikeusvarmuutta. Tämä lisäisi ehdottomasti kilpailun sekä julkisia hankintoja käsittelevän neuvoa-antavan komitean, josta vastaa komissio, työskentelyn avoimuutta.
<P>
Suhtaudumme myönteisesti institutionalisoitujen julkisen ja yksityisen sektorin kumppanuuksien rooliin helpottaa pienten ja keskisuurten yritysten pääsyä julkisiin hankintoihin, sillä nämä ovat taloutemme perusta. Meidän on tehostettava toimiamme syrjinnän ehkäisemiseksi, sillä syrjintä kohdistuu usein juuri pieniin ja keskisuuriin yrityksiin Euroopassa. Kiitän kollegoitani heidän tekemästään työstä. He voivat luottaa tukeeni huomenna.
<SPEAKER ID="181" NAME="Seán Kelly" AFFILIATION="PPE">
(EN) Arvoisa puhemies, kun etsimme taloustaantuman syitä, syytämme usein, aivan aiheesta, muun muassa pankkiireja, rakennuttajia, sääntelyviranomaisia ja keinottelijoita. Mielestäni julkiset hankinnat ovat myös olleet syynä moniin ongelmiin, joita ovat muun muassa "töitä kavereille" sekä avoimuuden ja eheyden puute. Sopimukset tehtiin koko ajan samojen ihmisten kanssa. Aikataulu ja kustannukset ylittyivät aina, mutta niistä ei koskaan rangaistu.
<P>
Suhtaudun myönteisesti viimeaikaiseen kehitykseen, jonka avulla voimme parantaa menettelyn avoimuutta. Meidän on myös taattava sopimuksista päättävien henkilöiden parempi asiantuntemus ja riippumattomuus sekä se, että he eivät ole vallassa olevien puolueiden nimittämiä.
<P>
Lopuksi haluan painottaa yksinkertaistamisen tärkeyttä, sillä ei ole mitään järkeä tuhlata hyvin tärkeään mutta kuitenkin vasta alustavaan tarkastukseen liikaa aikaa ja varoja.
<SPEAKER ID="182" NAME="Antonio Tajani">
komission varapuheenjohtaja. - (FR) Arvoisa puhemies, hyvät parlamentin jäsenet, komissio ja erityisesti komission jäsen Barnier, jonka sijainen olen tänä iltana, on tarkkaan seurannut parlamentin julkisten hankintoja viimeaikaisesta kehityksestä tekemän oma-aloitteisen mietinnön valmistelua sekä tarkistuksia koskevaa keskustelua.
<P>
Kuten Silvia-Adriana Ticǎu, Lara Comi ja Malcolm Harbour sanoivat, hyvä itsekuri on ensisijaisen tärkeää julkisten hankintojen alalla: Sen avulla taataan julkisten varojen asianmukainen käyttö kansalaisten ja pk-yritysten hyväksi, erityisesti nykyisessä tiukassa taloustilanteessa.
<P>
Mietinnön kommentit otetaan asianmukaisesti huomioon uusien aloitteiden valmistelussa. Joitain aloitteita on jo alettu työstää kommenttien pohjalta. Komission yksiköt ovat aloittaneet julkisia hankintoja koskevien direktiivien jälkiarvioinnin. Tällä hetkellä ollaan laatimassa tiedonantoa, jolla selkeytetään tapaa, jolla julkisia hankintoja käytetään kestävän kehityksen, yhteiskunnallisen osallistumisen ja innovoinnin edistämiseksi. Myös unionin tuomioistuimen kuntien välistä yhteistyötä koskevaa oikeuskäytäntöä ollaan arvioimassa, jotta voitaisiin määritellä kuntien välisen yhteistyön soveltamisala, joka sisältyy tai ei sisälly Euroopan unionin julkisia hankintoja koskevan lainsäädännön soveltamisalaan.
<P>
Mitä tulee mahdolliseen käyttöehtosopimuksia koskevaan aloitteeseen, komissio omaksuu todistustaakan ja työstää vaikutustutkimusta, joka saadaan päätökseen vuonna 2010. Tutkimus on edellytys kaikille asiaa koskeville lainsäädäntöaloitteille. Jos tutkimuksesta käy ilmi, että nykyinen lainsäädäntökehys estää talouden kehitystä tai alentaa yleisen edun mukaisen palvelun laatua, meidän on epäilemättä korjattava tilanne parantamalla sovellettavien sääntöjen avoimuutta, oikeusvarmuutta ja selkeyttä.
<P>
Kansainvälisellä tasolla teemme kaikkemme maailman suurimpien talouksien julkisten hankintamarkkinoiden avaamiseksi. Euroopan teollisuuden kilpailukyvyn takaamiseksi neuvotteluidemme keskipisteenä on vastavuoroisuus. Haluamme tehdä tiivistä yhteistyötä parlamentin kanssa ja kehotamme parlamenttia suhtautumaan keskusteluun rakentavasti ja avoimesti.
<SPEAKER ID="183" NAME="Puhemies">
(EN) Keskustelu on päättynyt.
<P>
Äänestys toimitetaan huomenna (tiistaina 18. toukokuuta 2010).
