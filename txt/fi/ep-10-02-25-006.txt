<CHAPTER ID="006">
Edellisen istunnon pöytäkirjan hyväksyminen
<SPEAKER ID="096" NAME="Véronique De Keyser" AFFILIATION="S&amp;D">
(FR) Arvoisa puhemies, en aio palata tuohon ikävään, parlamentin arvolle sopimattomaan välikohtaukseen, joka sattui eilen täällä parlamentissa, eli siihen, miten Herman Van Rompuyta solvattiin täällä. Eurooppa-neuvoston puheenjohtaja pystyy varsin hyvin itse puolustautumaan, mutta en voi suvaita sellaista, että joku täällä sanoo kotimaatani epävaltioksi. Kyseessä on Euroopan unionin perustajavaltio, joka ottaa pian hoitaakseen puheenjohtajavaltion tehtävät. En voi ymmärtää, miten joku täällä voi vajota niin alas, että puhuu tuollaisia, ja vaadin anteeksipyyntöä.
<P>
(Suosionosoituksia)
<SPEAKER ID="097" NAME="Gerard Batten" AFFILIATION="EFD">
(EN) Arvoisa puhemies, haluan käyttää työjärjestyspuheenvuoron vedoten samaan työjärjestyksen kohtaan kuin äskeinen puhuja, joka viittasi kollegaani Nigel Farageen.
<P>
Sitä kutsutaan politiikaksi. Ujutitte Lissabonin sopimuksen läpi kysymättä kansan mielipidettä, ja kun kollegani esittää siitä mielipiteensä, kaikki eivät pidä kuulemastaan, ja he valittavat. Sitä kutsutaan politiikaksi. Sillä tavalla meillä toimittiin, ennen kuin Euroopan unioni tuhosi demokratiamme, joten koettakaa tottua kuuntelemaan opposition näkemyksiä täällä.
<SPEAKER ID="098" NAME="Puhemies">
(EN) Hyvä jäsen Batten, edellinen puheenvuoro oli vastaus eilen parlamentissa esitettyihin kommentteihin. Se oli peruste puheenvuoron myöntämiselle. Kyseessä ei ollut työjärjestyspuheenvuoro. Näin ollen teidän työjärjestyspuheenvuoronne oli asiaankuulumaton.
