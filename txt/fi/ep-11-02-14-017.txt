<CHAPTER ID="017">
Tonavan aluetta koskevan EU:n strategian täytäntöönpano (keskustelu)
<SPEAKER ID="159" NAME="Puhemies">
(EN) Esityslistalla on seuraavana keskustelu
<P>
Silvia-Adriana Ţicăun, Constanze Angela Krehlin, Hannes Swobodan, Adrian Severinin, Ivailo Kalfinin, Karin Kadenbachin, Olga Sehnalován, Rovana Plumbin, Csaba Sándor Tabajdin, Evgeni Kirilovin, Katarína Neveďalován, Vasilica Viorica Dăncilăn, Daciana Octavia Sârbun, Ioan Mircea Paşcun, George Sabin Cutaşin, Britta Thomsenin, Corina Creţun, Claudiu Ciprian Tănăsescun, Ioan Enciun, Cătălin Sorin Ivanin, Mario Pirillon, Kinga Gönczin, Marc Tarabellan, Françoise Castexin, Victor Boştinarun, Inés Ayala Senderin, Bogusław Liberadzkin, Jo Leinenin, Michael Cashmannin, Brian Simpsonin, Saïd El Khadraouin, Thijs Bermannin, Eider Gardiazábal Rubialin, Ismail Ertugin ja Edit Herczogin S&D-ryhmän puolesta; Michael Theurerin, Vladko Todorov Panayotovin, Renate Weberin, Sophia in 't Veldin, Jan Mulderin, Gesine Meissnerin, Jorgo Chatzimarkakisin, Catherine Bearderin, Viktor Uspaskichin, Wolf Klinzin, Nadja Hirschin, Cristian Silviu Buşoin, Giommaria Uggiasin, Ramona Nicole Mănescun, Adina-Ioana Văleanin, Hannu Takkulan, Jürgen Creutzmannin, Alexander Alvaron ja Holger Krahmerin ALDE-ryhmän puolesta; Reinhard Bütikoferin, Michael Cramerin, Eva Lichtenbergerin, Barbara Lochbihlerin, Heide Rühlen, Elisabeth Schroedterin ja Isabelle Durantin Verts/ALE-ryhmän puolesta sekä Peter van Dalenin ja Oldřich Vlasákin ECR-ryhmän puolesta komissiolle laatimasta suullisesta kysymyksestä Tonavan aluetta koskevan EU:n strategian täytäntöönpanosta - B7-0013/2011)
<P>
Tamás Deutschin, Lambert van Nistelrooijn, Danuta Maria Hübnerin, Marian-Jean Marinescun, Iosif Matulan, Andrey Kovatchevin, János Áderin, Zoltán Bagón, Kinga Gálin, Béla Glattfelderin, András Gyürkin, Ágnes Hankissin, Lívia Járókan, Ádám Kósan, Csaba Őryn, Ildikó Gáll-Pelczin, György Schöpflinin, László Surjánin, József Szájerin, Edit Bauerin, Alajos Mészárosin, Csaba Sógorin, László Tőkésin, Iuliu Winklerin ja Elisabeth Jegglen PPE-ryhmän puolesta komissiolle laatimasta suullisesta kysymyksestä Tonavan aluetta koskevasta EU:n strategiasta - B7-0011/2011).
<SPEAKER ID="160" NAME="Silvia-Adriana Ţicău" LANGUAGE="RO">
Arvoisa puhemies, komissio julkaisi 8. joulukuuta 2010 Tonavan aluetta koskevan EU:n strategian ja siihen liittyvän toimintasuunnitelman, jotka Eurooppa-neuvoston on määrä hyväksyä Unkarin EU-puheenjohtajakauden aikana.
<P>
Euroopan parlamentti on tukenut strategian kehittämistä sekä 20. tammikuuta 2010 antamallaan päätöslauselmalla että Tonava-foorumillaan ja aikoo olla jatkossakin aktiivinen kumppani niin strategian täytäntöönpanossa kuin sen ajantasaistamisessa.
<P>
Tonavan aluetta koskeva EU:n strategia perustuu laaja-alaisiin kuulemisiin, joihin osallistuivat niin paikalliset, alueelliset ja kansalliset viranomaiset kuin kansalaisyhteiskunnan, yliopistomaailman ja liike-elämän edustajat. Niillä on tulevaisuudessa entistäkin merkittävämpi rooli sen täytäntöönpanossa. Strategiassa vahvistetaan liikkuvuuden ja liikennemuotojen yhteistoiminnan tärkeys samoin kuin se seikka, että tarvitaan investointeja laivaliikenteen ja yhteyksien parantamiseen, multimodaalisten satamien kehittämiseen ja uusien teknologioiden käyttöön, jotta Tonavasta tulisi puhtaampi ja jotta alusten vapaan liikkuvuuden esteet voitaisiin nopeammin poistaa.
<P>
Tonavan laajuisen liikenneverkon hankkeiden vieminen loppuun, matkailun ja energiainfrastruktuurin kehittäminen, luonnonkatastrofien ja ilmastonmuutoksen vaikutuksen ehkäiseminen ja torjuminen samoin kuin kulttuuri- ja yliopistovaihdot tuovat alueelle hyötyä. Tonavan alueen mutkikkaat ekosysteemit ja sen biologisen monimuotoisuuden huomioon ottaen on tärkeää, että - sisävesiliikennettä ja ympäristönsuojelua Tonavan alueella koskevan yhteisen lausunnon mukaisesti - on käytettävissä integroituja hanketyöryhmiä ja voidaan tehdä kaikkia osapuolia hyödyttäviä ratkaisuja, sekä jokiliikenteen kehittämiseksi että ympäristön suojelemiseksi.
<P>
Olemme tyytyväisiä painopistealakohtaisten koordinaattoreiden nimittämiseen 3. helmikuuta. Pyydämme heitä suunnittelemaan työohjelmat ja määrittämään tarvittavan rahoituksen samoin kuin kohentamaan maiden ja alueiden välistä yhteistyötä, jotta voimme edetä strategian täytäntöönpanossa välittömästi. Jäsenvaltiot voivat tarkistaa toimintaohjelmansa ja kohdentaa Tonavan aluetta koskevien ensisijaisten hankkeiden käyttämättömät varat uudelleen. Lisäksi tulevan monivuotisen rahoituskehyksen säännöksiin olisi sisällyttävä makroaluestrategioita koskevat yksityiskohtaiset säännökset.
<P>
Arvoisa puhemies, lopuksi haluan sanoa, että kun pidetään mielessä Reinin, Mainin kanavan ja Tonavan kautta syntyvä yhteys Mustanmeren ja Pohjanmeren kesken, vaadimme, että Tonavan aluetta koskeva EU:n strategia ulotetaan Mustanmeren alueelle.
<SPEAKER ID="161" NAME="Ramona Nicole Mănescu" LANGUAGE="RO">
Arvoisa puhemies, Tonavan aluetta koskeva EU:n strategia on yhdennetty strategia, jossa yhdistyvät EU:n eri politiikanalat ja jossa kohdistetaan huomio koko makroaluetta koskettaviin tärkeisiin ongelmiin. Euroopan liberaalidemokraattien liiton ryhmä pyrkii panoksellaan parantamaan rahtiliikennettä laajentamalla kulkukelpoisia laivareittejä, kehittämään Tonavan varren kaupunkeja lisäämällä satamakapasiteettia ja kehittämään tarvittavia terminaaleja ja sopivaa infrastruktuuria, joka tukee multimodaalista liikennettä. Lisäksi se pyrkii kannustamaan pieniä ja keskisuuria yrityksiä hankkimaan EU:n rahoitusta.
<P>
Haluan korostaa Tonavan alueen maiden erityistä keskinäistä taloudellista riippuvuutta sekä tärkeyttä investoida niin tieto- ja viestintäteknologiaan kuin pienten ja keskisuurten yritysten ja niiden tutkimusosastojen kehittämiseen, jotta voidaan varmistaa kestävä kasvu ja tehokkuus ja voimistaa vihreää taloutta. Jos haluamme saada aikaan talouskasvua ja luoda työpaikkoja Tonavan varren jäsenvaltioissa, meidän on luotava edellytykset tämän strategian menestyksekkäälle täytäntöönpanolle, ei vain paikallisten viranomaisten mukaantulon, vaan myös julkisten ja yksityisten kumppanuuksien kautta.
<P>
Jäsenvaltioiden on määritettävä ensisijaiset kehitettävät painopistealat ja valmisteltava asiaankuuluvat hankkeet hyvissä ajoin. Tällöin niiden on varmistettava, että ne ovat integroituja hankkeita, joissa tähdätään kaikkiin käytettävissä oleviin eurooppalaisiin rahastoihin ja erityisesti mahdollisuuksiin alueelliseen yhteistyöhön. Tässä yhteydessä meidän on mielestäni olennaista tietää tarkkaan, millainen on Euroopan komission toimintasuunnitelma tämän strategian täytäntöönpanemiseksi ja millainen on tässä käyttöön otettu hallintomalli.
<SPEAKER ID="162" NAME="Elisabeth Schroedter" LANGUAGE="DE">
Arvoisa puhemies, arvoisa komission jäsen, hyvät kuulijat, kattava Tonavan alueen strategia, joka tuo yhteen kaikki sen piiriin kuuluvat alueet, niiden ihmiset ja jäsenvaltiot, on merkittävä sysäyksen antaja, joka tarjoaa valtavat mahdollisuudet kestävään kehitykseen koko jokialueelle. Taloudelliset ja ekologiset näkökohdat voidaan saattaa tasapainoon järkevällä ja tulevaisuuteen luotaavalla tavalla. Sosiaaliset ongelmat voidaan ratkaista yhdessä. Koko jokialueen biologista ja kulttuurista monimuotoisuutta voidaan markkinoida menestyksekkäästi yhteisissä matkailualan hankkeissa. Kaikkein tärkein seikka kuitenkin on, että tällaisella yhteistyöllä ennen kaikkea ehkäistään tuhoa aiheuttavia tulvia. Muistissamme ovat varsin hyvin ne vuodet, jolloin alueen monissa osissa koettiin hätää ja kurjuutta. Siksi on tärkeää, että yläjuoksun alueet ja alajuoksun alueet toimivat Euroopan unionin yhteisessä Tonava-strategiassa yhteistyössä ja säilyttävät joen luonnonmukaisuuden.
<P>
Tämä merkitsee kuitenkin innovointia ja edistystä. On nimittäin mahdollista oppia menneisyyden virheistä eikä toistaa niitä. Siksi laivat on mukautettava joen mukaan eikä jokia laivojen mukaan. Meillä on tässä suunnaton tilaisuus, koska käytössämme on teknistä asiantuntemusta ja alueeseen liittyy suunnattomia mahdollisuuksia. Tämä voi merkitä valtavaa innovointia ja koko jokialuetta koskevaa maailmanlaajuista markkinointistrategiaa.
<P>
Siinä mielessä minusta on tärkeää, että Euroopan parlamentti päätöslauselmassaan korjaa komission ehdotuksen yhden kohdan. On nimittäin jo olemassa - Itämeren alueen tavoin - tärkeä, konsensuksen kautta aikaan saatu kansainvälinen jokiyhteistyösopimus, jonka ansiosta tässä yhteisessä kannassa mahdollistetaan joen säilyttäminen mutta samalla sallitaan sen kehittäminen laivojen liikennöintireittinä. On hyvin tärkeää, ettei komissio mene tässä sen pidemmälle.
<P>
Jotta tämä on mahdollista, tarvitsemme riippumattomia asiantuntijoita ja ennen kaikkea avoimuutta. Kokemus Itämeren alueelta on osoittanut, että avoimuus ja paikallisen väestön osallistuminen vaikuttavat aivan oleellisesti siihen, että jokialueella toteutetut toimet saavat laajan tuen, että toimimme seuraavan sukupolven huomioon ottaen, ja että tällainen yhteistyö on sitten myös menestyksekästä.
<P>
On järkevää käyttää olemassa olevat varat hyväksi ja pohtia, olivatko kaikki alun perin suunnitellut toimenpiteet oikeita ja miten korjaavia toimenpiteitä voitaisiin tehdä koko Tonavan alueen järkevän, ekologisesti ja taloudellisesti tasapainoisen yhteistyön ja kehityksen nimissä.
<SPEAKER ID="163" NAME="Oldřich Vlasák" LANGUAGE="CS">
Arvoisa puhemies, makroaluestrategiat ovat ennen kaikkea poliittinen väline ja yksi mahdollisista alueellisen yhteistyön muodoista. Niiden tulisi toimia välineenä, jolla hyödynnetään tehokkaasti olemassa olevia aloitteita, ohjelmia, rahoitusvälineitä, yhteistyöfoorumeita ja instituutioita. Makroaluestrategioiden tulisi myös antaa kehys unionin ja sen sisämarkkinoiden paremmalle toiminnalle sekä alusta yritysten verkostoitumiselle. Niiden pitäisi auttaa järkeistämään toteuttamaan paremmin tarjouskilpailuihin pääsyä, mikä on asia, jonka eteen Euroopan suuremmat rajatylittävät yksiköt joutuvat. Sekä tarjoukset että välineet on kuitenkin rajattava selvästi.
<P>
Ryhmämme, Euroopan konservatiivien ja reformistien ryhmän näkökulmasta on olennaisen tärkeää päättää näistä EU:n makroaluestrategioista jäsentyneellä ja systemaattisella tavalla suhteessa muihin politiikanaloihin. Siksi on toivottavaa valita tässä kysymyksessä strateginen lähestymistapa, erityisesti mitä tulee strategioiden lukumäärään mutta myös hankkeiden luonteeseen ja hallinnon keskittämiseen.
<P>
Me tuemme makroaluestrategioiden käsitettä, myös Tonava-strategiaa, sillä ehdolla, että neuvosto jatkaa kolmen hyväksytyn periaatteen eli niin sanotun kolmen neutraliteetin noudattamista, eli sen tulee olla talousarvio-, rahoitus- ja toimielinvaikutuksiltaan neutraali.
<P>
Makroaluestrategioiden rooli ja tulevaisuus voidaan nähdä yhteydessä keskusteluun EU:n rahastojen tulevasta käytöstä, vaikka meidän näkemyksemme mukaan on tarpeetonta laajentaa tämänpäiväistä keskustelua koheesiopolitiikan tulevan rakenteen tarkasteluun ja tulevissa rahoitusnäkymissä yksittäisille valtioille nimetyn mahdollisen rahoituksen ennakointiin. Makroaluestrategioilla ei saisi olla vaikutusta koheesiopolitiikan tulevaan rakenteeseen, ylikansallista yhteistyötä tai yksittäisiin tavoitteisiin liittyvää rahoitusta lukuun ottamatta.
<SPEAKER ID="164" NAME="Tamás Deutsch" LANGUAGE="HU">
Arvoisa puhemies, arvoisa komission jäsen, hyvät kuulijat, mistä me oikeastaan puhumme, kun puhumme EU:n Tonava-strategiasta ja mainitsemme Tonavan alueen? Tämä alue yhdistää neljätoista Euroopan maata ja 115 miljoonaa Euroopan kansalaista. Ehkä ei ole liioiteltua sanoa, että EU:n Tonava-strategia on tulevaisuuden strategia; ei vain Keski-Euroopan tulevaisuuden, ehkä ei myöskään Euroopan unionin tulevaisuuden, vaan laajassa mielessä Euroopan tulevaisuuden strategia. Siinä ei vain katsota taakse ja pyritä pelkästään ratkaisemaan ongelmia, jotka olemme tuoneet mukanamme menneisyydestä, vaan siinä pyritään luomaan yhteistyöresepti, jolla voidaan käydä käsiksi tulevaisuuden tehtäviin. Laatiessamme Tonavan alueen strategiaa käytimme menetelmää, jota on edellisen kerran käytetty kauan sitten, ja sillä olemme ehkä todella onnistuneet viemään Euroopan unionin, Euroopan unionin aloitteen lähemmäs Euroopan kansalaisia. Komissio toteutti pitkäkestoisen ja laajan sidosryhmäjoukon käsittäneen kuulemismenettelyn ja julkaisi sen tuloksena viime vuoden joulukuussa strategian.
<P>
Erittäin tärkeä asia on myös se, että kriisi, talous- ja rahoituskriisi vaikuttanut vakavasti Tonavan alueen maihin ja alueisiin, siellä eläviin ihmisiin. Siten Tonavan aluetta koskevan strategian on oltava kriisistä toipumisen strategia, ja työllisyyden lisäämisen on joka tapauksessa oltava sen keskiössä. Uskon, että jokainen meistä täällä Euroopan parlamentissa voi olla tyytyväinen parhaillaan puheenjohtajavaltiona toimivan Unkarin lähestymistapaan, jossa pidetään äärimmäisen tärkeänä, että tämä strategia on yhtäältä kehittyvän, entistä vauraamman Tonavan alueen strategia ja toisaalta asumiskelpoisen Tonavan alueen strategia. Tästä näkökulmasta on yhteistyöstrategian toteutuksen kannalta olennaisen tärkeää, että käytettävissä on EU:n rahastot, joita Tonavan alueen strategiassa mukana olevat jäsenvaltiot eivät ole vielä käyttäneet koheesiopolitiikkansa täytäntöönpanoon.
<SPEAKER ID="165" NAME="Johannes Hahn" LANGUAGE="DE">
Arvoisa puhemies, komissio on kovasti innoissaan. Siksi otimmekin hyvin mielellämme vastaan tehtävän kehittää strategia kyseisten alueiden ja jäsenvaltioiden kanssa. Olemme esittäneet luonnoksen, ja tavoitteenamme on tehostaa merkittävästi yhteistyötä alueiden ja jäsenvaltioiden kesken ja nostaa elintasoa. Strategian painopistealoista, toisin sanoen liikkuvuudesta, ympäristöstä ja sen kohentamisesta sekä hyvinvoinnin lisäämisestä, on laaja yksimielisyys.
<P>
Olen tyytyväinen siihen, että parlamenttikin on toistuvasti hyväksynyt tässä uudessa makroaluestrategiassa omaksutun yhtenäisen lähestymistavan ja tukenut sitä. Kuten Itämeren alueen strategiakin osoittaa, kaikkien toimijoiden aktiivinen osallistuminen siihen on välttämätöntä, aina paikallisesta, kansallisesta ja alueellisesta tasosta EU:n tasoon saakka. Mutta myös kansalaisyhteiskunnan, talouselämän ja muiden toimijoiden on annettava panoksensa. Näin asia näyttää Tonavan alueella olevankin. Siellä on todella tarkoitus tapahtua kestävää kehitystä. Siten voi mainita esimerkkinä, että yhdestätoista painopistealasta kolme liittyy veden laadun parantamiseen ja luonnonsuojeluun sekä riskinhallintaan ja ekologisesti kestävään tulvien ehkäisyyn, eikä vain Tonavan, vaan myös sen sivujokien osalta.
<P>
Meillä on tässä uskomaton mahdollisuus. Älkäämme unohtako, että Tonava on maailman ylivoimaisesti kansainvälisin joki. Sen varrella on kymmenen maata. Millään muulla maailman joella ei ole yhtä monta rantavaltiota kuin Tonavalla. Siksi on hyvin tärkeää - kun tämän makroaluestrategian piiriin kuuluu kahdeksan EU:n jäsenvaltiota ja kuusi muuta valtiota - että hyödynnämme myös toimielinten välisen yhteistyön ja instituutioiden kehittämisen mahdollisuuden.
<P>
Sitten puhuisin rahoituksesta. Tärkeää on, että jo käytettävissä olevat varat käytetään. Siihen on meneillään olevassa ohjelmasuunnittelussa kaikki mahdollisuudet. Kyse on toimintaohjelmien yhdistämisestä älykkäällä tavalla, niin että tiettyjä, vain eri alueiden kesken täytäntöönpantavia hankkeita voidaan viedä eteenpäin rinnakkain. Sanonkin monissa keskusteluissa, niin monenvälisissä kuin kahdenvälisissä, että jo nyt pitäisi aloittaa valmistelut seuraavaa rahoitushakemuskierrosta varten ja pohtia, mitkä hankkeet voitaisiin toteuttaa yhteisesti ja millaisia taloudellisia resursseja ne vaatisivat.
<P>
Tärkeää on myös, että olemassa olevat lisävarat, kuten Euroopan investointipankin kolmelle vuodelle myöntämät 30 miljardin euron varat, käytetään alueella. Tänään on varmaankin vielä mahdollisuus käsitellä suoraan joitakin näistä asioista. Komissio seuraa ja tukee tätä strategiaa, joka on muotoutunut alhaalta ylöspäin. Myöhemmin kokoontuu kaikista jäsenvaltioista koostuva korkean tason työryhmä, jossa raportoidaan säännöllisesti tapahtuneesta edistyksestä. On seurantakokouksia ja tuotetaan raportteja. Ennen muuta on olemassa toimintaohjelma tiettyine toimenpiteineen ja määräaikoineen, ja on tärkeää, että näitä asioita tuetaan.
<P>
Lopuksi haluaisin pyytää teitä, paikallisia edustajia, varmistamaan sen, että ne monet toimet, joita jo tänään on kaavailtu, arvioitu ja jotka on hyviksi havaittu, todella pannaan täytäntöön, niin että yhteisistä aikomuksistamme tulee myös totta.
<SPEAKER ID="166" NAME="Marian-Jean Marinescu" LANGUAGE="RO">
Arvoisa puhemies, Euroopan kansanpuolueen (kristillisdemokraattien) ryhmä on tyytyväinen komission laatimaan asiakirjaan ja tukee sen hyväksymistä Unkarin puheenjohtajakaudella. Katsomme että strategian tehokas täytäntöönpano edellyttää kolmea asiaa: tarvitaan luettelo painopistealoista ja yhteisistä hankkeista, komission tason koordinointi ja asianmukainen rahoitus, jotta yhteinen tavoitteemme voidaan saavuttaa.
<P>
Miksi sitten tarvitaan painopistealojen luettelo? Se tarvitaan siksi, että luettelon pitäisi olla kaikkien osallistuvien maiden käytettävissä; se olisi luettelo hankkeista, jotka toteutettaisiin yhdessä ja samanaikaisesti. Näin autettaisiin vahvistamaan alueen taloudellista kehitystä ja sen myötä tekemään siitä vetovoimaisempi. Kaikkien kumppaneiden on toteutettava nämä selvästi määritellyt hankkeet, joilla on yhteiset painopisteet ja jotka kaikki mukana olevat toimijat toteuttavat samanaikaisesti. Seuraava asia on koordinointi. Euroopan unionissa saatu kokemus Itämeren alueen strategiasta on osoittanut, että strategian yhtenäisyyden varmistamiseksi tarvitaan EU:n tasolla asetettu asianmukainen kehys. Koordinointikehys ei saisi vaikuttaa alueellisiin ja paikallisiin vastuualueisiin, mutta sen pitäisi taata se, että sovitut painopisteet myös toteutetaan.
<P>
Emme siis tarvitse lisää rahastoja, uusia toimielimiä tai uutta lainsäädäntöä, vaan tarvitsemme strategian, joka perustuu yhteiseen luetteloon tavoitteista, hyvään koordinointiin ja tehokkaaseen rahoitukseen. Kaikki tämä on sitten pantava täytäntöön, ja rakenneohjelmissa tarkoitukseen jo varattuja varoja on täydennettävä sekä osallistuvien maiden maksuilla että mahdollisuudella kohdentaa uudelleen muilla sektoreilla käyttämättä jääneitä varoja.
<P>
Arvoisa komission jäsen, tulevan koheesiopolitiikan osalta olette ehdottanut sopimusta. Tätä voitaisiin soveltaa ehkä myös Tonavan strategian täytäntöönpanoon.
<SPEAKER ID="167" NAME="Csaba Sándor Tabajdi" LANGUAGE="HU">
Arvoisa puhemies, on onni, että asiasta vastaavana komission jäsenenä on Johannes Hahn. Hänkin tulee Tonavan maasta, ja sekä puheenjohtajavaltio Unkaria että Euroopan komissiota odottaa todella suunnaton määrä työtä pyrittäessä luomaan tasapainoa yhdentoista politiikanalan kesken. Arvoisa komission jäsen, hyvät kollegat, on liian monia painopistealoja. Miten on mahdollista luoda tasapainoa ja sopusointua eri painopisteiden kesken? En sano tätä siksi, että epäilisin asiaa, koska minäkin haluaisin strategian olevan menestyksekäs, ja paras asia tässä strategiassa on, että se kannustaa ja pakottaa Tonavan alueen toimimaan yhteistyössä siellä, missä yhteistyö on usein ollut puutteellista. Samaan aikaan on kyseenalaista, miten voidaan sovittaa yhteen Tonavan strategiassa vahvistetut toisinaan ristiriitaiset tavoitteet, esimerkiksi vedenlaatu, ympäristön tilan parantaminen, liikennöintikelpoisuus, energian hyödyntäminen tai ekomatkailu. Tästä syystä komissiolla on edessään suunnaton määrä työtä, kun se pyrkii luomaan tasapainoa yhdentoista maan ja yhdentoista politiikanalan kesken kesäkuussa tapahtuvan hyväksynnän jälkeen.
<SPEAKER ID="168" NAME="Filiz Hakaeva Hyusmenova" LANGUAGE="BG">
Arvoisa puhemies, ministerineuvoston on määrä hyväksyä Tonavan alueen strategia huhtikuussa. Tämä on viesti kansalaisille siitä, että sen täytäntöönpanon tiellä ei ole esteitä.
<P>
Käytännössä kuitenkin alueen jäsenvaltiot ja EU:hun kuulumattomat valtiot kohtaavat monia täytäntöönpanoon ja koordinointiin liittyviä haasteita. Ne eivät liity vain painopistealoihin, vaan myös rahoitusta, tehtävien määräytymistä, vastuita ja täytäntöönpanon valvontaa koskeviin mekanismeihin. Tämä pätee erityisesti suuriin rajatylittäviin hankkeisiin.
<P>
Mielestäni komission olisi tutkittava tarkoin Tonavan strategian nojalla toteutettujen hankkeiden valvonnan kysymystä, eikä tämän tulisi koskea vain talouskuria, vaan myös määräaikojen noudattamista, sopimusvelvoitteita ja tulosten laatua. On vahvistettava selvät vastuualueet sen suhteen, kuka valvoo tehtyjen sitoumusten täyttämistä, miten ja missä se tapahtuu, ja kuinka ongelmista viestitään, niitä analysoidaan ja ne ratkaistaan.
<P>
Toinen tärkeä asia on strategian kautta saavutetuista tuloksista viestiminen ja tulosten julkaiseminen. Avoimuus ja mahdollisuus tiedonsaantiin hankkeiden etenemisen aikana on erittäin tärkeää, ja tämä pätee sekä hankekoordinaattoreiden ja urakoitsijoiden välisiin ajankohtaisiin sisäisiin hallinnollisiin prosesseihin että Euroopan unionin kansalaisiin.
<P>
Ennen strategian laatimista järjestimme laajoja keskusteluja ja kuulemisia, jotka koskivat painopistealoja ja strategian puitteissa toteutettavia ajankohtaisia hankkeita. Tämä lisäsi Euroopan kansalaisten kiinnostusta hankkeisiin. Miten heille tiedotetaan strategian edistymisestä ja muista siihen liittyvistä seikoista, ja millainen on julkisen valvonnan mekanismi? Tähänkin kysymykseen on tarpeen vastata Euroopan tasolla.
<P>
Siksi mielestäni keskusteluja ja tiedotuskampanjoita on jatkettava. On välttämätöntä saada kansalaiset edelleen osallistumaan tähän kunnianhimoiseen eurooppalaiseen hankkeeseen, jonka toteutumisen me kaikki haluaisimme nähdä.
<SPEAKER ID="169" NAME="Barbara Lochbihler" LANGUAGE="DE">
Arvoisa puhemies, on tärkeää, että strategian laatiminen on avoin prosessi, niin ettei vain pieni määrä vaikutusvaltaisia toimijoita pääse sanelemaan tulosta. Tämä tarkoittaa, että meidän on löydettävä ratkaisuja silloinkin, kun edut ovat vastakkaisia. Siten ei ole mahdollista sovittaa kaikkia vesiväylän kehittämisen muotoja yhteen Tonavan ainutlaatuisen luonnonperinnön suojelemistavoitteen kanssa. On käytettävä teknisiä mahdollisuuksia niin, että alukset sopeutetaan joen mukaan eikä päinvastoin.
<P>
Viittaan tässä Baijerin läpi vapaasti virtaavaan Tonavaan. Mielestäni antaa syytä ankaraan kritiikkiin se, että komission antamassa tiedonannossa ei pyritä valitsemaan parhaiten ympäristönäkökulmat huomioon ottavaa ja teknisesti mahdollista tietä. Vastoin tähänastisia suosituksia komissio sitoutuu nyt sellaiseen kehitykseen, joka mahdollistaa tyypin 4B alusten liikennöinnin joella kokovuotisesti vuoteen 2015 saakka. Tämä johtaa väistämättä konfliktiin. Se olisi vältettävissä, jos saavutettaisiin yhteisymmärrys siitä, miten olemassa olevia teknisiä mahdollisuuksia käytetään ja samanaikaisesti suojellaan luontoa. Tämä ennakkopäätös on ehdottomasti peruutettava.
<P>
Viimeisenä asianani vetoan sen puolesta, että romanien osallistamista koskeva EU:n strategia liitetään Tonavan alueen strategiaan. Tämän tulee kuvastua myös parlamentin päätöslauselmassa.
<SPEAKER ID="170" NAME="Jaroslav Paška" LANGUAGE="SK">
Arvoisa puhemies, Euroopan komissio esitti viime vuoden lopulla Tonavan alueen strategiaa ja siihen liittyvää toimintasuunnitelmaa koskevan tiedonannon. Tiedonannon 2.1. osassa puhutaan niistä haasteista ja mahdollisuuksista, joita osallistuvien maiden yhteinen koordinoitu lähestymistapa voisi tuoda tämän alueen kehitykselle.
<P>
Yksi näistä on Tonavan vesiväylän hyödyntäminen tehokkaaseen ja ympäristöystävälliseen tavarankuljetukseen. Tiedämme, että joen nykyinen kuljetuskapasiteetti on selvästi alle sen, mitä se voisi olla. Vladivostokista poikki koko Aasian, Kaspian alueen, Venäjän, Ukrainan ja aina Bratislavan lähellä olevaan Wienin satamaan saakka tavaraliikennettä varten rakennettavan leveäraiteisen radan myötä Tonavan vesiväylän merkitys kuitenkin epäilemättä kasvaa jyrkästi. Siksi mielestäni alueen talouskasvun elvyttämiseksi ja vahvistamiseksi on välttämätöntä tutkia uudestaan suunnitellut ympäristönsuojelulliset vesi-infrastruktuurihankkeet. Näin olisi mahdollista paitsi vähentää tulvien riskiä ja seurauksia myös parantaa joen liikennöintikelpoisuutta ja tuottaa samalla halpaa ja puhdasta sähkövoimaa uudistuvista lähteistä. Tämänkaltaisen infrastruktuurin ollessa kyseessä kannattaa varmasti ottaa käyttöön käyttämätön rahoitus, erityisesti koheesiorahaston rahoitus, jos löydämme sopivan mekanismin tätä varten.
<SPEAKER ID="171" NAME="Lambert van Nistelrooij" AFFILIATION="PPE">
(NL) Arvoisa puhemies, on myönteinen asia, että vauhditamme nyt Tonava-strategiaa. Kuten tiedämme, siellä on suuria ongelmia. On ympäristöongelmia, vuorenrinteiden eroosiota, on veden laatuun liittyviä ongelmia. Ennen kaikkea käytämme riittämättömästi hyväksi niitä mahdollisuuksia, joita tämä alue tarjoaa kansalaisille ja yrityksille.
<P>
Parlamentin alankomaalaisena jäsenenä tiedän, että olemme käyttäneet samantapaista lähestymistapaa Rein-joen suhteen. Veden laadun parantaminen, liikenteen ja matkailun toimivuus ja maatalous liittyvät yhteen. Mikään niistä ei toimi toisiaan vastaan, joten yhtenäinen lähestymistapa voi todella auttaa.
<P>
Siirryn nyt oikeusperustaan. Alueellisen yhteenkuuluvuuden tehostamisen oikeusperusta on vahvistettu perustamissopimuksessa. Tämä uusi artikla antaa mahdollisuuden hyvään yhteistyöhön neljäntoista osallistuvan jäsenvaltion kesken ja yli niiden rajojen. Välineet - koheesiopolitiikan tavoite 3 - tarjoavat erinomaisen perustan, koska ne koskevat kunta-alueita, yrityksiä ja kansalaisia. Euroopan kansanpuolueen (kristillisdemokraattien) ryhmä sanoo tälle strategialle "kyllä", mutta näillä kolmella ehdolla, jotka komission jäsen juuri mainitsi: ei uusia rakenteita, ei uutta lainsäädäntöä, eikä uusia erillisiä rahastoja. Kuitenkin "kyllä" nykyisten rahastojen käytölle ja "kyllä" Euroopan investointipankin rahoitukselle.
<P>
Makroalueiden, jotka ovat vielä kokeiluvaiheessa, ei pitäisi monimutkaistaa EU:n hallintoa entisestään. Ei, lähtökohtana säilyy alue, jäsenvaltio itse, ja me haluamme nyt käyttää kyseisiä rahastoja ja kyseisiä välineitä paremmin hyväksi. Silloin mielestäni pystymme tekemään tehokasta työtä näiden toimintaohjelmien parissa, jotka tarjoavat neuvoja ja apua ja joita Euroopan komissio tukee.
<P>
Näillä ehdoilla etenemme parhaillaan Itämeren alueen suhteen. Siellä asiat sujuvat oikein hyvin. Nyt on kyseessä Tonavan alue, ja pian Atlantin rannikko.
<P>
Keskustelin tänä aamuna Schuttevaer-nimisessä alankomaalaisessa laivurijärjestössä ja sain kuulla, että kymmenen prosenttia Reinin liikenteestä on peräisin Tonavalta. Me voisimme nopeasti kasvattaa tätä lukua, jos käyttäisimme paremmin hyväksemme tuota Pohjanmeren ja Mustanmeren välistä leveää vesiväylää. Se hyödyttäisi niin itää kuin länttä.
<SPEAKER ID="172" NAME="Evgeni Kirilov" AFFILIATION="S&amp;D">
(EN) Arvoisa puhemies, Tonavan aluetta koskevan strategian on oltava jatkuva prosessi ja koordinoinnin väline kumppaneille, jotka kohtaavat vastaavia haasteita. Sen on parannettava yhteisten tavoitteiden täytäntöönpanoa ja saatava aikaan kansalaistemme selvästi tuntema vaikutus pitkin tätä tärkeää Euroopan valtaväylää, joka, kuten kollegamme tähdensi, on myös suuresti kärsinyt nykyisestä kriisistä.
<P>
On ratkaisevan tärkeää, että Tonavan alueen strategia perustuu alhaalta ylöspäin suuntautuvaan lähestymistapaan. Tätä kumppanuutta tulisi noudattaa koheesiopolitiikkaa koskevien ohjelma-asiakirjojen tulevassa kehittämisessä. Paikallisten ja alueellisten osapuolten aktiivinen osallistuminen takaa sen, että ne tunnustavat strategiaan kuuluvat toimet ja hankkeet painopisteikseen. Tällä tarkoitan todellisen vastuun ottamista prosessista. Tonavan alueiden halukkuus osoittaa varoja yhteisiin hankkeisiin omista ohjelmistaan on niiden tavoitteiden onnistuneen toteuttamisen edellytys, mutta niiden olisi myös vahvistettava nykyisten rajatylittävien ohjelmien koordinointia. Se on ainoa keino, jolla strategiasta voi tulla hyvä esimerkki alueiden välisestä yhteistyöstä.
<SPEAKER ID="173" NAME="Olga Sehnalová" AFFILIATION="S&amp;D">
(CS) Arvoisa puhemies, Tonavan strategia on makroaluestrategia, jonka pitäisi mahdollistaa hyvä yhteistyö sellaisten valtioiden välillä, joilla on yhteisiä ominaisuuksia ja yhteisiä haasteita.
<P>
Olemme epäilemättä yhtä mieltä siitä, että tärkeimpänä tavoitteena pitäisi olla Tonavan alueen kestävän kehityksen varmistaminen, työpaikkojen luominen ja hyvinvointi. Myös olemassa olevia välineitä ja politiikanaloja olisi hyödynnettävä mahdollisimman hyvin. Siksi tuen täysin niin sanottua kolmen "ei"sanan periaatetta: ei tarpeetonta byrokratiaa, ei uusia toimielimiä, eikä uutta tai ylimääräistä rahoitusta. Samalla syntyy kuitenkin kysymys komissiolle näistä tavoitteista. Miten komissio varmistaa, että strategia pannaan näissä olosuhteissa asianmukaisesti täytäntöön?
<P>
Alueellisilla ja kunnallisilla viranomaisilla yhteistyössä vapaaehtoissektorin kanssa on oltava toissijaisuusperiaatteen mukaisesti erityisen tärkeä rooli. Näiden elinten tulisi olla tehokkaassa yhteistyössä, ja komission pitäisi valvoa ja arvioida niiden toimintaa. Täytäntöönpanoa olisi säänneltävä komission toimintasuunnitelmalla. Voisiko komissio kuitenkin laatia tästä asiakirjasta myös suppeamman ja helppotajuisemman version, jossa strategian tärkeimmistä käytännön eduista viestittäisiin suoraan kansalaisille ja paikallis- ja alueviranomaisille? Lopuksi kysyisin: mikä yhteys voisi olla Tonavan aluetta koskevan strategian ja vuosia 2014-2020 koskevan uuden rahoituskehyksen kesken? Onko niiden kesken päällekkäisyyttä?
<SPEAKER ID="174" NAME="Karin Kadenbach" AFFILIATION="S&amp;D">
(DE) Arvoisa puhemies, arvoisa komission jäsen, kiitokset teille siitä, että olette tänään paikalla. Te luettelitte yksitoista painopistealaa, ja yksi ensimmäisistä kommenteistanne oli, että komissio on kovin innoissaan.
<P>
Tonavan alueen strategia on todella strategia, joka tulee alhaalta ylöspäin. Tonavan varrella tätä strategiaa pidetään välttämättömänä kaikkialla, mutta erityisesti Tonavan äärellä olevissa yhteisöissä.
<P>
Jos kuuntelemme nykyistä keskustelua, on aivan selvää, missä suurimmat pelonaiheet ovat. Yhteistyö kulttuurin alalla ei ole suuri ongelma, se toimii. Tonavan alueella on ollut jo kauan kulttuuriyhteistyötä. Pelot liittyvät pikemminkin kestävään kehitykseen ja itse Tonavan vaarantumiseen.
<P>
Olemme kuulleet tänään, että meidän on kehitettävä Tonavaa liikenneväylänä, koska näemme tässä - puhun myös ympäristön, kansanterveyden ja elintarvikkeiden turvallisuuden valiokunnan jäsenenä - todella yhden vaihtoehdon vaikuttaa hiilidioksidipäästöihin. Niitä ei ehkä voida vähentää, se olisi ehkä liian suuri vaatimus, mutta ainakin voitaisiin välttyä lisäämästä niitä. Näemme tässä kuitenkin suuren vaaran koko Tonavalle.
<P>
Jos tarkastellaan Tonavaa ja sen sivujokia yhtenä suurena ekosysteeminä, silloin näen tässä Tonavan alueen strategiassa myös hyvin suuren mahdollisuuden. Toisaalta se vaatii nyt strategian laadinnassa hyvin paljon kaukokatseisuutta.
<P>
On vaadittu lisää rahaa, ja rahallista tukea tähän todella tarvitaan. On kuitenkin teidän ja komission sekä tietenkin sitten myös parlamentin tehtävä huolehtia siitä, että kaikki tähän käytetyt varat todella edistävät sitä, että tämä Tonavan ja sen sivujokien, metsien, kuivien ja kosteiden niittyjen muodostama ekosysteemi säilyy myös tulevaisuudessa. Se on perusedellytys, jos haluamme kehittää Eurooppaa eteenpäin.
<P>
Tämä Tonava-strategia tarjoaa todella mahdollisuuden investoida vihreään energiaan ja luoda alhaalta ylöspäin suuntautuvaa ja kestävää kehitystä. Meillä on nyt tilaisuus käyttää hyväksi kansalaisten, sidosryhmien ja muiden vastuullisten osapuolten innostus. Meidän olisi yhdessä hyödynnettävä se, sillä voimme toimia tässä erinomaisena esimerkkinä.
<SPEAKER ID="175" NAME="Ivailo Kalfin" AFFILIATION="S&amp;D">
(BG) Arvoisa puhemies, Tonavan alueen strategian pitäisi tuottaa konkreettisia tuloksia, jotka ovat Tonavan alueen maiden kansalaisten kannalta alusta alkaen selkeitä ja näkyviä.
<P>
Tonavan varren maita varten on ollut esillä paljon ideoita, mutta ratkaisevia ovat painopistealat, joita käytetään strategiaa käynnistettäessä. Yhteisiä matkailureittejä sekä liikenteen, ympäristön ja yliopistojen välisten yhteyksien kehittämistä koskevat hankkeet lisäävät näkyvyyttä ja luovat kuvaa Tonavan strategiasta.
<P>
Korostaisin erityisesti sitä, että on tärkeää saada alusta alkaen kansalaisyhteiskunta aktiivisesti mukaan strategian toteuttamiseen. Siinä voidaan onnistua vain, jos Tonavan alueella asuvat ihmiset tuntevat, että strategialla on konkreettinen muoto ja että he voivat osallistua siihen.
<P>
Tämän vuoksi haluaisin vedota komission ja Tonavan maista kotoisin olevien parlamentin kollegoideni tukeen siinä, että avattaisiin tiedotuspisteitä ja ennen muuta avustettaisiin kansalaisjärjestöjä, kuntia ja yliopistoja konkreettisen hankkeiden toteuttamisessa.
<SPEAKER ID="176" NAME="Miroslav Mikolášik" AFFILIATION="PPE">
(SK) Arvoisa puhemies, Tonavan alueen strategia muuttuu pelkiksi tyhjiksi sanoiksi, jollei sen täytäntöönpanoon liity konkreettista rahoitusta. Puhumme tänä iltana myös tästä.
<P>
Toisaalta on kuitenkin tärkeää, että multimodaalinen liikenne on yksi keskeisistä painotuksista. Tiedän esimerkiksi, että Tonavan jokisatamista niin Wienissä kuin Bratislavassa tulee niiden uudistamisen jälkeen multimodaalisen liikenteen alalla tärkeitä tekijöitä, koska niiden ansiosta kaikkea ei kuljeteta pelkästään rekoin, mikä tapa tietenkin vaurioittaa ympäristöä. Hiljattain Bratislavassa pidetyssä Tonavan strategiaa koskeneessa kokouksessa, johon osallistui Slovakian varapääministeri Ján Figeľ, hahmoteltiin kaikkien strategiaan osallistuvien Tonavan varren maiden tärkeimpiä kehityssuuntia ja osallistumiseen liittyviä kysymyksiä. Ympäristö ja pohjaveden puhtaus samoin kuin luonnonkatastrofien ja ympäristökatastrofien ehkäisy ovat kaikki aiheita, jotka on sisällytettävä strategiaan järkevällä tavalla. Mielestäni tällä strategialla ei ole vaikutusta rakennerahastovarojen myöntämiseen tulevaisuudessa muille alueille.
<SPEAKER ID="177" NAME="George Sabin Cutaş" AFFILIATION="S&amp;D">
(RO) Arvoisa puhemies, vuoden 2004 ja 2007 laajentumiset toivat meille oikeutuksen puhua Tonavan alueesta Euroopan unionin alueena. Niin ollen komissio laati Eurooppa-neuvoston kesäkuussa 2009 esittämän pyynnön mukaisesti Tonavan aluetta koskevan strategian. Olen erittäin tyytyväinen siihen, että asiakirjassa keskitytään yhteentoista painopistealaan, joiden on määrä johtaa - edellyttäen, että ne pannaan asianmukaisesti täytäntöön - kestävään kehitykseen ja työpaikkojen ja turvallisuuden luomiseen alueelle. Mielestäni yksi tämän strategian onnistumisen ehdoista on, että sen kautta pystytään tasoittamaan alueiden välisiä eroja. Siinä tarvitaan rahoitusyhteistyötä ja toimielinten välistä yhteistyötä ja sitä, että aluetaso saa paremmat mahdollisuudet hyödyntää nykyisiä rahastoja.
<P>
Lopuksi haluan mainita, että yksi tekijä, jolla voi olla tärkeä merkitys tämän strategian onnistumisessa, on energia. Energiamarkkinoiden pirstaleisuus johtaa suuriin kustannuksiin ja kilpailun puutteeseen. Tämän vuoksi kehotan laajentamaan tarjontaa yhteenliitännöillä ja aidoilla alueellisilla markkinoilla, jotka voivat taata suuremman energiavarmuuden.
<SPEAKER ID="178" NAME="Franz Obermayr" AFFILIATION="NI">
(DE) Arvoisa puhemies, arvoisa komission jäsen, Tonavan aluetta koskevan strategian pitäisi muun muassa edistää pitkän aikavälin yhteistyötä liikenneverkon ja infrastruktuurin kehittämiseksi sekä parantaa ympäristönsuojelua. Siihen kuuluu varmasti niin vedenpuhdistamoja kuin hankkeita, joilla edistetään ympäristöteknologiaa ja biologista monimuotoisuutta. Hyvä näin!
<P>
Arvoisa komission jäsen, mielestäni ympäristöä koskevasta otsakkeesta puuttuu kuitenkin yksi asia, ja se on ympäristön turvallisuus ydinvoiman yhteydessä. On nimittäin niin, että Tonavan alueella Euroopan kiistanalaisimpiin kuuluvia ydinvoimaloita eli Mochovcen Temelinin ja Belenen voimalat. Niiden rakennustapa on pääosin peräisin entisen Neuvostoliiton ajoilta, ja voimaloissa on vakavia ja vaarallisia puutteita. Huolimattoman ydinvoimapolitiikan vakavista kansainvälisistä seurauksista huolimatta naapurivaltioiden lähialueita ei kuulla lainkaan tai ei kuulla ainakaan riittävästi, eikä niitä ole myöskään sisällytetty vastaavasti ympäristövaikutusten arviointiin. Valitettavasti tämä johtaa ympäristöpoliittisiin jännitteisiin rajanaapureina olevien valtioiden ja alueiden kesken. Mielestäni juuri Tonavan alueen strategia olisi erinomainen perusta näiden epäkohtien korjaamiseksi.
<SPEAKER ID="179" NAME="Alajos Mészáros" AFFILIATION="PPE">
(HU) Arvoisa puhemies, kun minä lapsena uin Tonavassa, ihooni tarttui aina öljyä ja öljyn myös haistoi. Siksi toivon, että tämä muuttuu tulevaisuudessa. Nykyisin tilanne on täysin toisenlainen, ja uskon ja kovasti toivon, että kun Tonavan strategia toteutuu, Tonavan puhdistumisen kautta myös alueiden väliset erot tulevaisuudessa vähitellen häviävät. Pidän valitettavana sitä, ettei tässä ole erillistä rahoituskehystä ja että tästä tehtiin osa koheesiopolitiikkaa, mikä muuten on täysin perusteltua, koska pitkin koko Tonavaa edettäessä voi nähdä eri alueiden välillä olevat suunnattoman suuret erot. Tämä strategia on hyvä toisestakin syystä. Tonava yhdistää vanhat ja uudet jäsenvaltiot, ja tämä antaa meille innoituksen tasoittaa näiden alueiden välisiä eroja ja viedä niitä kohti kehitystä. Itämeren valtioiden makroalue on hyvä esimerkki meille. Voimme muuttaa hyvin monia myönteisiä virikkeitä käytännöksi noiden valtioiden kokemusten perusteella, ennen kaikkea ympäristöasioissa.
<SPEAKER ID="180" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, Itämeren strategian pohjalta laadittu EU:n Tonavan alueen strategia tarjoaa keinon koordinoida Euroopan unionin politiikkaa useilla aloilla. Tämän strategian tulee vastata haasteisiin, joita alueen valtioilla on edessään. Niitä ovat taloudelliset ja sosiaaliset erot Tonavan varren maiden ja alueiden kesken, laivaliikenteen kasvu, ilmastonmuutos, kulttuurinen erilaisuus ja ympäristöön ja biologiseen monimuotoisuuteen liittyvät asiat.
<P>
Tässä mielessä katson, että Euroopan unionin Tonavan alueen strategia tarjoaa jatkuvan foorumin Euroopan unionin jäsenvaltioiden ja unionin ulkopuolisten valtioiden vuoropuhelulle samoin kuin välineen saavuttaa pitkäaikaisia etuja kansallisella, alueellisella ja paikallisella tasolla. Haluamme asianmukaisen strategian, joka perustuu uusiin teknologioihin, innovaatioihin ja investointeihin. Kun se on pantu täytäntöön, se lopulta parantaa kaikkien Tonavan alueella asuvien eurooppalaisten elämänlaatua.
<SPEAKER ID="181" NAME="Johannes Hahn" LANGUAGE="DE">
Arvoisa puhemies, ajan vähyyden vuoksi ei valitettavasti ole mahdollista käsitellä kaikkea, mutta muutamasta asiasta haluaisin puhua. Ensimmäinen näistä asioista koskee liikennöintikelpoisuutta. Tämä on asia, johon meidän on löydettävä viisas, ekologisesti hyväksyttävissä ja taloudellisesti perusteltavissa oleva ratkaisu.
<P>
On olemassa kaksi mallia, jotka voidaan yhdistää älykkäästi. Ensinnäkin meidän on tehtävä intensiivistä työtä esimerkiksi laivanrunkojen kehittämiseksi, jotta voidaan vähentää energiankäyttöä ja jokiuomiin kohdistuvaa haitallista vaikutusta. Toiseksi - mielestäni asiaan on tähän saakka kiinnitetty liian vähän huomiota, ja olen yhtä mieltä kaikkien niiden kanssa, joiden mielestä alukset on mukautettava jokeen eikä päinvastoin - meidän pitäisi luopua käsityksestä, että alusten on oltava koko Tonavan osalta yhtä suuria. Eiväthän Välimerelläkään kulje samat laivat, jotka kulkevat Atlantilla. Tiedämme, että keskimääräinen tavarankuljetusmatka on noin 800 kilometriä, ja olen vakuuttunut siitä, että jos tähän saadaan riittävästi kiinnostavaa tarjontaa, silloin tätäkin välimatkaa voidaan lyhentää. Siksi on myös mielenkiintoista pohtia, olisiko meidän mahdollista toteuttaa tai tarjota joen eri jaksojen mukaisia aluskokoja.
<P>
Yksi tässä yhteydessä tärkeä aihe, joka on jo mainittukin useita kertoja, on monitasoinen hallintotapa. Tässä voimme jo nyt kokeilla jotain uutta, eli mallia, jota me aiomme soveltaa voimaperäisesti tulevalla ohjelmakaudella, toisin sanoen sitä, että yhteiskunnan kaikki osapuolet osallistuvat tämän strategian kehittämiseen, mutta ennen kaikkea sen toteuttamiseen. Tässä jaan ehdottomasti jäsen Kadenbachin ja muiden arvioinnin. Vallitsee uskomaton innostus, joka on kanavoitava, niin sanotusti koottava yhteen, jotta voidaan luoda vastaavaa lisäarvoa. Väestössä on huomattavissa todellinen innostus, intohimo tätä kohtaan.
<P>
Nyt meidän on siis pantava täytäntöön se, mitä olemme jo periaatteessa luvanneet. Näin voin vain jälleen vedota sen puolesta, että todella myös toteutamme sovitut ja aiotut toimet. Vielä haluan korostaa kerran, että rahaa on periaatteessa riittävästi, ainakin tällä hetkellä. Kyse on siitä, että myös käytämme tämän käytettävissä olevan rahan siten, että luomme Tonavalle ja alueella elävälle 115 miljoonalle kansalaiselle lisäarvoa.
<SPEAKER ID="182" NAME="Puhemies">
(DE) Keskustelu on päättynyt.
<P>
Äänestys toimitetaan torstaina 17. helmikuuta 2011.
<P>
Kirjalliset lausumat (työjärjestyksen 149 artikla)
<SPEAKER ID="186" NAME="János Áder" AFFILIATION="PPE">
kirjallinen. - (HU) Tiedemaailman jo arkipäiväiseksi käyneen sanonnan mukaan on kolme tärkeää strategista aarretta, joista ihmiset vielä tulevaisuudessa käyvät sotia. Nämä aarteet ovat maaperän öljy, ravinto ja makeanveden varannot. Euroopan joista Tonavalla on suurimmat makeanveden varannot. Sen kaikki muut hyödyt - liikenteestä energiantuotantoon - voivat olla vain toissijaisia verrattuna siihen, miten tärkeää vesi on strategisena hyödykkeenä. Kuten olen useissa puheissani parlamentissa korostanut, juuri tästä syystä Tonavan strategian on mielestäni oltava ensisijaisesti keino turvata makeanveden saanti. Tätä koskeva kantani muuten vastaa niitä EU:n pyrkimyksiä, joiden tavoitteena on varmistaa, että vesipolitiikan puitedirektiivissä asetettuja vedenlaatua koskevia EU:n vaatimuksia noudatetaan. Siksi katson, että mikäli strategian käytännön toteuttamisen aikana vesilähteen suojelun ja energiatuotannon tai vesilähteen suojelun ja sisävesiliikenteen ja muun liikenteen edut ovat ristiriidassa, etusijalle pitää asettaa vesilähteen suojelu. Kaiken tämän valossa pidän yllättävänä, että komission tiedonantoon sisältyy Tonavan laivaliikenteen kehittämiseen kuuluvia erityistavoitteita, joissa vaaditaan, että joella kulkevien alusten syväyksen on oltava vuoden jokaisena päivänä 2,5 metriä. Yksi syy, jonka vuoksi tämä ehto on erityisen outo, on se, ettei se ole saanut sen enempää Unkarin vesiasiantuntijoiden kuin myöskään heidän itävaltalaisten tai saksalaisten kollegojensa hyväksyntää.
<SPEAKER ID="185" NAME="Iosif Matula" LANGUAGE="RO">
Tonava on paitsi toiminut kauan aikaa valtioiden ja alueiden välisenä luonnollisena rajana myös ollut mahdollinen energialähde ja vain vähän käytetty liikenneväylä. Tonavan strategia perustuu näiden sisäisten esteiden madaltamiseen, kunnes ne on poistettu. Tavoitteena on yhteistyön parantaminen joen rannikkovaltioiden kesken. Tonavan vesistöalue on kestävän makroalueellisen rakenteen selkäranka. EU:n tätä aluetta koskeva strategia on suunnattu yhteisöille, alueille ja eurooppalaisille valtioille. Sillä yhdenmukaistetaan niille tarpeellista taloudellista, sosiaalista ja kulttuurista kehitystä, samalla Tonavan luonnonympäristöä koskevia ympäristövaatimuksia noudattaen. Tämän makroalueen yhtenäinen kehitys auttaa kaventamaan alueiden välisiä eroja ja saavuttamaan EU:n alueellisen koheesion tavoitetta. Strategia tarjoaa alustan kumppanuuksien lujittamiselle eri tason viranomaisten kesken samoin kuin viranomaisten, yksityisen sektorin ja kansalaisyhteiskunnan kesken. Ilman kaikkien mainittujen toimijoiden osallistumista tällaisen Tonavan strategian kaltaisen monimutkaisen ja kattavan rakenteen täytäntöönpano jää pelkäksi toiveeksi. Alueellisten energiamarkkinoiden kehittäminen on toinen Tonavan varren maiden kannalta kiinnostava asia. Naapuruksina olevien valtioiden välisillä strategisilla yhteyksillä on myönteinen vaikutus energiavarmuuteen ja ympäristönsuojeluun, kun otetaan huomioon Tonavan makroalueen tarjoamat mahdollisuudet kestävän energian lähteenä.
<SPEAKER ID="183" NAME="Andreas Mölzer" LANGUAGE="DE">
Tonava on elintärkeä valtasuoni, joka Euroopan yhdentymisestä huolimatta näyttää edelleen muodostavan erottavan rajan. Tonavan alue on miltei suljettu kulttuurinen vyöhyke Passausta Mustallemerelle. Tonavan strategian tavoitteena on parantaa tämän kahdeksan EU:n jäsenvaltion ja kuuden EU:n ulkopuolisen valtion kautta virtaavan joen käyttöä liikenneväylänä, mikä todennäköisesti merkitsee laivaväylien syventämistä. Tämän ohella Tonavan strategia kattaa myös energia-alan, ja siihen liittyy mahdollisesti myös vesivoimalaitosten lisärakentaminen. Lisäksi strategiasta on tarkoitus tulla tärkeä taloutta elvyttävä tekijä. On toivottavaa, että EU:n uusi lippulaivahanke Tonava-strategia sitten todella saa pian näkyvää ja konkreettista sisältöä. Se, missä määrin tähän hankkeeseen todella saadaan eloa, riippuu varmasti muun muassa siitä, miten ympäristösuojelun ja Tonavan alueen yhteenliittämisen tavoitteen välinen jännite ratkaistaan, ja onko Tonava riittävä yhteinen nimittäjä tämän mammuttihankkeen täytäntöönpanolle. Tonavan strategian yhteydessä ei ole kyse vain ympäristönäkökohtien huomioonottamisesta ja siten Tonavan ekosysteemille aiheutuvien lisävahinkojen estämisestä. Erityisen suotavaa olisi, että osana Tonavan strategiaa tehtävä yhteistyö Kroatian kanssa johtaisi ensimmäisen maailmansodan jälkeen karkotettujen Tonavan svaabien vahingonkorvausvaatimusten etenemiseen.
<SPEAKER ID="184" NAME="Georgios Stavrakakis" AFFILIATION="S&amp;D">
kirjallinen. - (EL) Tonavan alueen strategia on myönteinen todiste siitä, miten olennainen yhtenäinen lähestymistapa on sellaisten alueiden kehitykselle, joiden osana on yhteisiä haasteita, sillä nämä haasteet eivät pysähdy EU:n rajoille ja vaativat yhteistä toimintaa, mikäli niihin aiotaan puuttua tehokkaasti. Politiikkaa, rahoitusmekanismeja ja osallisina olevien hallinnon eri tasojen viranomaisten toimia koordinoimalla voimme laatia yhtenäisiä ratkaisumalleja joukkoon haasteita. Niitä ovat jokiliikenteen hyödyntämättömät mahdollisuudet, teiden ja rautatielinjojen puute ja ympäristöuhat. Meidän kaikkien on pyrittävä varmistamaan, että Tonavan alueen strategia pannaan täytäntöön mahdollisimman nopeasti ja tehokkaasti. Tämä strategia ja Itämeren alueen strategia toimivat pilottihankkeina, ja ne tuottavat parhaita menetelmiä ja mekanismeja niiden soveltamiseksi muihin makroalueisiin. Samanlaisia haasteita kuin ne, joihin Tonavan alueen strategialla on määrä vastata, on selvästi muilla, laajemmilla maantieteellisillä alueilla, esimerkiksi Balkanilla ja Adrianmeren alueella. Minun ei ole tarpeen mainita merkitystä, joka ilmastonmuutoksella odotetaan olevan näille alueille ja niiden mahdollisuuksille kehittää vihreää taloutta, liikennettä ja uudistuvia energialähteitä. Euroopan komission on vastattava näihin haasteisiin hyväksymällä vastaavia makroalueellisia strategioita.
<SPEAKER ID="186" NAME="Csanád Szegedi" LANGUAGE="HU">
Jobbik - Liike paremman Unkarin puolesta - katsoo, että on tärkeää ja välttämätöntä käynnistää Tonavan aluetta koskeva EU:n strategia mahdollisimman pian. Suurimpana ongelmana kuitenkin ovat, kuten tavallista, avoimuuteen ja rahoitukseen liittyvät kysymykset. Koheesiorahastosta myönnetyn ja alueellisista yhteistyöohjelmista käytettävissä olevan tuen on ulotuttava paikalliselle tasolle. Nykyisiä alueellisia eroja voidaan vähentää vain soveltamalla perusteellisesti harkittua ja avoimuuteen perustuvaa strategiaa, jossa käyttämättömät varat jaetaan tehokkaasti, suoraan paikallisia yrittäjiä ja investointeja tukien. Euroopan unionin jäsenyyttä tavoittelevat valtiot, esimerkiksi Kroatia ja Serbia, ovat myös Tonavan strategian luonnollisia kumppaneita. Tästä syystä strategiassa olisi painotettava paljon enemmän rajatylittävää yhteistyötä ja uusien jäsenvaltioiden roolia.
