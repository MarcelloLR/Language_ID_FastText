<CHAPTER ID="013-01">
1. Venezuela
<SPEAKER ID="186" NAME="Puhemies">
(EN) Esityslistalla on seuraavana keskustelu kolmesta Venezuelaa koskevasta päätöslauselmaesityksestä.
<SPEAKER ID="187" NAME="José Ribeiro e Castro">
laatija. - (PT) Arvoisa puhemies, arvoisa komission jäsen, hyvät kollegat, Venezuela on hieno maa, ja venezuelalaisilla on syvälle juurtuneet demokraattiset perinteet ja käsitykset. Valitettavasti he ovat kuitenkin muutaman vuoden ajan joutuneet elämään kauhistuttavassa ja koko ajan pahenevassa tilanteessa, jossa heidän perusoikeuksiaan on rikottu. Siksi me keskustelemme tästä asiasta jälleen kerran täällä parlamentissa, ja siksi meidän on tuomittava kyseinen tilanne.
<P>
Tuomitsemme henkilötietojen, kuten Tascón-luettelon, Maisanta-luettelon ja Russián-luettelon, käytön totalitaarisiin menettelyin tapahtuvan poliittisen vainon harjoittamiseen. Toimia, joilla kymmeniltä kansalaisilta viedään oikeus asettua ehdolle Venezuelassa pidettävissä kunnallis- ja aluevaaleissa, on mahdoton hyväksyä. Ihmisoikeusjärjestöjen, kuten kansalaisjärjestö Human Rights Watchin edustajien karkottamista vain siksi, että he ovat tehneet osuvia havaintoja, ei voi hyväksyä. Tyrmistyttävää on myös, että viranomaisten lietsoma väkivalta ja suvaitsemattomuus ovat aiheuttaneet nuoriakin uhreja.
<P>
Siksi pidämme valitettavana ja tuomittavana salamurhaa, jossa surmattiin nuori opiskelijajohtaja. Hän kuoli tämän viranomaisten lietsoman väkivallan ilmapiirin uhrina. Vaadimme paljastamaan totuuden ja asettamaan vastuuhenkilöt syytteeseen.
<P>
Meidän eurooppalaisten on oltava aktiivisempia. Kuvitellaanpa, että tällaista tapahtuisi meillä Euroopassa. Hyväksyisimmekö me täällä sen, että kansalaisilta vietäisiin oikeus asettua ehdolle vaaleissa, kuten Venezuelassa tapahtuu? Jos emme, kuinka voimme sulkea siltä silmämme? Kuinka voimme sulkea silmämme ja teeskennellä, että mitään ei ole tapahtumassa?
<P>
Kuinka voimme hyväksyä esimerkiksi Portugalin hallituksen asenteen - josta olen häpeissäni, koska kyseessä on valitettavasti oma maani - hallituksen, joka taipuu Venezuelan hallituksen edessä, jonka politiikka on mielistelevää ja joka on tehnyt maastani viime aikoina tyrannien vastaanottohuoneen Euroopassa? Tätä on todella mahdoton hyväksyä.
<P>
On ehdottoman tärkeää, että komissio ja neuvosto omaksuvat tiukemman ja selvemmän asenteen tuomitessaan nämä ihmisoikeuksien loukkaukset.
<SPEAKER ID="188" NAME="Ewa Tomaszewska" LANGUAGE="PL">
Arvoisa puhemies, on saatava yksityiskohtainen selvitys olosuhteista, jotka liittyvät Julio Soton kuolemaan Maracaibossa. Haluan esittää surunvalitteluni hänen perheelleen. Vaadimme, että tämän rikoksen tekijät asetetaan asianmukaisesti syytteeseen ja että he saavat rangaistuksen. Meidän on syytä panna merkille Human Rights Watchin tekemät huomautukset erityisesti siksi, että se on riippumaton järjestö, joka ei saa tukia miltään taholta. Vastustamme tämän järjestön toiminnalle asetettua kieltoa. Vaadimme tiedotusvälineille täyttä sananvapautta ja yhdistymisvapautta. Vaadimme, että naisia väkivallalta suojaava lainsäädäntö pannaan täytäntöön kaikilta osin. Vaadimme, että marraskuun vaalit käydään tavalla, joka takaa, että vaalikampanjan toimeenpanon tai itse vaaliprosessin suhteen ei synny mitään epäilyksiä. Venezuela pitäisi olla demokraattinen maa, jossa ihmisillä on samantasoiset vapaudet kuin missä tahansa Euroopan unionin jäsenvaltiossa.
<SPEAKER ID="189" NAME="Renate Weber">
laatija. - (EN) Arvoisa puhemies, Venezuelan opposition tilanne on ollut useiden vuosien ajan hyvin vaikea, ja Venezuelan demokratian kyseenalaistaminen on ollut perusteltua.
<P>
Tämänhetkiset tapahtumat kuitenkin osoittavat, että Venezuelan demokratia ja oikeusvaltion periaatteet ovat näiden irvikuva. On mahdotonta hyväksyä, että ihmisiä kielletään hallinnollisella toimenpiteellä toimimasta 15 vuoteen julkisissa viroissa tai tavoittelemasta niitä. Vain tuomioistuinten pitäisi voida tehdä sellaisia päätöksiä ja vain tapauksissa, joissa rikolliset on tuomittu vakavista rikoksista.
<P>
Kyseisen toimenpiteen kieroutuneisuuden voi huomata helposti, kun ymmärtää, että kiellon saaneiden laaja enemmistö edustaa poliittista oppositiota. Tätä käytäntöä ei mitä todennäköisimmin sovelleta pelkästään marraskuun vaalien yhteydessä, vaan sitä saatetaan jatkaa myöhemmissä vaaleissa.
<P>
Ei ole yllättävää, että nämä poliittisten oikeuksien menetykset sattuvat aikana, jolloin nykyistä hallitusta arvostelleita ihmisoikeuksien puolustajia karkotetaan Venezuelasta ja jolloin jätetään ilman asianmukaista tutkintaa hyvin hämäräperäisiä onnettomuuksia, joissa arvostelua esittäneitä ihmisiä on saanut surmansa.
<P>
Euroopan parlamentin on lähetettävä Venezuelan yleiselle mielipiteelle päättäväinen viesti siitä, että poliittisten oikeuksien epääminen on epädemokraattinen ja oikeusvaltion keskeisten periaatteiden vastainen käytäntö. Meidän on painokkaasti kiistettävä Venezuelan Eurooppa-asioista vastaavan varaministerin väitteet siitä, että Euroopan parlamentti olisi kieltäytynyt syyskuussa äänestämästä tästä päätöslauselmasta, koska sitä pidettiin äänestyksenä korruption vastaista taistelua vastaan. Tällainen ovela teko Venezuelan yleisen mielipiteen manipuloimiseksi on Eurooppa-ministeriltä tyylitöntä. Me voimme myös painavin perustein kiistää hänen väitteensä, että se, mitä me teemme täällä, olisi hyökkäys suvereenia maata kohtaan.
<P>
Tämä päätöslauselma on ilmaus huolestamme demokraattista kehityksestä ja ihmisoikeuksien kunnioittamisesta maassa, jonka kansaa ihailemme ja kunnioitamme suuresti.
<SPEAKER ID="190" NAME="Bernd Posselt" LANGUAGE="DE">
Arvoisa puhemies, Julio Soton julma murha merkitsee ohimenevää huipentumaa demokratian ja oikeusvaltion periaatteiden dramaattisessa luhistumisessa Venezuelassa, maassa, joka on jonkin aikaa ollut myönteisessä asemassa Latinalaisessa Amerikassa.
<P>
Nykyhallinnon aikana ei ole kyse ainoastaan siitä, että ihmisten perusoikeudet sivuutetaan täysin, vaan myös siitä, että suuruudenhullu diktaattori yrittää viedä julman terrorijärjestelmän koko maanosaan ja vieläpä Eurooppaan, jos otetaan huomioon hänen yhteytensä Valko-Venäjään. Tästä syystä on olennaisen tärkeää, että pysäytämme hänen suunnitelmansa nopeasti. Se on tärkeää niin hänen oman kansansa kuin myös muiden kansojen vuoksi, joita hän yrittää ostaa tai kiristää omilla öljyrikkauksillaan ja joille hän pyrkii tyrkyttämään omaa ideologiaansa.
<P>
Jos hän käyttää perusteluna kansallista suvereeniutta, voin vain sanoa, että on jotain kansallista suvereeniutta paljon tärkeämpää: ihmisten perusoikeudet ja yleismaailmalliset ihmisoikeudet.
<SPEAKER ID="191" NAME="Marios Matsakis">
ALDE-ryhmän puolesta. - (EN) Arvoisa puhemies, ei ole epäilystäkään siitä, että Venezuelalla on ollut sekä viime aikoina että aikaisemmissa vaiheissa traumaattinen historia ja että siitä ei voi syyttää ainoastaan sisäisiä tekijöitä. Ulkoiset tekijät ovat siinä todella ehkä vieläkin merkittävämpiä. Onpa syy mikä tahansa tai syypää kuka tahansa, kärsijänä on ollut pääasiassa viaton siviiliväestö.
<P>
Chávezin johtamalla nykyhallinnolla on ilmeisesti niin sanotusti oma lehmä ojassa Yhdysvaltoihin ja sen tukijoihin ja liittolaisiin nähden, mutta se ei kuitenkaan saa johtaa sellaisiin venezuelalaisten oikeuksien vakaviin loukkauksiin kuin käytäntöön, jossa oppositioaktivisteilta on hallintopäätöksellä poistettu vaalikelpoisuus tai heitä on murhattu. Chávezin on ymmärrettävä, että jos hän haluaa maansa etenevän kohti hyvinvointia, hänen on varmistettava, että hänen hallintonsa toimii demokratian rajoissa ja kunnioittaa ihmisoikeuksia. Väkivallan ja vainon kohdistaminen maan omiin kansalaisiin voi viedä sen kohti lisääntyvää kansallista traumaa ja kärsimystä, minkä me emme saa antaa tapahtua.
<SPEAKER ID="192" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, päätöslauselma ihmisoikeuksien loukkauksista Venezuelassa perustuu tosiasioihin ja ansaitsee tukemme. Valitettavasti Venezuelan yhteiskunnassa on monien vuosien ajan ollut nähtävissä poliittisten voimien polarisoitumista. Tarkoitan esimerkiksi armeijan toteuttamaa vallankaappausta, suvaitsemattomuutta, yhteiskunnan jakautumista kerroksiin varallisuuden mukaan ja rotuerimielisyyksiä. Presidentti Chávezin tiimi on tässä kaikessa aktiivisin, koska hän voi presidentillisen järjestelmän nojalla valvoa hallintoa ja asevoimia. Tämän tehdyistä päätöksistä käydyn kamppailun tuloksena Venezuelan yhteiskunta on alkanut muistuttaa Kuuban yhteiskuntaa, jossa sosialismiin on sekoittunut historiallisia ja kansallismielisiä piirteitä. Se voi johtaa maan lipun ja kansallishymnin vaihtamiseen.
<P>
Meneillään olevilla muutoksilla ei ole ollut merkittävää vaikutusta elintasoon, koska Venezuela on luonnonvaroiltaan suunnattoman rikas maa. Ne lieventävät muutosten vaikutusta ja mahdollistavat populistisen toiminnan. Tilanne on niin vakava, että päätöslauselma yksin ei pysty pysäyttämään kansalaisten oikeuksien rajoittamisen prosessia Venezuelassa. Siihen vaaditaan käytännön tukea alueen kaikilta mailta.
<SPEAKER ID="193" NAME="Pedro Guerreiro">
GUE/NGL-ryhmän puolesta. - (PT) Jälleen kerran Euroopan parlamentti on yrittänyt valitettavalla ja tuomittavalla puuttua toisten asioihin, ja se näyttää sattuneen juuri ennen Venezuelassa pidettäviä alue- ja kunnallisvaaleja. Pohjimmiltaan tämän keskustelun esityslistalle sisällyttämisen ja päätöslauselmaesityksen tarkoituksena on pelkästään vastata niille, jotka kannattavat ja edistävät jo pitkään jatkunutta ja huolestuttavaa yritystä puuttua demokraattisen ja suvereenin valtion asioihin ja tehdä siitä epävakaan.
<P>
Tavoitteena on ilmiselvästi edistää puuttumista Venezuelan sisäisiin asioihin, kun yritetään sekaantua asioihin käyttämällä ulkopuolista painostusta ja tyrkytetään ratkaisuja, joiden tekemiseen vain venezuelalaisilla on suvereeni oikeus. Sen sijaan, että Euroopan parlamentti vääristelee tosiasioita ja yrittää antaa Venezuelalle demokratian oppitunteja, sen olisi pitänyt sisällyttää esityslistaan keskustelu EU:n yrityksestä pakottaa hyväksymään ehdotettu perussopimus - joka on jo hylätty - täysin piittaamatta ranskalaisten, hollantilaisten ja irlantilaisten demokraattisista ja täysivaltaisesti tekemistä päätöksistä, muistaen myös sen, että muiden ihmisten ei sallittu ilmaista mielipidettään kansanäänestyksissä. Sen sijaan, että Euroopan parlamentti sekaantuu asiaan, josta vain venezuelalaiset voivat päättää, sen olisi pitänyt hylätä epäinhimillinen palauttamista koskeva direktiivi, jolla halveksitaan ja rikotaan useissa tapauksissa Latinalaisesta Amerikasta peräisin olevien maahanmuuttajien ihmisoikeuksia.
<P>
Tosiasiassa tämän aloitteen kannattajia häiritsee se, että venezuelalaiset toimivat esimerkkinä, mikä aiheuttaa ongelmia Eurooppaa ohjaavien merkittävien rahallisten ja taloudellisten etujen kannalta. He ovat näyttäneet esimerkkiä siitä, kuinka vahvistaa kansallista suvereeniutta ja riippumattomuutta, kuinka rakentaa kansallishenkistä vapautuksen, edistyksen ja kehityksen hanketta ja kuinka kehittää imperialismin vastaista solidaarisuutta. He ovat osoittaneet, että kansan kannattaa taistella ja että on mahdollista saada aikaan oikeudenmukaisempi, demokraattisempi ja rauhanomaisempi maa ja maailma. Todellisuus osoittaa, että paras vastaus tähän Euroopan parlamentin puuttumisyritykseen on se maine ja merkitys, joka bolivariaanisella prosessilla on Latinalaisen Amerikan väestölle ja maailmalle. Tämän vuoksi parlamentin olisi lakattava väittämästä, että se voi saarnata koko muulle maailmalle.
<SPEAKER ID="194" NAME="Urszula Krupa" LANGUAGE="PL">
Keskustelemme tänään Venezuelassa tapahtuneista ihmisoikeuksien loukkauksista, joissa on kyse Venezuelan perustuslakiin sisältyvien kansalaisoikeuksien ja poliittisten oikeuksien noudattamatta jättämisestä ja näiden oikeuksien kieltämisestä nykyhallinnon vastustajilta. Oppositioon kuuluvien ei ole mahdollista asettua ehdolle vaaleissa, sananvapautta ei ole ja kansainvälisten järjestöjen tarkkailijoita karkotetaan. Siksi tämä keskustelu antaa meille hyvän mahdollisuuden ilmaista vastustavamme demokratiavajetta niin Venezuelassa kuin muuallakin.
<P>
Tämä keskustelu antaa myös mahdollisuuden vaatia todenmukaisuutta julkisessa ja poliittisessa elämässä. Venezuelan presidentti on antautunut houkutukselle pyrkiä rajattomaan valtaan. Niin ovat tehneet myös monien muiden maiden ja alueiden johtajat pyrkiessään alistamaan valtaansa ihmiset, joiden ajattelutapa on erilainen tai jotka ovat köyhempiä. Chávezin vasemmistolainen oppijärjestelmä tunnetaan kristillisenä sosialismina, mutta sillä on vähän yhteistä kirkon opetusten kanssa. Siksi Venezuelan piispojen edustajien arvostelu on koskenut demokratian puuttumista. Tässä yhteydessä tulee usein mieleen evankeliumin kertomus rikasta ja malasta.
<SPEAKER ID="195" NAME="Laima Liucija Andrikien" AFFILIATION="PPE-DE">
(LT) Hugo Chávezista tuli Venezuelan presidentti kymmenen vuotta sitten. Vuoden 1999 perustuslaki antoi ihanteellisen tilaisuuden lujittaa oikeusvaltiota ja taata ihmisoikeudet tuossa maassa. Tänä päivänä meidän on kuitenkin myönnettävä, että tämä historiallinen tilanne on jätetty käyttämättä. Tiedämme, että presidentti Chávezin hallitsemassa Venezuelassa poliittisten vastustajien syrjintä ja arvostelu on sallittua ja siihen jopa rohkaistaan. Hänen hallitsemassaan Venezuelassa oikeuslaitos ei ole enää riippumaton, ja tunnemme myös tämän maan ammattiyhdistyksen ja lehdistön tilanteen. Tämänpäiväinen päätöslauselmamme on presidentti Chávezille yksi muistutus lisää siitä, että perustuslaki ei ole vain pala paperia vaan että sen säännöt on pantava täytäntöön todellisessa elämässä.
<SPEAKER ID="196" NAME="Zdzisław Zbigniew Podkański" AFFILIATION="UEN">
- (PL) Parlamentin on tarkoitus keskustella hyvin dramaattisesta ja traagisesta tilanteesta Kongossa, missä uhreja on satoja tai jopa tuhansia. Siihen verrattuna Venezuelan tilanne näyttää vähemmän vakavalta. Siinä on kyse vaaleihin liittyvien oikeuksien rikkomisista ja maastakarkotuksista. Ensimmäinen murha on kuitenkin tapahtunut. Eräs opiskelijajohtaja on surmattu.
<P>
On kuitenkin hyvin tärkeää ottaa asia esille tässä vaiheessa, koska meidän on pidettävä mielessä, että jokainen tämänkaltainen prosessi alkaa demokraattisten oikeuksien loukkauksilla. Ensimmäinen vaihe on aina vallan väärinkäyttö perusteiden puutteessa, ja se johtaa myöhemmin murhiin. Siksi päätöslauselman antaminen on järkevää. Se toimii signaalina tai muistutuksena siitä, että tämä vaarallinen prosessi on pantu merkille, ja meillä on yhä mahdollisuus valvoa sitä ja estää kansanmurha.
<SPEAKER ID="197" NAME="Georgios Toussas" AFFILIATION="GUE/NGL">
(EL) Arvoisa puhemies, on ilmiselvää, että Venezuelan vaalien aattona on käynnissä täysin epäasiallinen yritys sekaantua tämän maan sisäiseen kehitykseen, millä pyritään selvästi vaikuttamaan vaalien tulokseen.
<P>
Venezuelan tilanne on merkittävä ja tärkeä voitto Euroopan työläisille ja maailman työläisille yleisesti, koska viimeaikaisten tapahtumien aikana tässä maassa on otettu myönteisiä askeleita ja työläisten ongelmia ollaan ratkaisemassa vaikeuksista ja esteistä sekä amerikkalaisen imperialismin asioihin sekaantumisesta huolimatta.
<P>
Meneillään olevaa yritystä on mahdoton hyväksyä, ja haluammekin käyttää tämän tilaisuuden ja tuomita niiden poliittisten voimien toiminnan, jotka pyrkivät tällä päätöslauselmalla sekaantumaan Venezuelan sisäisiin asioihin.
<P>
Lopuksi haluaisin sanoa, että on käsittämätöntä, että seitsemän parlamentin jäsentä ottaa Euroopan parlamentin istunnon aikana poliittisen vastuun vapaudestaan taistelevan ja nykyiset tarpeensa täyttämään pyrkivän maan tuomitsemisesta. Ihmisten oikeus päättää omasta tulevaisuudestaan ei ole neuvoteltavissa oleva asia, ja meidän kaikkien olisi kunnioitettava sitä.
<SPEAKER ID="198" NAME="Kathy Sinnott" AFFILIATION="IND/DEM">
(EN) Arvoisa puhemies, demokratiaan liitetään yleensä ihmisoikeudet. Äänioikeus ja vaalikelpoisuus hallinnon kaikilla tasoilla ovat tärkeitä ja täysin luonnollisia asioita. Venezuelassa, maassa jossa korruptio on yleistä ja jonka johdossa tätä nykyä on presidentti Chávez, näin ei ole ollut vuosiin. Hänen hallintonsa aikana oppositioon kuuluvia on uhkailtu, oppositiopuolueen jäseniä on julmasti murhattu ja ihmisoikeuksien puolustajia sekä kansalaisjärjestöjen jäseniä on raivattu pois tieltä voimakeinoin. Lisäksi Venezuelassa käytetään nykyisin niin sanottuja karsintaluetteloita, joilla ei ainoastaan estetä kansalaisilta pääsy julkisiin virkoihin vaan heiltä viedään myös oikeus äänestää vapaasti haluamiaan edustajia. Meidän olisi demokraattisena elimenä pyrittävä siihen, että Venezuela noudattaa kansainvälisiä demokratian vaatimuksia, niin että Venezuelan kansalaiset voivat käyttää perusoikeuksiaan eli vapaasti ja avoimesti arvostella valtaapitäviä ja vaihtaa hallituksen vaalien kautta tarvitsematta pelätä.
<SPEAKER ID="199" NAME="Gerard Batten" AFFILIATION="IND/DEM">
(EN) Arvoisa puhemies, presidentti Chávez on ollut eräänlainen Euroopan vasemmiston lemmikki. Minun vaalipiirissäni häntä puolusti etenkin Lontoon entinen pormestari Ken Livingstone. Tämä teki mahdolliseksi Chávezin vastenmielisen kuvan jonkinasteisen kaunistelun antamalla sille epäaidon kunnioitettavuuden pintasilauksen. Presidentti Chávez on ilman muuta johtanut venezuelalaisten oikeuksien ja vapauksien vähentämistä. Hän on horjuttanut poliittista vapautta, oikeusvaltion periaatetta, tuomioistuinten itsenäisyyttä sekä tiedotusvälineiden vapautta ja työntekijöiden järjestäytymisvapautta. Livingstonen kaltaiset poliitikot, jotka tukevat sellaisia johtajia kuin presidentti Chávez, vaarantavat aidon demokratian ja paljastavat hyvin paljon itsestään.
<SPEAKER ID="200" NAME="Andris Piebalgs">
komission jäsen. - (EN) Arvoisa puhemies, komissio seuraa Venezuelan tilannetta hyvin kiinnostuneena. Maa on valmistautumassa alue- ja kunnallisvaaleihin, jotka pidetään 23. marraskuuta.
<P>
On syytä huomata, että muutaman viime vuoden aikana Venezuelassa on viety läpi useita demokraattisia vaaliprosesseja. Joissakin niistä on ollut tarkkailijana EU:n vaalitarkkailuvaltuuskunta, joka on tehnyt johtopäätöksen, että niissä on yleisesti ottaen noudatettu kansainvälisiä normeja ja kansallista lainsäädäntöä. Joissakin tarkkailijoita ei ole ollut, kuten viime kansanäänestyksessä, koska meitä ei ollut kutsuttu.
<P>
Komissio on tietoinen joidenkin teistä ja myös monien Venezuelan yhteiskunnan sektorien esiin tuomista huolenaiheista vaalikelpoisuuden epäämisen perustuslaillisuuden suhteen. Jotkut katsovat niiden tarkoituksena olevan vaikeuttaa opposition täysimääräistä osallistumista marraskuun vaaleihin.
<P>
Komissio on pannut merkille selityksen, jonka Venezuelan viranomaiset ovat useissa yhteyksissä antaneet näiden Venezuelan valtiontilintarkastajan lukuisille virkamiehille määräämien "hallinnollisten sanktioiden" perustuslaillisuudesta.
<P>
Korostamme, että on tärkeää taata perustuslain ja oikeusvaltioperiaatteen mukaiset oikeudet kaikille kansalaisille, jotka haluavat osallistua vaaleihin. Toivomme, että lähestyvät vaalit lujittavat Venezuelan demokratiaa ja että tulokset heijastavat koko Venezuelan yhteiskunnan näkemyksiä.
<P>
Kannustamme kaikkia toimijoita sitoutumaan vaaliprosessiin suvaitsevaisuuden, yhteiskunnallisen kiinnostuksen ja mielipiteiden moninaisuuden kunnioittamisen hengessä.
<P>
Komission on tietoinen myös Human Rights Watch -järjestön edustajien karkotuksesta Venezuelasta. Olemme kuulleet mielipiteitä, joissa on tuomittu tämä päätös sananvapautta heikentävänä toimenpiteenä sekä tekona, joka osoittaa suvaitsematonta asennetta kritiikkiä kohtaan. Korostamme tässä yhteydessä sitä, että EU pitää tärkeänä sananvapautta ja mielipiteenvapautta. Sananvapaus on yksi keskeisistä ihmisoikeuksista ja demokratian ja oikeusvaltion kulmakivistä.
<P>
Haluan vakuuttaa parlamentille, että komissio seuraa edelleen tarkasti Venezuelan tapahtumia. Komission sitoutuminen demokratiakehityksen tukemiseen ja ihmisoikeuksien edistämiseen heijastuu jatkossakin yhteistyöpolitiikassamme ja suhteissamme Venezuelaan.
<SPEAKER ID="201" NAME="Puhemies">
Keskustelu on päättynyt.
<P>
Äänestys toimitetaan tämän iltapäivän keskustelujen päätteeksi.
