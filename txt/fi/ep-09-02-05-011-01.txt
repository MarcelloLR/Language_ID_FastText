<CHAPTER ID="011-01">
1. Sri Lankan tilanne
<SPEAKER ID="183" NAME="Puhemies">
(EN) Esityslistalla on seuraavana keskustelu neljästä Sri Lankan tilannetta käsittelevästä päätöslauselmaesityksestä.
<SPEAKER ID="184" NAME="Tobias Pflüger" LANGUAGE="DE">
Arvoisa puhemies, Sri-Lankan pohjoisosassa on käynnissä humanitaarinen katastrofi, johon on kiinnitetty suhteellisen vähän huomiota. Sri Lankan armeija tekee jopa verilöylyksi luonnehdittavia hyökkäyksiä siviiliväestöä vastaan. Jopa yhtä sairaalaa on pommitettu, ja humanitaaristen avustusjärjestöjen mukaan yleistilanne on katastrofaalinen. Punainen Risti on hälyttänyt tilanteesta.
<P>
Sri Lankan kriisi on laajentunut, eikä Euroopan unioni ole täysin syytön torpedoidessaan Norjan johdolla käytyjä neuvotteluja sillä, että se sisällytti Eelamin tamilitiikereiden vapautusjärjestön LTTE:n Euroopan unionin laatimaan luetteloon terroristijärjestöistä. Tämä tarkoitti sitä, etteivät neuvottelut Euroopan unionin kanssa olleet enää mahdollisia.
<P>
Sri Lankassa ei enää vallitse lehdistönvapaus. Hiljattain tapettiin yksi toimittaja. Sri Lankan presidentti piti toimittajan hautajaisissa puhunutta Saksan suurlähettilästä epätoivottuna henkilönä, jonka olisi lähdettävä maasta. Suurlähettiläs oli vain antanut tarkan selostuksen maan tilanteesta.
<P>
Maan pohjoisosassa on ilmeisesti tuhansia pakolaisia, ja minun onkin sanottava suoraan, että koko tilanne vaatii paljon enemmän huomiotamme. Euroopan unionin olisi ilmaistava nykyistä paljon selvemmin vastustavansa Sri Lankan hallituksen nykytoimia. Sri Lankan armeijan ja LTTE:n hyökkäykset ovat molemmat väärin. On selvää, että hyökkäykset ovat kohdistuneet etupäässä siviileihin.
<P>
Meidän on autettava maan pohjoisosaan loukkuun jääneitä ihmisiä ja saatava aikaan välitön tulitauko, sillä on varsin selvää, että siviilejä kuolee runsaasti. Emme voi hyväksyä tätä, ja Euroopan unioni on osasyyllinen, ellei se ilmoita selvin sanakääntein, että Sri Lankan hallituksen tukeminen on lopetettava.
<SPEAKER ID="185" NAME="Charles Tannock" LANGUAGE="EN">
Arvoisa puhemies, näyttää siltä, että Sri Lankan verinen sisällissota on vihdoin päättymässä. LTTE:n, jonka EU on ottanut terroriristijärjestöistä laatimalleen mustalle listalle, on nyt todella laskettava aseensa ja antauduttava. EU ja muut yhteispuheenjohtajat ovat vaatineet LTTE:tä tekemään niin. LTTE:n vastaus näyttää, onko tamilien paras etu sille todella tärkein asia.
<P>
LTTE käyttää hyväkseen etujärjestöjään Euroopassa maksimoidakseen propagandavaikutuksen ja kerätäkseen rahaa kansainvälisellä kiristyksellä. Osa LTTE:n kannattajista saattaa jopa hakea turvapaikkaa Euroopan unionista.
<P>
Tässä julmassa 26-vuotisessa sisällissodassa LTTE on kokeillut hirvittäviä terroristitaktiikoita, kuten itsemurhapommituksia, joita käytetään nykyisin valitettavasti myös monissa muissa maissa. Sri Lankan armeija on joutunut siten ottamaan käyttöön kaikki keinot kukistaakseen tämän julman kapinan. On kuitenkin selvää, että LTTE:n ilmoittamat tappioluvut ovat liioiteltuja. Osa niistä onkin nyt peruutettu, kuten Agence Pressen artikkeli 300 siviilin kuolemasta sen jälkeen, kun artikkelin oletettu kirjoittaja kielsi kirjoittaneensa sen. Siviilien kuoleminen sodissa on joka tapauksessa traaginen asia riippumatta siitä, missä ja milloin sotaa käydään.
<P>
Sri Lankan armeijakaan ei luonnollisesti selviä puhtain paperein, mutta ainakaan se ei ole tarkoituksellisesti yrittäneet käyttää siviilejä hyväkseen ja vahingoittaa heitä, kuten LTTE:n on väitetty tehneen.
<P>
Jos sota todella on pian ohi, on tärkeää, että Sri Lanka suuntaa katseensa konfliktin jälkeiseen aseidenriisuntaan, joukkojen kotiuttamiseen ja yhteiskuntaan sopeuttamiseen. Tamilien syrjäytyminen singaleesien enemmistöstä on ongelma, joka vaatii pikaista ja kestävää ratkaisua, jotta varmistetaan vakaan ja kestävän sekä monietnisen ja alueelliseen hajauttamiseen perustuvan yhteiskunnan rakentaminen.
<P>
EU:n olisi myös varmistettava, että Sri Lanka saa tarvittavat varat konfliktin jälkeisen kehityksen tukemiseen. Vaikka meidän olisi syytä tukea Sri Lankan hallituksen tarjousta armahtaa suurin osa LTTE:n jäsenistä, on ratkaisevan tärkeää, ettei vakavimpiin sotarikoksiin syyllistyneitä jätetä rankaisematta.
<SPEAKER ID="186" NAME="Marios Matsakis" LANGUAGE="EN">
Arvoisa puhemies, sisällissodat ovat koetelleet Sri Lankaa vuosikausia. Traaginen tilanne johtuu lähinnä saaren pohjoisosassa taistelevien separatististen kapinallisjoukkojen ja Sri Lankan armeijan välisestä aseellisesta selkkauksesta. Tuhansia viattomia ihmisiä on kuollut ja haavoittunut taisteluissa, jotka ovat aiheuttaneet suurta tuhoa omaisuudelle, infrastruktuurille ja ympäristölle.
<P>
Sri Lankan surullista tilannetta ovat viime kuukausina pahentaneet lähinnä hallituksen laajamittaiset sotilaalliset hyökkäykset tamilitiikereitä vastaan. Sri Lankasta tulevien tietojen mukaan joidenkin alueiden tilanne on viime viikkoina pahentunut huomattavasti, kun sadat siviilit ovat joutuneet jättämään kotinsa ja ovat jääneet taistelujen jalkoihin. Amnesty Internationalin mukaan sekä hallitus että tamilitiikereiden joukot ovat rikkoneet kansainvälisiä yleissopimuksia ja loukanneet ihmisoikeuksia.
<P>
Näissä oloissa on eittämättä hyvin vaikeaa olla täysin varma siitä, kuka on syyllinen Sri Lankan traagisiin tapahtumiin, mutta molempia osapuolia on kehotettava maltillisuuteen ja ottamaan huomioon viattomat siviilit sekä kunnioittamaan heitä ja noudattamaan sotatila-ajan sopimuksia.
<P>
Koska Sri Lankan hallituksella on nyt yliote tilanteesta ja koska se on kansainvälisesti tunnustettu viranomainen maassa, meidän on kohdistettava vaatimuksemme juuri hallitukseen, mikä on sekä välttämätöntä että loogista. Samalla meidän on kehotettava tamilitiikereitä noudattamaan kansainvälisen yhteisön vaatimuksia, tarttumaan hallituksen armahdustarjoukseen, luopumaan väkivallasta sekä pyrkimään tavoitteisiinsa poliittisen vuoropuhelun avulla.
<P>
Meidän on myös jälleen kerran muistutettava painokkaasti, ettei ongelmia ratkaista taistelemalla ja että kestävä rauha ja vakaus voidaan saavuttaa ainoastaan neuvotteluteitse, mikä tapahtuukin väistämättä ennemmin tai myöhemmin. Neuvotteluissa molempien osapuolten on tehtävä kompromisseja, ja löydetyn ratkaisun on oltava sellainen, että siitä hyötyvät tämän kauniin maan kansalaiset. Toivomme, että voimme tämän päätöslauselman avulla lieventää Sri Lankan kansan kärsimyksiä ja saada aikaan maahan kauan kaivatun rauhan.
<SPEAKER ID="187" NAME="Robert Evans" LANGUAGE="EN">
Arvoisa puhemies, parlamentin sosialistiryhmä kieltäytyy virallisesti ottamasta osaa Sri Lankan tilannetta koskevaan äänestykseen. Viime kuussa Gazan tilanteesta käytiin täällä parlamentissa yksityiskohtaista keskustelua, jonka aikana neuvosto ja komissio antoivat julkilausumansa. Tällä puolen parlamenttia me kiinnitämme yhtä paljon huomiota Sri Lankan tilanteeseen ja olemme sitä mieltä, että se ansaitsee tasapuolisen ja asianmukaisen keskustelun, mutta valitettavasti yksikään toinen ryhmä ei tukenut kantaamme.
<P>
Tänään torstaina iltapäivällä käytävä lyhyt keskustelu, johon ottaa osaa vain kourallinen jäseniä, on loukkaus niitä tuhansia ihmisiä kohtaan, jotka kuolevat sodan jaloissa Sri Lankan pohjoisosassa. Halusimme vaatia välitöntä ja ehdotonta tulitaukoa molemmin puolin, kuten tehtiin Yhdysvaltain ja YK:n yhteisessä julkilausumassa, joka annettiin Washingtonissa aiemmin tällä viikolla, mutta PPE-DE-ryhmä ei suostunut lisäämään vaatimusta päätöslauselmaan.
<P>
Halusimme tuomita varauksettomasti sairaaloihin ja avustustyöntekijöihin kohdistuneet pommitukset, mutta jäsen Van Orden, joka neuvotteli PPE-DE-ryhmän nimissä, kieltäytyi tuomitsemisesta niitä. Tämän vuoksi tätä kohtaa ei lisätty päätöslauselmaan. Jäsen Van Ordenin ja luultavasti myös jäsen Tannockin mielestä kaikki, mitä Sri Lankan hallitus sanoo, on totta, ja lähes kaikki maassa olevat Punaisen Ristin tai YK:n avustusjärjestöt voidaan lähettää pois. Amnesty International on nyt ehdottanut, että Sri Lankan armeijaa voitaisiin syyttää sotarikoksista, koska se on Amnesty Internationalin mukaan käyttänyt rypälepommeja sairaalaan kohdistuneessa 16-tuntisessa hyökkäyksessään.
<P>
PSE halusi tuomita myös Sri Lankan hallituksen toteuttamat toimittajien ja muiden mediatyöntekijöiden murhat. Päätöslauselman 4 kohdassa hallitusta - juuri Sri Lankan hallitusta - kehotetaan tutkimaan omat vakavat ihmisoikeusloukkauksensa.
<P>
Hyvät kollegat, jotkut teistä haluavat varmasti liittää itsensä ja ryhmänsä tämäntyyppiseen ajatteluun, mutta me emme. Päätöslauselman hyväksyminen tarkoittaisi sairaalapommitusten katsomista läpi sormien ja sotarikosväitteiden sivuuttamista. Panin merkille, ettei jäsen Van Ordenilla ollut rohkeutta edes puolustaa täällä veristä kädenjälkeään, mutta eipä se juuri yllätä minua. Neuvotteluissamme hän vain nauroi ja sivuutti väitteet Sri Lankan armeijan sotilaiden raiskauksista pitäen niitä propagandana, joten mitä muuta häneltä olisi voinut odottaa?
<P>
Lähi-idässä miljoonat ihmiset, myös monet juutalaiset, ovat tyrmistyneet Israelin teoista Gazassa, mutta se ei tehnyt heistä Hamasin kannattajia. Kaikki ne, jotka eivät tue Sri Lankan hallitusta, leimataan valitettavasti terrorismin puolustajiksi ja LTTE:n kannattajiksi.
<P>
Meidän esityksessämme kuitenkin kritisoitiin LTTE:tä ja sen taktiikkaa. Me tuomitsemme LTTE:n hyökkäykset ja haluamme, että tamilitiikerit istuvat neuvottelupöytään, mutta sodan on loputtava välittömästi. Sri Lankan hallituksen on tehtävä loppu sotilaallisesta kampanjastaan, jonka vuoksi sadattuhannet tavalliset kansalaiset saaren pohjoisosassa kärsivät nyt humanitaarisesta katastrofista, kuten täällä on todettu.
<P>
Päätöslauselmassa ei valitettavasti vaadita taistelujen välitöntä lopettamista, joten emme tue tällaista lähestymistapaa ottamalla osaa tämän päivän äänestykseen. Arvoisa puhemies ja kollegat, sanoudumme irti tästä päätöslauselmaesityksestä, ja kehotan kaikkia samanmielisiä tekemään samoin.
<SPEAKER ID="188" NAME="Raül Romeva i Rueda">
, laatija. - (ES) Haluan aloittaa toteamalla, että tämä päätöslauselma, josta lopulta päästiin sopuun, on sellainen, jota minä en missään nimessä olisi laatinut. Minusta se on liian ymmärtäväinen Colombon hallitusta kohtaan. Pelkään pahoin, että meillä on jälleen esimerkki siitä, kuinka yhtä ryhmää syytetään ja vainotaan jatkuvasti vain toteamalla yksikantaan, että se on terroristiryhmä. Todellisuudessa ongelma on paljon monimutkaisempi.
<P>
Mielestäni nykyinen tilanne edellyttää kuitenkin, että parlamentti ilmaisee selkeästi kantansa tiettyihin kysymyksiin. Yksi keskeinen seikka, jota on mielestäni syytä korostaa, on Tokion taholta tullut vetoomus, että molemmat osapuolet eli Eelamin tamilitiikereiden vapautusjärjestö LTTE ja Sri Lankan hallitus ymmärtäisivät suostua tulitaukoon humanitaarisen avun perille pääsemiseksi sekä haavoittuneiden ja sairaiden evakuoimiseksi.
<P>
Toiseksi minusta on erittäin tärkeää muistaa, jäsen Tannock, ettei ratkaisu voi olla sotilaallinen. Se ei vain ole mahdollista.
<P>
Nyt on siis korkea aika neuvotella väkivaltaisuuksien lopettamisen, joukkojen kotiuttamisen ja aseistariisunnan ehdoista. Sri Lankan hallituksen on kuitenkin tämän mahdollistamiseksi luovuttava pyrkimästä sotilaalliseen voittoon, mikä vain pitkittäisi lukuisten ihmisten kärsimyksiä.
<P>
Hyvän tahdon ele voisi olla esimerkiksi se, että riippumattomat joukkotiedotusvälineet ja humanitaariset avustustyöntekijät päästetään saaren pohjoisosaan.
<P>
Mitä yleiseen tullietuusjärjestelmään tulee, minä kuulun niihin, joiden mielestä järjestelmään ei olisi koskaan pitänyt ottaa mukaan Sri Lankan kaltaista maata, jossa tapahtuu jatkuvasti vakavia ihmisoikeusrikkomuksia, joista monet ovat hallitusviranomaisten alulle panemia. Meidän olisi harkittava vakavasti perusteellisten keskustelujen aloittamista tullietuusjärjestelmän soveltamisen mielekkyydestä ja ennen kaikkea sen soveltamisen seurauksista moniin väestöryhmiin, kuten työntekijöihin.
<P>
Näistä syistä kehotan Euroopan komissiota suorittamaan paikan päällä tehtävän tutkimuksen toimenpiteiden vaikutuksista sekä tarvittaessa tarkistamaan tutkimusta.
<SPEAKER ID="189" NAME="Ewa Tomaszewska" LANGUAGE="PL">
Arvoisa puhemies, Sri Lankan sisällissota on kestänyt jo 25 vuotta. Yli 70 000 ihmistä on saanut surmansa taisteluissa. Noin 250 000 siviiliä maksaa nyt sodan katkeria seurauksia noin 300 neliökilometrin suuruisella alueella Sri Lankan hallituksen armeijan ja tamilitiikereiden joukkojen välissä. Satoja puolustuskyvyttömiä ihmisiä on kuollut konfliktialueella tammikuun puolenvälin jälkeen. Tykistöpommitusten kohteeksi joutuneessa sairaalassa oli noin 500 ihmistä.
<P>
Kansainvälisen Punaisen Ristin mukaan ammukset osuivat lastentautiosastoon. Kauhistuneet ihmiset eivät uskalla paeta hallituksen ilmoittamasta 48-tuntisesta tulitauosta huolimatta. Ihmiset pelkäävät kuolevansa tai haavoittuvansa. Konfliktin molemmat osapuolet väittävät toisen osapuolen syyllistyneen ihmisoikeusrikkomuksiin, ja molemmat osapuolet ovat niihin myös syyllisiä. Sri Lankan hallitus ennustaa, että voitto tamilitiikereistä on lähellä. Kahden armeijan väliin loukkuun jääneet ihmiset eivät kenties elä tarpeeksi kauan nähdäkseen sodan lopputuloksen.
<P>
Kehotamme konfliktin molempia osapuolia minimoimaan siviilitappiot ja käynnistämään rauhanneuvottelut.
<SPEAKER ID="190" NAME="Thomas Mann">
PPE-DE-ryhmän puolesta.
<P>
(DE) Arvoisa puhemies, Etelä-Aasian alueelliseen yhteistyön järjestön SAARCin valtuuskunnan jäsenenä minulla oli mahdollisuus käydä Sri Lankassa useaan otteeseen. Saatoin nähdä omin silmin paikan päällä, kuinka ihmiset kärsivät tästä jo 25 vuotta kestäneestä sisällissodasta, joka on vaatinut 70 000 ihmisen hengen. Sri Lankan hallituksen joukkojen ja LTTE:n väliset taistelut ovat laajentuneet entisestään. Laajat alueet saaren pohjoisosassa ovat nyt kapinallisten tamilitiikereiden hallussa ja tukikohteita.
<P>
Se, mitä sekä Colombossa että Jaffnassa toimivat ihmisoikeusjärjestöt kertoivat minulle tuolloin, saa valitettavasti vahvistuksen kerta toisensa jälkeen: "sota on instituutio". Humanitaarinen tilanne on hälyttävä. Pakolaisia on tuhansia. Lääkkeistä ja ruoasta on pulaa. Avustusjärjestöillä on oltava esteetön pääsy siviiliväestön luokse sitten, kun tulitauosta on sovittu. Sri Lankan hallitus on rakentanut käytäviä helpottaakseen siviilien evakuointia taistelualueilta. On käsittämätöntä, että tamilitiikerit eivät ole kunnioittaneet tätä turvavyöhykettä, vaan jatkavat tulituksia ja käyttävät siviilejä ihmiskilpinä.
<P>
Japanista, Yhdysvalloista, Norjasta ja Euroopan unionista koostuva Tokion ryhmä on kehottanut LTTE:n johtoa neuvotteleman vihdoinkin tulitauon yksityiskohdista Sri Lankan hallituksen kanssa. Rauhanprosessin käynnistäminen on kaikkien etujen mukaista, myös tamilien. Olen erityisen iloinen Sri Lankan hallituksen päätöksestä noudattaa Sri Lankan perustuslakiin tehtyä 13. lisäystä sekä toimivaltaisen maakuntaneuvoston luovuttamista saaren pohjois- ja itäosan valituille edustajille. Odotamme hallituksen myös varmistavan, että täällä juuri mainitsemistamme ihmisoikeusrikkomuksista sekä lehdistönvapausloukkauksista voidaan laatia tarkka ja puolueeton tutkimus. Turvallisuus ja vakaus eivät saa jäädä vain Sri Lankan asukkaiden toiveuneksi.
<SPEAKER ID="191" NAME="Marie Anne Isler Béguin" LANGUAGE="FR">
Arvoisa puhemies, hyvät parlamentin jäsenet, mitä me tiedämme Sri Lankan tilanteesta ja kuinka näemme sen? Mihin todistusaineistoihin voimme tukeutua, kun kaikki hallituksista riippumattomat järjestöt Punaista Ristiä lukuun ottamatta on evakuoitu maasta syyskuun jälkeen? Ketä meidän pitäisi uskoa? Sri Lankan hallitusta vai nimettömänä pysyviä todistajia?
<P>
Yksi asia on varma: tilanne on kääntymässä viimeiseen vaiheeseensa, kun hallitus valmistelee viimeistä hyökkäystä kukistaakseen sen mielestä liian kauan kestäneen kapinan. Mutta kuka korjaa jälleen kerran sirpaleet, hyvät jäsenet? Tietenkin siviilit, naiset, lapset ja vanhukset, jotka ovat jääneet sietämättömän väkivallan jalkoihin. Tästä on tultava loppu. Kansainvälisen yhteisön on korkea aika painostaa kunnolla Sri Lankan hallitusta tekemään lopun väkivaltaisuuksien ja tappamisen leviämisestä.
<P>
Euroopan unionin on otettava selkeästi kantaa, jotta siviilit eivät jäisi historiassa unohduksiin välinpitämättömyyden uhreina. Euroopan parlamentin ei pidä tyytyä vain yhteiseen päätöslauselmaan. Meidän on vaadittava välitöntä ja ehdotonta tulitaukoa, joka olisi alku entistä voimakkaammalle sitoutumiselle löytää rauhanomainen sekä ihmisoikeuksia ja kulttuuri-identiteettejä kunnioittava ratkaisu tähän konfliktiin.
<SPEAKER ID="192" NAME="Bernd Posselt" AFFILIATION="PPE-DE">
(DE) Arvoisa puhemies, Sri Lankan dramaattiset kuvat kertovat, että vuosikymmeniä kestänyt raaka sisällissota on päättymässä. Kuten me kaikki tiedämme, sota voidaan kenties lopettaa aseiden avulla, mutta kestävää rauhaa aseilla ei saavuteta. Myöskään terrorismia vastaan ei ole mahdollista taistella tehokkaasti ja jatkuvasti aseilla, koska terrorismilla on keinonsa. Siten on tärkeää pureutua ongelmien syihin.
<P>
Seuraavaksi on pyrittävä rauhansopimukseen, joka perustuu perustekijöihin, jotka luettelen seuraavassa. Ensimmäinen on yhtenäisen tasavallan selkeä valtamonopoli. Yksikään valtio ei voi hyväksyä etnisten ryhmien tai kansanosien aseistautumista ja ryhtymistä aseelliseen konfliktiin. Tämä edellyttää kuitenkin, että valtio noudattaa demokraattisia sääntöjä ja oikeusvaltion periaatteita sekä pyrkii aktiivisesti poliittiseen ratkaisuun autonomian linjan mukaisesti, jotta löydetään lopultakin ratkaisu Sri Lankan kansallisuusongelmiin, jotka ovat vanhan historian ja myös siirtomaa-ajan perintöä ja jotka vaativat pikaista ratkaisua.
<P>
Haluankin esittää selkeän vetoomuksen Euroopan unionille ja kaikille maailman maille, jotta ne auttaisivat Sri Lankaa demokratian ja oikeusvaltion kehittämisessä sekä vahvistaisivat sen autonomiaa ja vähemmistöjen oikeuksia sekä luonnollisesti auttaisivat myös kehittämään taloudellisesti tätä maata, jonka sisällissodan kauheudet ovat imeneet kauhistuttavalla tavalla tyhjiin.
<P>
Jos aseet siis lopultakin vaikenevat (valitettavasti emme ole vielä siinä vaiheessa), se ei tarkoita kehityksen loppumista vaan alkua kohti oikeusvaltioon, vapauteen, ihmisoikeuksiin, vähemmistöjen oikeuksiin ja kansalliseen autonomiaan perustuvaa rauhaa.
<SPEAKER ID="193" NAME="Zuzana Roithová" AFFILIATION="PPE-DE">
- (CS) Tokion kokouksessa enteiltiin Sri Lankan kriisin päättymistä ja toivoa rauhasta. Neljännesmiljoona siviiliä, jotka ovat jääneet loukkuun konfliktialueelle, tarvitsevat kuitenkin turvallisen kulkureitin ja humanitaarista apua. Ulkomaiset tarkkailijat on päästettävä alueelle arvioimaan humanitaarisen avun tarve. Toimittajiin viime aikoina kohdistuneet hyökkäykset eivät kuitenkaan takaa turvallisuutta avustusjärjestöille. Vaikka Sri Lankan hallitus on luvannut tutkia toimittajiin kohdistuneet hyökkäykset, se ei tuo ratkaisua. Meidän on lisäksi painostettava Sri Lankan hallitusta allekirjoittamaan Ottawan yleissopimus sekä poistamaan maamiinat. On ikävää, että sosialistiryhmän jäsenet lähtivät mieluummin kotiin kuin ottivat osaa tämänpäiväiseen keskusteluun, jossa he olisivat voineet puolustaa eriäviä näkemyksiään tavasta ratkaista Sri Lankan kriisi.
<SPEAKER ID="194" NAME="Catherine Stihler" AFFILIATION="PSE">
(EN) Arvoisa puhemies, haluan vain antaa tukeni Robert Evansin omaksumalle näkökannalle. Jäsen Posselt taisi puhua Sri Lankan konfliktista sisällissotana, mutta tämän yhteisen päätöslauselmaesityksen jättäneet henkilöt kieltäytyivät kollegani mukaan nimittämästä sitä sisällissodaksi.
<P>
Haluan antaa tukeni edellisten puhujien toteamuksille välittömästä tulitauosta. LTTE:n ja Sri Lankan hallituksen joukkojen välisten taistelujen kiihtyminen hiljattain on pahentanut tilannetta entisestään, ja arviolta 230 000 maan sisäistä pakolaista on loukussa Wannin alueella juuri tällä hetkellä. PTK:n sairaalan tulittamisen kaltaiset kauheudet pahentavat tilannetta paikan päällä ja tekevät siitä entistäkin vaarallisemman.
<P>
Tämä on hyvin surullinen päivä, emmekä voi suvaita tällaista. Toivonkin, että seuraavassa istunnossa Sri Lankan erittäin vakavasta tilanteesta käydään laajempaa keskustelua, johon ottaa osaa enemmän jäseniä kuin nyt.
<SPEAKER ID="195" NAME="Leopold Józef Rutowicz" AFFILIATION="UEN">
(PL) Arvoisa puhemies, Sri Lankan traagisten tapahtumien näyttämö muistuttaa muita vastaavia tapauksia. Puhuessamme köyhien ihmisten tragediasta meillä on taipumus unohtaa, että tragedian taustalla on myös ihmisiä, ei köyhiä ihmisiä vaan samankaltaisista oloista tulevia ihmisiä. Valtaa saadakseen he käyttävät hyväkseen uskontoa, heimojen ja etnisten ryhmien välisiä eroja, historiallisia kiistoja ja muita käytettävissä olevia keinoja kylvääkseen epäsopua kyseisen maan eri yhteiskuntaluokkien välillä. Tämä johtaa yleensä hyvin löyhästi maahan juurtuneiden demokraattisten rakenteiden murtumiseen sekä sisällissotiin kaikkine julmuuksineen, ihmisoikeuksien ja tiedonvälityksen laiminlyöntiin sekä vastustajien täydelliseen murskaamiseen.
<P>
Kannatan päätöslauselmaa ilmaistakseni paheksuntani niitä kohtaan, jotka yllyttävät sisällissotiin ja tarjoavat niille ainesta ja poliittista tukea. Näitä epäinhimillisten skenaarioiden luojia voitaisiin varoittaa tekemällä tiettäväksi, että esimerkiksi kansainväliset erikoisjoukot vangitsevat heidät ja että heidät tuomitaan elinikäiseen vankeuteen.
<SPEAKER ID="196" NAME="Nirj Deva" AFFILIATION="PPE-DE">
(EN) Arvoisa jäsen, jäsen Evans vääristelee faktoja, joten joudun nyt korjaamaan ne. Yhtään sairaalaa ei ole pommitettu. Tiedon ilmoittanut lehtitalo on peruuttanut tiedon virheellisenä. Loukussa olevien siviilien lukumäärä ei ole 230 000. LTTE on käyttänyt ihmiskilpenä 113 000:aa ihmistä. Jos LTTE todella välittäisi tamileista, se ei käyttäisi heitä ihmiskilpenä itsensä suojelemiseen. Mitä urhoollisuutta tässä on?
<P>
Sisällissota on koetellut Sri Lankaa jo 25 vuotta. Meidän on autettava maata pysymään sellaisena, millainen se on aina ollut: yksi maailman vanhimmista demokratioista. Sri Lankan demokratialla on pidempi historia kuin 22:llä EU:n 27 jäsenvaltiosta. Maassa on järjestetty kuudettoista yleiset vaalit ja viisi presidentinvaalia ja se on saattanut itsensä demokraattisten kansakuntien joukkoon. Terroristeja vastassa oli demokratia. Ja demokratia on voittanut.
<SPEAKER ID="197" NAME="Erik Meijer" AFFILIATION="GUE/NGL">
(NL) Haluaisin muistuttaa teitä siitä, että keskustelimme muutama vuosi sitten täällä parlamentissa Sri Lankasta. Tuolloin Sri Lankan hallitus oli raivaamassa tilaa saadakseen mahdollisimman paljon liikkumatilaa myös Euroopan parlamentilta löytääkseen ratkaisun, joka perustui puuttumattomuuteen pikemminkin kuin sovitteluun.
<P>
Kaikki tuossa keskustelussa ilmaisemani pelot tulevista tapahtumista ovat nyt toteutuneet. Sen vuoksi meidän olisi mielestäni nyt todellakin käännyttävä sovittelun puoleen ja taisteltava tamilien autonomian puolesta Sri Lankan koillisosassa. Ellemme tee niin, Eurooppa on osasyyllinen maassa riehuvaan verilöylyyn.
<SPEAKER ID="198" NAME="Mariann Fischer Boel">
komission jäsen. - (EN) Arvoisa puhemies, Euroopan komissio seuraa tarkoin Sri Lankan tapahtumia Sri Lankan rauhanprosessiin liittyvän Tokion kokouksen yhteispuheenjohtajan ominaisuudessa. Olemme syvästi huolissamme nykytilanteesta ja konfliktin traagisista humanitaarisista seurauksista, kuten ilmaistaan yhteispuheenjohtajien 3. helmikuuta 2009 antamassa paikallisessa tiedonannossa.
<P>
Seuraamme huolestuneina Sri Lankan pohjoisosassa tuhansien taistelujen jalkoihin jääneiden sisäisten pakolaisten tilannetta. Komission jäsenet Benita Ferrero-Waldner ja Louis Michel ovat molemmat jo tuoneet julki huolensa vihollisuuksien seurauksista siviiliväestölle sekä kehottaneet sodan osapuolia LTTE:tä ja Sri Lankan viranomaisia suojelemaan siviilejä humanitaarisen lainsäädännön vaatimusten mukaisesti sekä varmistamaan, että siviilit pääsevät turvallisesti ja vapaaehtoisesti pois taistelualueelta.
<P>
Komissio on huolissaan saamistaan tiedoista, jotka koskevat maan sisäisten pakolaisten elinoloja niin sanotuissa hyvinvointikeskuksissa, joihin he ovat tulleet paettuaan tamilitiikereiden hallussa olevalta alueelta hallituksen hallinnassa oleville alueille. On myös tärkeää, että näillä väliaikaisilla leireillä noudatetaan kansainvälisiä sääntöjä. YK:n järjestöjen, Punaisen Ristin ja muiden humanitaaristen avustusjärjestöjen on päästävä esteettä näihin keskuksiin kansainvälisen humanitaarisen lainsäädännön mukaisesti.
<P>
Komissio on edelleen huolissaan Sri Lankan ihmisoikeustilanteesta saatuaan kuulla laittomista teloituksista, sieppauksista ja joukkotiedotusvälineiden vakavasta pelottelusta. On hyvin tärkeää, että hallitus tutkii kaikkein näkyvimmät ja selkeimmät tapaukset. Komission jäsen Benita Ferrero-Waldner kehotti hiljattaisessa tapaamisessaan Sri Lankan ulkoministerin kanssa Sri Lankan hallitusta ryhtymään päättäväisiin toimiin ihmisoikeusrikkomusten selvittämiseksi ja myös toimiin rikoksentekijöitä vastaan sekä varmistamaan lehdistönvapauden.
<P>
Komissio uskoo yhä, ettei Sri Lankan etnistä konfliktia voida ratkaista sotilaallisin keinoin. Nyt tarvitaan laaja-alaista vuoropuhelua poliittisesta ratkaisusta sopimiseksi niin, että kestävä rauha ja sovinto saadaan aikaan ratkaisemalla kapinaan alun perin johtaneet ongelmat, ja niin, että kaikki yhteisöt saavat tarpeeksi liikkumatilaa.
<SPEAKER ID="199" NAME="Puhemies">
(EN) Keskustelu on päättynyt.
<P>
Äänestys toimitetaan keskustelujen päätteeksi.
