<CHAPTER ID="011">
Vuosittainen ihmisoikeusraportti 2008 sekä Euroopan unionin ihmisoikeuspolitiikka (keskustelu) 
<SPEAKER ID="292" NAME="Puhemies">
(EN) Esityslistalla on seuraavana Obiols i Germàn ulkoasiainvaliokunnan puolesta laatima mietintö vuosittaisesta ihmisoikeusraportista 2008 sekä Euroopan unionin ihmisoikeuspolitiikasta.
<SPEAKER ID="293" NAME="Raimon Obiols i Germà">
esittelijä. - (ES) Arvoisa puhemies, haluaisin kommentoida lyhyesti tämän vuosittaisen ihmisoikeusraportin sisältöä sekä Euroopan unionin roolia ihmisoikeusasioissa. Haluan ensinnäkin huomauttaa, että mietinnöllä on kaksi tavoitetta: Ensimmäinen tavoite on kuvailla ja arvioida eri maiden ja alueiden ihmisoikeustilannetta, joka on valitettavasti huono ja lähentelee usein inhimillistä tragediaa. Toinen tavoite on arvioida tilannetta parlamentin aiempien kokemusten pohjalta siinä, miten se on vastannut eri ongelmiin, sekä perustuen esittelijän toiveeseen, että mietintö sisällytettäisiin osaksi Euroopan unionin eri toimielinten kantoja ja asiakirjoja niin, ettei korosteta erimielisyyttä aiheuttavia asioita vaan pikemminkin asioita, joista olemme pohjimmiltamme yhtä mieltä. Esittelijä nimittäin uskoo, että yhteneväisten kantojen löytämisellä saadaan potkua ja tehoa tähän hitaaseen ja vaikeaan tehtävään parantaa maailman ihmisoikeustilannetta.
<P>
On myös toinen näkökohta, johon olen kiinnittänyt erityistä huomiota, nimittäin yritykseen määritellä erityiset prioriteetit eli toisin sanoen yritykseen tehdä yhteenveto Euroopan unionin maailmanlaajuisten ihmisoikeustoimien mahdollisista peruslinjauksista.
<P>
Esitän nyt yhdeksän ihmisoikeusaihetta käsittelevää kohtaa, jotka tulevat selkeästi esiin kollegoideni puheenvuoroista ja mietinnöstä yleisesti. Ensimmäisessä kohdassa kiirehditään historiallisesti hieman mahtipontista termiä käyttäen ponnisteluja kuolemanrangaistuksen lopulliseksi lakkauttamiseksi kaikkialla maailmassa. Aivan kuten esi-isämme aiemmin onnistuivat tavoitteessaan orjuuden poistamiseksi kaikkialta maailmasta, käsityksemme mukaan nykyisellä sukupolvellamme on kaikki mahdollisuudet saavuttaa kuolemanrangaistuksen yleismaailmallisen lakkauttamisen päämäärä, ja tässä Euroopan unionin on asetuttava eturintamaan ja otettava johtorooli.
<P>
Toiseksi mietinnössä korostetaan etenkin niin sanottua ihmisoikeustaistelun "naisistumista". Toisin sanoen mietinnössä muistutetaan, että naiset kärsivät kaikista ihmisryhmistä eniten ihmisoikeuksien loukkauksista ja että EU:n olisi kiinnitettävä erityistä huomiota tähän tosiasiaan sekä tehtävä siitä ensisijainen tavoite. Tähän ensisijaiseen tavoitteeseen sisältyvät myös lasten ihmisoikeudet, joita käsitellään mietinnön useassa mielestäni varsin mielenkiintoisessa kohdassa.
<P>
Kolmanneksi mietinnössä kehotetaan yhteisön toimielinten välisen yhteisvaikutuksen lisäämiseen. Ei ole itsestään selvää, että neuvostossa on erityinen roolijako tai että siellä tai mahdollisesti komissiossa harjoitetaan enemmän reaalipolitiikkaa ja että parlamentti asettaisi muita enemmän periaatteita, mutta toimielinten kantojen on oltava yhteneväiset toiminnan tehostamiseksi.
<P>
Neljänneksi mainitaan tarve laajentaa ja syventää unionin ja EU:n ulkopuolisten maiden välistä ihmisoikeusvuoropuhelua, joka on hyvin myönteinen suuntaus.
<P>
Mietinnössä mainitaan myös tarve hakea liittolaisia kansainvälisistä elimistä sellaisten tilanteiden välttämiseksi, joita on syntynyt esimerkiksi YK:n ihmisoikeusneuvostossa, jossa Euroopan unionin edustus muodostaa jossain mielessä vähemmistön.
<SPEAKER ID="294" NAME="Jan Kohout">
neuvoston puheenjohtaja. - (EN) Arvoisa puhemies, haluan esittää neuvoston kiitokset esittelijä Obiols i Germàn ja parlamentin ihmisoikeuksien alivaliokunnan työn johdosta. Esittelijä Obiols i Germà, olette ollut väsymätön ja arvokas kumppani yhteistyössämme, jota olemme tehneet ihmisoikeuksien parissa nykyisellä parlamenttikaudella.
<P>
Mietintönne tarjoaa meille mahdollisuuden tarkastella unionin kokonaisvaltaista ihmisoikeuspolitiikkaa. Olemme erittäin hyvin perillä nykyisistä ihmisoikeushaasteista. EU:n eri toimielinten välisten suhteiden vahvistaminen auttaa meitä kohtaamaan haasteet yhdessä. Mietintö on arvokas väline, jonka avulla voimme tarkastella saavutuksiamme.
<P>
Euroopan parlamentin mietinnössä korostetaan Euroopan unionin vuotuisen ihmisoikeusraportin merkitystä. Olemme osittain onnistuneet tavoitteessamme tehdä mietinnöstä entistäkin mielenkiintoisemman, ymmärrettävämmän ja hyödyllisemmän, mutta parantamiseen varaa on toki yhä. Jatkamme siis työtämme asian parissa. Mietintönne on varmasti hyödyksi pohdinnoissamme siitä, kuinka EU:n ihmisoikeusalan toimia voidaan yleisesti ottaen yhtenäistää. Asiaa koskevat keskustelut ovat jo käynnissä, ja haluan vakuuttaa, että keskustelujen tuloksista riippumatta teemme kaikkemme sen hyväksi, että työmme ihmisoikeuksia parissa olisi entistäkin avoimempaa. Tähän voitaisiin päästä muun muassa tehostamalla verkkolähteiden käyttöä tai parantamalla vuosiraporttien julkaisua.
<P>
Olette myös korostanut, että YK:n rooliin ihmisoikeuksien saralla olisi kiinnitettävä nykyistä enemmän huomiota. Olemme jatkaneet koordinoituja toimia kansainvälisillä foorumeilla, kuten erityisesti YK:n ihmisoikeusneuvostossa Andrikienėn mietinnön suositusten mukaisesti, sekä YK:n yleiskokouksen kolmannessa komiteassa. Olemme pyrkineet tehostamaan ponnistelujamme yhä vaikeammassa ilmapiirissä tehtävässä yhteistyössä. Se ei ole helppoa, mutta haluaisin kiinnittää huomionne moniin onnistumisiin.
<P>
Olemme ponnistelleet lujasti varmistaaksemme, että YK:n ihmisoikeusneuvoston uskottavuus lisääntyy. Vuotta 2009 voidaan pitää ratkaisevana vuotena sen suhteen, kuinka ihmisoikeusneuvosto on toiminut. EU:lla oli aktiivinen rooli ihmisoikeusneuvoston 10. istunnossa, ja EU varmisti useiden merkittävien aloitteiden hyväksymisen. Näitä olivat muun muassa Burmaa/Myanmaria koskevien mandaattien laajentaminen sekä Korean demokraattisen kansantasavallan sekä EU:n ja Latinalaisen Amerikan ja Karibian maiden ryhmän (GRULAC) päätöslauselma lasten oikeuksista. Pettymys puolestaan oli se, ettemme saanee läpi Kongon demokraattisen tasavallan (DRC) riippumattoman asiantuntijan mandaattia.
<P>
Yleiskokouksessa vahvistettiin kolmannen komitean asemaa ihmisoikeuksien suojelussa ja edistämisessä. YK:n yleiskokouksen 63. istunnossa puolestaan EU otti aktiivisen roolin. Tällä on ollut myönteisiä tuloksia, joita ovat varsinkin kuolemanrangaistuksesta annettu seurantaraportti. Iso osa mietinnöstänne on omistettu tälle aiheelle. Olemme ottaneet aiheen säännöllisesti esille myös korkealla tasolla samanmielisten yhteistyökumppanien kanssa edistääksemme kuolemanrangaistuksen yleismaailmallista lakkauttamista. Ponnistelut tämän toteuttamiseksi jatkuvat.
<P>
Haluan nyt sanoa muutaman sanan EU:n suuntaviivoista. Ihmisoikeuksia koskevien Euroopan unionin suuntaviivojen tarkistamisen sekä naisiin kohdistuvan väkivallan torjuntaa koskevien uusien suuntaviivojen hyväksymisen jälkeen keskitymme nyt niiden tehokkaaseen täytäntöönpanoon. Tähän liittyen puheenjohtajavaltio on tehnyt joitakin ehdotuksia. Näitä ovat muun muassa se, että laaditaan ohjeet, jotka lähetetään edustustopäälliköille ja komission valtuuskunnille. Olemme halunneet ottaa nämä kysymykset esille myös vuoropuheluissamme ja kuulemisissamme kolmansien maiden kanssa.
<P>
Mietinnössä kiinnitetään huomiota naisten oikeuksiin, ja tiedän, että tämä on erityisen tärkeä aihe esittelijä Obiols i Germàlle. Naisten oikeudet ovatkin ensisijaisten tavoitteidemme joukossa. Työskentelemme parhaillamme YK:n turvallisuusneuvoston päätöslauselman 1325 parissa. Päätöslauselma toimii meille Euroopan turvallisuus- ja puolustuspolitiikkaan liittyvän toiminnan ohjenuorana, ja sen avulla olemme voineet kehittää puitteet sukupuolten tasa-arvon valtavirtaistamista varten.
<P>
Mitä ihmisoikeuksien puolustajiin tulee, EU jatkaa yhteistyötä kansalaisjärjestöjen kanssa. Myös virallisella tasolla tehtävä työ neuvostossa viisumien myöntämiseksi myös ihmisoikeuksien puolustajille jatkuu. Kolmansien maiden kanssa käytävässä vuoropuhelussa sananvapaus ja yksittäisten tapausten ratkaiseminen ovat edelleen keskeisellä sijalla asialistallamme.
<P>
Vuoropuheluista ja kuulemisista kolmansien maiden kanssa on sanottava, että EU tekee kaikkensa varmistaakseen, että näitä välineitä voidaan hyödyntää entistä tehokkaammin ihmisoikeuspolitiikkamme täytäntöönpanossa. Olemme sopineet paikallisten vuoropuhelujen järjestämisestä viiden Latinalaisen Amerikan maan eli Brasilian, Kolumbian, Argentiinan, Chilen ja Meksikon kanssa, ja suunnittelemme vuoropuheluiden järjestämistä myös Keski-Aasian maiden kanssa.
<P>
Sanoisin nyt muutaman sanan EU:n ja Kiinan välisestä 27. ihmisoikeusvuoropuhelusta, joka järjestetään 14. toukokuuta Prahassa. On tärkeää varmistaa, että vuoropuhelumme olisivat mahdollisimman hedelmälliset ja tulokselliset. EU:n ja Kiinan välinen ihmisoikeusvuoropuhelu on pisimpään kestänyt vuoropuhelumme. Sitö on voitava mukauttaa sen mukaisesti, miten olemme edenneet tavassa käsitellä ihmisoikeusasioita. Molemmat toimielimemme seuraavat tarkoin Kiinan kehitystä. Tälle vuodelle ajoitettujen lukuisten tapahtumien ansiosta voimme ylläpitää tiivistä yhteydenpitoa Kiinan yhteistyökumppanien kanssa. Tämä on hyvin arvokas vuoropuhelu. Toivomme, että neuvottelut tuottavat yhä enemmän konkreettisia tuloksia.
<P>
Lopuksi haluaisin korostaa, että ihmisoikeuksien edistäminen ja kunnioittaminen kaikkialla maailmassa on yksi ulkopolitiikkamme ensisijaisista tavoitteista. EU ponnistelee ihmisoikeuksien kunnioittamisen edistämiseksi ympäri maailman erilaisten menetelmien ja lausuntojen sekä poliittisen vuoropuhelun ja kriisinhallintaoperaatioiden avulla. Tulosten aikaan saaminen edellyttää yhtenäisen lähestymistavan soveltamista. Euroopan parlamentti on ollut eturintamassa lisäämässä tätä yhtenäisyyttä kaikilla tasoilla, mistä olemme hyvin kiitollisia.
<P>
Olen yleisesti ottaenkin hyvin kiitollinen parlamentin toiminnasta ja tuesta ihmisoikeusasioissa. Saharovin palkinnon arvo yhteisten arvojemme edistäjänä on tunnustettu laajasti. Seuraamme edelleen, missä määrin ihmisoikeuslausekkeet, sanktiot ja vuoropuhelu (joita on tarkasteltu laajasti täällä parlamentissa) voivat toimia tehokkaasti ulkopolitiikassamme yleisesti niin, että varmistetaan korkeimpien ihmisoikeusnormien noudattaminen.
<SPEAKER ID="295" NAME="Jacques Barrot" LANGUAGE="FR">
Arvoisa puhemies, hyvät parlamentin jäsenet, minulla on suuri ilo osallistua tähän täysistuntokeskusteluun, jossa käsitellään mietintöänne, esittelijä Obiols i Germà. Sijaistan kollegaani Ferrero-Waldneria, joka ei päässyt tänne, koska hän osallistuu Prahassa järjestettävään Euroopan unionin ja Kanadan väliseen huippukokoukseen.
<P>
Haluan ensiksi kiittää esittelijä Obiols i Germàa laadukkaasta työstä. Kiitän häntä siitä, että hän laati mietintönsä myönteisessä hengessä, mikä on osoitus myös komission ja neuvoston vuosien kuluessa tekemistä ponnisteluista parlamentin suositusten täytäntöön panemiseksi.
<P>
Toimielimet ovat pyrkineet edistämään joko ihmisoikeusvuoropuheluissa tai kansainvälisissä elimissä harjoitetuissa poliittisissa vuoropuheluissa edistämään Euroopan unionin kuvaa ihmisoikeuksien, perusvapauksien, demokratian ja oikeusvaltion kiihkeänä ja uskottavana puolestapuhujana, vaalijana ja edistäjänä.
<P>
Vuonna 2008 vietettiin ihmisoikeuksien yleismaailmallisen julistuksen 60-vuotispäivää yhdessä kaikkien EU:n toimielinten kanssa. Samana vuonna komissio asetti kaksi ensisijaista tavoitetta, nimittäin naiset ja lapset, sekä vahvisti toimielinten välistä lähestymistapaa.
<P>
Olemme yrittäneet panna täytäntöön useita aiempiin mietintöihin sisältyviä yleissuosituksia, jotka on sisällytetty onnistuneesti myös tänään käsiteltävänä olevaan mietintöön. Olemme sopineet, että keskitämme toimemme tiettyihin maihin, kun on kyse lasten oikeuksia koskevien suuntaviivojen soveltamisesta. Olemme lisäksi mobilisoineet Euroopan unionin jäsenvaltioiden lähetystöt sekä Euroopan yhteisön valtuuskunnat valvomaan näitä toimia. Olemme siis ottaneet johtoroolin taistelussa yhtä pahinta ihmisoikeuksien ja lasten oikeuksien rikkomisen muotoa vastaan: lapsisotilaiden värvääminen ja lasten kärsimykset aseellisissa konflikteissa.
<P>
Annan nyt kaksi esimerkkiä. Unioni hyväksyi lasten oikeuksia koskevat uudet suuntaviivat 10. joulukuuta 2007. Niiden täytäntöönpanon ensimmäisessä vaiheessa keskitytään lapsiin kohdistuvaan väkivaltaan. Käynnistämme pilottiohjelman, joka on suunnattu kymmenelle eri maanosia edustavalle maalle. Nämä maat valittiin siitä syystä, että niiden hallitukset ovat jo sitoutuneet lapsiin kohdistuvan väkivallan torjuntaan ja koska niiden hallitukset tarvitsevat lisää kansainvälistä tukea lapsiin kohdistuvan väkivallan torjunnassa. Euroopan unionin neuvosto tarkisti kesäkuussa vuonna 2008 aseellisiin konflikteihin värvättyjen lasten oikeuksia koskevat suuntaviivat tehostaakseen ja laajentaakseen niiden lyhyen, keskipitkän ja pitkän aikavälin vaikutusten käsittelyä, joita aseellisilla konflikteilla on lapsiin.
<P>
Komission tiedonannossa käsitellään erikseen lasten asemaa Euroopan unionin ulkoisessa toiminnassa sekä suositellaan yhtenäistä lähestymistapaa lasten oikeuksien edistämiseksi sekä lasten aseman parantamiseksi kaikkialla maailmassa. Tiedonannosta on järjestetty laaja-alainen kuuleminen. Erityistä huomiota on kiinnitetty hallituksista riippumattomiin järjestöihin. Euroopan unionin neuvosto antoi toukokuussa vuonna 2008 tämän tiedonannon ja siihen liittyvän toimintasuunnitelman pohjalta päätelmät, joiden tavoitteena on vahvistaa unionin ulkopolitiikkaa lasten oikeuksien osalta.
<P>
Vuonna 2009 jatkamme tällä tiellä seuraavassa esittämieni aloitteiden avulla. Kesäkuussa komissio järjestää Brysselissä eurooppalaisen lasten oikeuksia käsittelevän foorumin. Foorumissa keskitytään erityisesti lapsityövoimaan. Pyrimme saamaan kaikki sidosryhmät mukaan foorumiin. Itselleni tämä foorumi on hyvin tärkeä. Seuraava puheenjohtajavaltio Ruotsi sekä komissio järjestävät heinäkuussa Tukholmassa kansalaisjärjestöjen foorumin, jonka pääaiheena on lapsiin kohdistuva väkivalta. Syksyllä julkistamme kertomuksen, jossa käsitellään unionin toteuttamia toimia etenkin ihmissalakuljetuksen alalla lapsityövoiman torjumiseksi. Vuonna 2009 Euroopan unionin olisi siis voitava edistää entisestään toimia lasten hyväksi.
<P>
Seuraavaksi käsittelen naisten oikeuksia. Euroopan unioni on viime kuukausina vahvistanut naisten oikeuksia koskevaa ulkopolitiikkaansa. Naisiin kohdistuvaa väkivaltaa koskevat uudet suuntaviivat sekä kaikenlaisen naisiin kohdistuvan syrjinnän torjuminen edellyttävät tiettyjä toimia. Unionin edustustot ja komission valtuuskunnat ovat sitoutuneet näihin toimiin ja tukevat niitä.
<P>
Haluan muistuttaa, että EU:n ulkoministerit sopivat hiljattain kokonaisvaltaisen lähestymistavan käyttöönotosta YK:n turvallisuusneuvoston päätöslauselmien 1325 ja 1820 täytäntöön panemiseksi. On syytä muistaa myös YK:n pääsihteerin myönteinen vastaus yhteiseen vetoomukseen, jonka komission jäsen Ferrero-Waldner sekä 40 tärkeässä kansainvälisessä asemassa olevaa naista esittivät vuonna 2008.
<P>
Vetoomuksessa YK:ta kehotetaan järjestämään päätöslauselman 1325 tarkistamista käsittelevä ministeritason kokous, joka pidetään näillä näkymin vuonna 2010. Teemme luonnollisesti yhteistyötä tulevan puheenjohtajavaltio Ruotsin kanssa luonnostellessamme kantaamme päätöslauselman tarkistamiseen.
<P>
Arvoisa puhemies, tässä oli sanottavani. Paljon jäi toki vielä sanomatta, mutta korostaisin jälleen, että demokratian ja ihmisoikeuksien edistämiseen tähtäävän EU:n politiikan vahvistaminen edellyttää luonnollisesti suurta toimielinten välistä synergiaa. Komissio on valmis toimimaan näiden linjausten mukaisesti. Komissio haluaa luoda tiiviin yhteistyön kaikkien kolmen toimielimen välille, jotta ne voivat olla todellisena tukena toisillensa. Tässä mielessä Euroopan parlamentilla voi olla keskeinen rooli, koska sillä on asemansa ja tehtävänsä puolesta parhaimmat mahdollisuudet toimia sorrettujen ja kärsivien äänitorvena.
<P>
Näistä asioista halusin puhua teille neuvoston puheenjohtajan puheenvuoron jälkeen. Seuraavaksi kuuntelen tarkoin jäsenten puheenvuoroja.
<SPEAKER ID="296" NAME="Laima Liucija Andrikienė">
PPE-DE-ryhmän puolesta. - (EN) Arvoisa puhemies, haluaisin kiittää kollegaamme Raimon Obiols i Germàa hänen mietinnöstään ja päätöslauselmastaan. Ulkoasiainvaliokunnassa äänestämämme päätöslauselmaluonnos oli tasapainoinen. Olemme päässeet kompromisseihin. Mietintöön sisältyy pitkä luettelo tärkeitä ihmisoikeuksien alan kysymyksiä, ja toivon, että päätöslauselmaa kannattaa huomisessa äänestyksessä suuri enemmistö.
<P>
Tämän sanottuani haluaisin korostaa joitain kysymyksiä sekä nostaa esille erittäin kiistanalaisen tarkistuksen, joka esitettiin ennen täysistuntoa. Tarkoitan ALDE-ryhmän kollegoidemme tekemää tarkistusta. Olemme kaikki samaa mieltä siitä, että unioni perustuu arvoihin ja niihin kuuluvat kristilliset arvot. Miten voidaan kuvitella, että tämä parlamentti lopettaa vaalikautensa tuomitsemalla paavi Benedictus XVI:n hänen kannanottojensa vuoksi? Minun kantani on, että tämän tarkistuksen allekirjoittajien käyttämää sanamuotoa ei voida mitenkään hyväksyä ja että se olisi hylättävä.
<P>
Ihmisoikeuksien puolustajat, ehdotan, että me Euroopan parlamentissa toistamme päätöslauselmassa pyyntömme siitä, että kaikkien Saharov-palkinnon saajien ja erityisesti Aung San Suu Kyin, Oswalda Payá Sardiñasin, kuubalaisen Damas de Blanco -ryhmän ("Naiset valkoisissa") ja Hu Jian on päästävä Euroopan toimielimiin. Pahoittelemme, että yksikään heistä ei saanut osallistua Saharov-palkinnon 20-vuotisseremonioihin.
<P>
Lopuksi käsittelen terrorismin torjuntaa ja ihmisoikeuksia. Ehdotan, että Euroopan parlamentti kehottaa Euroopan unionia ja sen jäsenvaltioita torjumaan terrorismia täysin ihmisoikeuksia ja perusvapauksia noudattaen ja että tämän on oltava yksi unionin painopistealoista sekä sen ulkoisen toiminnan keskeisistä tekijöistä. Olisi haitallista, jos päätöslauselmassamme viitataan tiettyihin nimiin.
<SPEAKER ID="297" NAME="Richard Howitt">
PSE-ryhmän puolesta. - (EN) Arvoisa puhemies, haluaisin onnitella ystävääni ja kollegaani Raimon Obiols i Germàa tästä mietinnöstä. Olin aikaisemmin tällä vaalikaudella yksi parlamentin vuosittaisen ihmisoikeuskertomuksen esittelijöistä sekä ihmisoikeuksien alivaliokunnan sosialistiryhmän varapuheenjohtaja, ja haluaisin tässä Euroopan parlamentin viisivuotiskauden lopussa pidettävässä keskustelussa todeta parlamentille, mitä olemme saavuttaneet.
<P>
Uskon, että olemme tehneet hyvää koordinointityötä parlamentin valtuuskuntien välillä niin, että kaikkien puolueryhmien Euroopan parlamentin jäsenet ovat voineet esittää tiukkoja kysymyksiä eri hallituksista edustustoissamme kaikkialla maailmassa. Olen ylpeä siitä, että olen voinut itse osallistua tähän prosessiin, joka on ulottunut Kolumbiasta Turkkiin ja Georgiasta Kroatiaan. Olen hyvin ylpeä valiokunnan ja parlamentin jäsenten demokratian rakentamista ja vaalien valvontaa koskevasta työstä. Afganistanissa, Kongon demokraattisessa tasavallassa, palestiinalaisalueilla ja Angolassa saamani kokemus on ollut minulle erityisen tärkeä edellisen viiden vuoden aikana.
<P>
Olen hyvin ylpeä siitä, että olemme toteuttaneet toimia ja edustaneet mielestäni erinomaisesti Euroopan parlamenttia YK:n ihmisoikeusneuvostossa Genevessä. Minusta meillä on ollut siellä todellista vaikutusvaltaa. Olemme pyrkineet siihen, että Eurooppa pyrkii eroon ryhmittymän ajatusmallista ja lähestyy maailman muita alueita. Olemme luonnollisesti työskennelleet tiiviisti erityisedustajien ja esittelijöiden kanssa. Tähän sisältyi äskettäinen vierailu, jonka aikana autoin YK:n yrityselämästä ja ihmisoikeuksista vastaavaa erityisedustajaa, ja olen itse ollut erityisen kiinnostunut tästä asiasta.
<P>
Olen tyytyväinen, että kampanjoimme ja toimimme EU:n toimielinten kampanjan etulinjassa, jotta liittyisimme ensimmäistä kertaa erääseen ihmisoikeuksia koskevaan välineeseen, vammaisten henkilöiden oikeuksia koskevaan YK:n yleissopimukseen. Olen tyytyväinen siihen, arvoisa komission jäsen, että vaikka komissio oli ensin vastahakoinen, parlamentti vaati tiukasti, että säilytämme erillisen aloitteen demokratiasta ja ihmisoikeuksista, jotta ihmisoikeuksille myöntämämme rahoitus on näkyvää ja merkittävää ja jotta sitä myönnetään edelleen sellaisillekin valtioille, joiden hallinto rikkoo ihmisoikeuksia.
<P>
Parlamenttia kiitetään usein työstään ihmisoikeuksien alalla, mutta minä haluaisin kunnioittaa niiden ihmisoikeuksien puolustajien urheutta ja rohkeutta, joita tapaamme ja joiden kanssa keskustelemme päivittäin. He asettavat henkensä vaaranalaiseksi meille kaikille arvokkaiden yleismaailmallisten arvojen ja normien puolesta.
<SPEAKER ID="298" NAME="Jules Maaten">
ALDE-ryhmän puolesta. - (NL) Arvoisa puhemies, on aina hankala tuoda esiin tiettyjä kohtia tämänkaltaisesta päätöslauselmasta, koska tällaisesta päätöslauselmasta tulee helposti varsinainen joulukuusi. Esittelijä on tehnyt erittäin hyvää työtä, ja hänen juuri esittämiensä näkökohtien, jotka koskivat esimerkiksi kuolemanrangaistusta, on oltava kaikkien ihmisoikeuksien alan ponnistelujemme ehdoton painopiste. Hän totesi tämän aivan oikein.
<P>
Minusta on kiinnitetty liian vähän huomiota myös kysymykseen naisten osallistumisesta ihmisoikeustoimiin etenkin, kun otamme huomion naisten roolin ihmisoikeuksien puolustajina. Ryhmäni ei mene niin pitkälle, että haluaisimme tässä yhteydessä puuttua seksistiseen kielenkäyttöön. En usko, että voimme ratkaista tällaisia ongelmia jonkinlaisella kapulakielellä tai poliittisella korrektiudella, mutta on hyvä, että tätäkin ongelmaa käsitellään.
<P>
Sama koskee myös lapsia. Päätöslauselmassa todetaan joitain erittäin hyviä näkökohtia lapsista, ja viittaan erityisesti kohtaan lapsiseksiturismista. Tästä erityisestä aiheesta haluaisin sanoa, että olemme joidenkin muiden Euroopan parlamentin jäsenten kanssa käynnistäneet kampanjan, jonka yli 37 000 henkeä on nyt allekirjoittanut internetissä. Tilanne on valitettavasti edelleen se, että sadat eurooppalaiset miehet lentävät Kaakkois-Aasiaan, Latinalaiseen Amerikkaan ja Afrikkaan joka viikko ja käyttävät hyväksi lapsia, joskus hyvin pieniä lapsia, joten on korkea aika, että Eurooppa toteuttaa toimia tällä alalla.
<P>
Olen iloinen, että komission jäsen Barrot on tänään läsnä, koska erityisesti hän on pannut päänsä peliin ja esittänyt joitain erittäin hyviä ehdotuksia. Tämä lähettää mielestäni tärkeän viestin.
<P>
Ihmisoikeudet ovat edelleen eräänlainen Euroopan ulkopolitiikan Tuhkimo. Kun tarkastelemme ulkopolitiikkaamme, voimme nähdä, että siinä käsitellään edelleen erityisesti kaupan helpottamista koskevia kysymyksiä ja vastaavia asioita. Minusta ihmisoikeuksille on annettava enemmän painoarvoa. Lisäksi kehotan erityisesti komissiota kiinnittämään enemmän huomiota Internetin sensurointia koskevaan ongelmaan, koska parlamentin neljän suurimman ryhmän jäsenet ovat käynnistäneet tässä asiassa aloitteen "Global Online Freedom Act" -lainsäädännöstä, joka perustuu Yhdysvaltojen kongressin tekemiin ehdotuksiin.
<P>
Tietääkseni esimerkiksi komission jäsenet Reding ja Ferrero-Waldner ovat osoittaneet kiinnostusta asiaan. Toivon, että saamme todella aikaan joitain konkreettisia ehdotuksia tässä asiassa, sillä vaikka varojen välitön myöntäminen on tärkeää, meidän on oltava myös valmiita edistämään ihmisoikeuksia ja demokratiaa koskevaa eurooppalaista lähestymistapaa.
<SPEAKER ID="299" NAME="Konrad Szymański" LANGUAGE="PL">
Arvoisa puhemies, jälleen kerran käsittelemme ihmisoikeuksia koskevaa mietintöä, joka on laadittu ideologisten näkökohtien perusteella. Tämän päivän vasemmistolainen ideologia sulkee silmänsä maailman eri alueiden uskonnonvapautta koskevilta kysymyksiltä. Kristittyjä vainotaan Kiinassa, Intiassa, Iranissa, Vietnamissa, Venäjällä ja viime aikoina myös Pakistanissa. Yleismaailmallisen ihmisoikeuksien julistuksen 18 artiklan ja eurooppalaisen yleissopimuksen 9 artiklan selkeistä määräyksistä huolimatta vasemmisto ei ole kiinnostunut uskonnonvapaudesta. Sen sijaan vasemmistolainen ideologia keskittyy pakonomaisesti seksuaalisten vähemmistöjen syrjimättömyyden periaatteeseen, jota ei ole niin vahvasti kirjattu kansainväliseen oikeuteen.
<P>
Euroopan liberaalidemokraattien liiton ryhmän ehdotus hyökätä pyhää isää Benedictus XVI:tä vastaan hänen Afrikassa antamien lausuntojensa vuoksi on todella kummallista. Vaikuttaa siltä, että liberaalit ovat unohtaneet periaatteen kirkon ja julkisen elämän erottamisesta, mistä he usein muistuttavat meitä. Tänään on käynyt ilmi, että liberaalit haluavat uskonnollisten laitosten alistuvan valtion ja julkisen vallan alle. Tämä kehotus kohdistuu kirkon vapautta ja sananvapautta vastaan, ja tämän ehdotuksen hyväksyminen merkitsee, että äänestämme mietintöä vastaan.
<SPEAKER ID="300" NAME="Hélène Flautre">
Verts/ALE-ryhmän puolesta. - (FR) Arvoisa puhemies, Raimon Obiols i Germàn laatima vuosikertomus on erinomainen. Sen ja kaikkien ihmisoikeuksien alivaliokunnan tällä parlamenttikaudella toteuttamien toimien tavoite on poistaa sanojen ja tekojen välinen kuilu Euroopan ulkoisessa toiminnassa sekä kitkeä kaikki epäjohdonmukaisuudet ja heikkoudet politiikastamme alkaen jäsenvaltioista, jotka ovat liian usein ristiriidassa kansainvälisen oikeuden kanssa. Ei riitä, että mainitsemme maahanmuuttajien kohtelun, yhteistyön CIA:n salaisten lentojen kanssa tai sen, että emme ole ratifioineet kansainvälisiä yleissopimuksia.
<P>
Myös neuvoston vaatimukset ovat epäjohdonmukaisia. Miten voidaan selittää se, että neuvosto ei ole vielä antanut vapaita käsiä panna täytäntöön Israelin kanssa tehdyn assosiaatiosopimuksen 2 artiklaa havaitseviemme jatkuvien loukkausten jälkeen? Toimintalinjamme ovat lokeroituneet. Niistä puuttuu näin ollen kokonaisvaltainen näkökulma, ne eivät ole yhdentyneitä, ja välineemme eivät ole optimoituja eikä niitä ole asetettu järjestykseen. On käsittämätöntä, että neuvosto on julkaissut tiedonannon, jossa se pitää myönteisenä Tunisian kanssa perustettua ihmisoikeuksien alikomiteaa, vaikka emme voi edelleenkään tukea maan ihmisoikeusaktivisteja Tunisian asettamien esteiden vuoksi.
<P>
Olemme esittäneet peräkkäisissä valiokunta-aloitteisissa mietinnöissämme suosituksia, kuten valtiokohtaisten ihmisoikeusstrategioiden laatimista ja parlamentin jäsenten suorempaa osallistumista toimintalinjoihin, ja olemme onnistuneet saamaan aikaan muutoksia. Tällä viittaan esimerkiksi kidutusta koskeviin suuntaviivoihin.
<P>
Ihmisoikeusaktivisteja suojellaan tällä hetkellä paremmin, ja pidän myönteisenä, että neuvosto ja komissio tarkastelevat nyt ihmisoikeuslausekkeita. Haluaisin tässä yhteydessä muistuttaa, että me haluaisimme, että tämä lauseke muotoillaan uudelleen. Haluaisimme, että vuoropuhelun avaamista koskeva mekanismi toteutetaan ja että se sisältyy järjestelmällisesti kaikkiin Euroopan unionin sopimuksiin.
<P>
Olemme olleet viiden vuoden ajan valmiita tekemään yhteistyötä neuvoston ja komission kanssa unionin politiikan parantamiseksi. Tämä työ on käynnissä ainakin tällä hetkellä, ja haluaisin kiittää niitä lämpimästi, koska niiden ja kollegoiden panos on ollut välttämätöntä tämän asian menestymiseksi sekä uskottavuuden lisäämiseksi tällä alalla.
<SPEAKER ID="301" NAME="Erik Meijer">
GUE/NGL-ryhmän puolesta. - (NL) Arvoisa puhemies, voimme nähdä Euroopan ulkopuolisessa maailmassa, että hallitukset surmaavat ihmisiä sellaisten tekojen vuoksi, joita me emme pidä rangaistavina tai joista annettava rangaistus on hyvin lievä. Yhä edelleen hallinnot pyrkivät takertumaan valtaan väkivaltaan turvautumalla, yhä edelleen ihmisiä syrjitään, ja he elävät kurjuudessa ja nöyryyttävissä oloissa köyhyysrajan alapuolella.
<P>
Yhä edelleen on valtiota vailla olevia kansoja, jotka tuntevat, että hallitukset heidän kotivaltioissaan haluaisivat heidän mieluiten lähtevän maasta ja tekemään tilaa enemmistöryhmään kuuluville. On hallituksia, jotka eivät välitä joistain kansalaisryhmistään ja kieltäytyvät ratkaisemasta heidän ongelmiaan.
<P>
Olemme samaa mieltä EU:ssa, että tätä ei voida hyväksyä, mutta kuitenkin me edelleen toimimme kahden mittapuun mukaisesti. Valtioilta, joiden ystävyyden haluamme säilyttää, koska ne ovat suuria ja taloudellisesti tehokkaita, tai ne ovat tärkeitä kauppakumppaneita tai joita pidämme liittolaisinamme, ei vaadita samaa kuin pieniltä valtioilta, joilla ei ole valtaa. Tämä on saatava päättymään. Muutoin ihmisoikeusrikkomuksia koskevien tilastojemme luotettavuus asetetaan kyseenalaiseksi.
<SPEAKER ID="302" NAME="Bastiaan Belder">
IND/DEM-ryhmän puolesta. - (NL) Arvoisa puhemies, Euroopan unionin ja Kiinan suhteiden valvonnasta vastaavana esittelijänä minua ilahduttaa suuresti, että esillä olevan mietinnön 80 ja 87 kohdassa kiinnitetään paljon huomiota Kiinan ihmisoikeustilanteen vakavuuteen. Kuitenkin yksi erittäin vakava ihmisoikeusrikkomus Kiinan kansantasavallassa ei sisälly mietintöön, ja tarkoitan tällä psykiatristen toimien väärinkäyttöä poliittisia toisinajattelijoita vastaan.
<P>
Tällainen terveydenhoidollisen toimen väärinkäyttö tunnetaan nimellä ankang, mikä tarkoittaa huolestuttavalla tavalla "terveyttä levon välityksellä", ja tämä on totta: jos ihmisiltä viedään taju rauhoituslääkkeillä, he ovat levossa. Kiina on aina virallisesti kiistänyt jyrkästi kaikki syytökset mietinnössäni mainitusta ankang-järjestelmästä. Haluaisin kuitenkin mielelläni saada komissiolta tietoja Beijingin hallituksen poliittisiin tarkoituksiin soveltamasta psykiatrian väärinkäytöstä.
<P>
Minusta oli mielenkiintoista kuulla puheenjohtajavaltio Tšekin juuri esittämä ilmoitus, että ensi viikolla järjestetään ihmisoikeuskokous. Haluaisin sen vuoksi pyytää puheenjohtajavaltio Tšekiltä, että psykiatrian väärinkäyttö Kiinassa otetaan kyseisen kokouksen esityslistalle. Olisin kiitollinen tästä erityisesti sen vuoksi, että Kiina kiistää tämän seikan.
<P>
Arvoisa puhemies, haluaisin lopuksi todeta, että vierailin vuosi sitten Kiinassa henkilökohtaisesti ja sain tietooni asioita, joita protestanttisten kirkkojen jäsenet olivat joutuneet kokemaan. Kaikkia, jotka osoittivat halunsa puhua ulkomaalaiselle, rangaistiin pitkällä kuulustelulla poliisilaitoksella tai heitä peloteltiin etukäteen. Onneksi ne kolme kiinalaista, joiden kanssa puhuin myöhemmin, vapautettiin melko nopeasti.
<P>
Tällaisia tapauksia voidaan ehkäistä, kun komissio ja parlamentti toteuttavat asianmukaisia toimia, kuten Georg Jarzembowski totesi. Kiitän häntä, että hän mainitsi tämän. Tämä on minulle kiistaton todiste siitä, että Euroopan unioni voi suojella tehokkaasti ihmisoikeuksia. Tämä antaa meille toivoa tulevaisuudesta.
<SPEAKER ID="303" NAME="José Ignacio Salafranca Sánchez-Neyra" AFFILIATION="PPE-DE">
(ES) Arvoisa puhemies, Raimon Obiols i Germàn esittelemä mietintö ihmisoikeuksista maailmassa osoittaa, että Euroopan parlamentti on täysin ja jatkuvasti sitoutunut ihmisoikeuksien puolustamiseen kaikkialla maailmassa. Olen todennut monesti, että niitä ei ole puolustettava vain yhdellä alueella, valtiossa tai mantereella, vaan niitä on puolustettava maailmanlaajuisesti.
<P>
Tässä ihmisoikeuksien tilannetta koskevassa mietinnössä tarkastellaan tilannetta eri valtioissa, kuten Iranissa, Kiinassa tai Venäjällä, Guantánamossa ja muissa valtioissa, kuten Kuubassa, jossa perusoikeuksien käyttäminen ei ole sallittua. Tällainen kysymys oli se, että "Damas de Blanco" -ryhmää ("Naiset valkoisissa") ei päästetty hakemaan Saharov-palkintoa, saapumaan tänne tai lähtemään kotivaltiostaan. Vastaavia väärinkäytöksiä esiintyy myös muissa valtioissa, kuten Nicaraguassa ja Venezuelassa, joista on tehty erillinen päätöslauselma, mistä äänestetään huomenna. Tämä tilanne osoittaa meille, että olemme ponnisteluistamme huolimatta kaukana ihmisoikeuksien toteutumisesta kaikkialla maailmassa.
<P>
Arvoisa puhemies, haluaisin viitata tarkistukseen, jonka eräät kollegani esittävät. He pyysivät tuomitsemaan erään instituution - jonka yli kahden tuhannen vuoden aikana mahdollisesti suorittamista virheistä on esitetty monesti anteeksipyyntöjä - johtajan, joka on todella sitoutunut ihmisarvon puolustamiseen. Se, että paavi, joka on satojen miljoonien henkilöiden hengellinen johtaja ja suvereenin valtion päämies, ei voi esittää mielipidettään herkästä ajankohtaisesta asiasta ilman, että hänet tuomitaan, on minusta suoraan sanoen suvaitsematonta. Arvoisa puhemies, minusta tämä tarkistus on järkyttävä.
<P>
Olen työskennellyt tämän tarkistuksen laatijoiden kanssa muissa yhteyksissä, mutta minun mielestäni he ovat nyt tällä tarkistuksella sotkeneet asiaan epäolennaisia seikkoja. Mielestäni olennainen asia on se, että muiden mielipiteitä kunnioitetaan, vaikka ne eivät olisi samoja kuin omamme, ja että ketään ei tuomita. Arvoisa puhemies, tämä merkitsee myös, että taulusta lankeavaa varjoa ei erehdytä pitämään itse tauluna.
<SPEAKER ID="304" NAME="Maria Eleni Koppa" AFFILIATION="PSE">
(EL) Arvoisa puhemies, Euroopan parlamentin keskustelu maailman ihmisoikeustilanteesta on yksi poliittisen prosessin tärkeimmistä aloista. Euroopan unioni voi kuitenkin käyttää vaikutusvaltaansa ihmisoikeuksien puolustamiseksi maailmassa ainoastaan, jos se toimii itse esimerkkinä tällä alalla.
<P>
Ihmisoikeuslausekkeen sisällyttäminen kaikkiin neuvotteluihin on suuri voitto, mutta sen tuloksia on arvioitava säännöllisin väliajoin, jotta toimintalinjoja ja aloitteita voidaan mukauttaa.
<P>
Kuolemanrangaistuksen ja kidutuksen poistaminen on yleisesti ottaen tärkein painopisteemme, ja unionin on tehostettava toimiaan näillä aloilla. Lopuksi emme saa unohtaa, että vuosi 2008 päättyi traagisiin tapahtumiin Gazassa, jossa ihmisoikeuksia rikottiin räikeästi ja jossa Israelin joukot käyttivät kokeellisia ja kiellettyjä aseita.
<P>
Euroopan parlamentilla on velvollisuus vaatia, että tämä asia selvitetään täydellisesti. Meidän on valvottava tiiviisti tutkimusta ja asetettava kansainvälisen humanitaarisen oikeuden rikkomuksiin syyllistyneet vastuuseen. Kansainvälinen yhteisö ei saa missään tapauksessa sallia sotarikoksia riippumatta siitä, missä niitä suoritetaan ja kuka niihin syyllistyy. Haluan lopuksi kiittää esittelijää hänen tekemästään erinomaisesta työstä.
<SPEAKER ID="305" NAME="Milan Horáček" AFFILIATION="Verts/ALE">
(DE) Arvoisa puhemies, hyvät parlamentin jäsenet, haluan aluksi kiittää esittelijä Raimon Obiols i Germàa hänen erittäin hyvästä mietinnöstään.
<P>
Ihmisoikeustilanne näyttää erittäin synkältä monissa maailman valtiossa. Tämä koskee myös Eurooppaa, kun ajattelemme esimerkiksi Valko-Venäjän tilannetta. Euroopan unionin on tehostettava ihmisoikeuspolitiikan täytäntöönpanoa koskevia toimia kaikilla aloilla ja asetettava selkeät vaatimukset. Me katsomme, että ihmisoikeudet ovat jakamattomia. Tämä voidaan ottaa huomioon esimerkiksi Venäjän kanssa tehtävää uutta sopimusta koskevissa neuvotteluissa siten, että otetaan käyttöön sitova ihmisoikeuslauseke, joka vaikuttaa neuvottelujen kaikkiin osa-alueisiin.
<P>
Haluaisin jälleen kerran ehdottaa, että ihmisoikeuksien alivaliokunnasta olisi tehtävä pysyvä valiokunta.
<SPEAKER ID="306" NAME="Tunne Kelam" AFFILIATION="PPE-DE">
(EN) Arvoisa puhemies, maailman ihmisoikeustilanne näyttää synkältä, ja monet suuret valtiot, jotka ovat EU:n tärkeitä kumppaneita, on mainittu. Siksi on tärkeää, että parlamentin päätöslauselmassa vaaditaan, että kahdenvälisten sopimusten soveltamisessa kiinnitetään enemmän huomiota ihmisoikeuksiin ja ennen kaikkea poliittisiin oikeuksiin jopa silloin, kun on kyse tärkeistä kauppakumppaneista.
<P>
Kysymys kuuluu: mitä voimme tehdä käytännössä tämän tilanteen korjaamiseksi? Ehkäpä meidän pitäisi pyrkiä ensiksi poistamaan EU:sta Schröderin vaikutus. Demokraattiset valtiot eivät voi kuitenkaan välttää omalta osaltaan vastuuta tästä suuressa osassa maailmaa vallitsevasta synkästä tilanteesta.
<P>
Voimme tarkastella esimerkiksi Venäjän tilannetta. Parlamentti antaa EU:n ja Venäjän välisistä ihmisoikeusneuvotteluista järkyttävän johtopäätöksen. EU ei ole onnistunut saamaan aikaan mitään muutosta Venäjän politiikassa erityisesti oikeuslaitoksen riippumattomuuden sekä ihmisoikeuksien puolustajien ja poliittisten vankien kohtelun alalla. Hodorovskin tapaus on vain symbolinen. Yhden kuukauden tapahtumat hänen toisessa oikeudenkäynnissään ovat osoittaneet, mitä muutoksia edellisen kuuden vuoden aikana on saavutettu. Rikosasioista vastaava oikeuslaitos on täysin valtiovallan alaisuudessa.
<P>
Haluaisin lopuksi tähdentää parlamentin viestiä siitä, että neuvoston on vastattava hyvin selkeällä tavalla erityisesti parlamentin kiireellisiin päätöslauselmiin. Euroopan parlamentti edustaa parhaalla mahdollisella tavalla planeettamme demokraattista omaatuntoa. Se reagoi nopeasti ja päättäväisesti inhimillisiin tragedioihin ympäri maailmaa. Neuvoston on kuitenkin reagoitava nopeasti ja myönteisellä tavalla, jotta meillä on todellista valtaa vaikuttaa ihmisoikeustilanteeseen. Kyseessä on usein myös arvojen ja taloudellisen edun välinen ongelma.
<SPEAKER ID="307" NAME="Georg Jarzembowski" AFFILIATION="PPE-DE">
(DE) Arvoisa puhemies, Euroopan kansanpuolueen (kristillisdemokraatit) ja Euroopan demokraattien ryhmä kehottaa Kiinan hallitusta ja kommunistista puoluetta harjoittamaan rakentavasti tulevaa ihmisoikeusvuoropuhelua. Tämä liennyttäisi huomattavasti EU:n ja Kiinan välisiä suhteita. Olemme aidosti kiinnostuneita kahdenvälisten suhteiden parantamisesta. Tämän vuoropuhelun on kuitenkin oltava rehellistä. Meidän on siksi puolustettava oikeutettuja vaatimuksiamme Kiinan suhteen. Mielestämme ihmisoikeuksien puolustaja Hu Jia olisi vapautettava välittömästi. Tiibetiläisten uskonnollisen johtajan Dalai Laman kanssa käytäviä keskusteluja olisi jatkettava. Kiinassa sijaitseva Tiibetin alue olisi avattava toimittajille ja YK:n ihmisoikeusasiantuntijoille.
<P>
Minun mielestäni Kiinan kansantasavalta osoitti olympiakisoja ennen, että se voi myöntää enemmän vapautta lehdistölle ja samalla säilyttää maan vakauden. Sillä pitäisi olla nyt rohkeutta aloittaa uudistuksia, jotka koskevat uudelleenkoulutusleirejä, syytettyjen oikeuksia, kuolemanrangaistusta, uskonnonvapautta ja kokoontumisvapautta. Sen olisi todella parannettava näitä ihmisoikeuksia ja keskusteltava kanssamme.
<SPEAKER ID="308" NAME="Robert Evans" AFFILIATION="PSE">
- (EN) Arvoisa puhemies, kiitän esittelijää ja muita kollegoitani. Tämän mietinnön on kuitenkin oltava enemmän kuin sanoja asiakirjassa. Kyseessä olisi oltava toimintasuunnitelma. Sen 1 kohdassa todetaan seuraavaa: "katsoo, että EU:n on edistettävä johdonmukaista ja yhtenäistä politiikkaa ihmisoikeuksien ylläpitämiseksi ja edistämiseksi kaikkialla maailmassa, ja korostaa tarvetta harjoittaa tätä politiikkaa entistä tehokkaammin". Haluaisin kiinnittää huomion Sri Lankan tilanteeseen, ja monia kohtia mietinnöstä voidaan soveltaa siihen.
<P>
Mietinnön 63 kohta koskee lapsisotilaiden värväämistä. Pidän sitä erittäin valitettavana, ja olen varma, että kollegani ovat samaa mieltä. Muistaakseni 48 kohta koskee kuolemanrangaistusta. Sri Lankan hallitus on surmannut vuoden alusta lähtien noin 5 000 siviilihenkilöä omalla alueellaan: tämä merkitsee käytännössä kuolemanrangaistusta ja viattomien kansalaisten kuolemista. Sri Lankan hallitusta ja sen sotavoimia on syytetty monista omaan väestöönsä kohdistuvista ihmisoikeusrikkomuksista, sairaaloiden pommittamisesta, laittomien aseiden käytöstä vastoin humanitaaristen ja lääkinnällisten...
<P>
(Puhemies keskeytti puhujan.)
<SPEAKER ID="309" NAME="Andrzej Wielowieyski" AFFILIATION="ALDE">
(FR) Arvoisa puhemies, ymmärrän hyvin Euroopan liberaalidemokraattien liiton ryhmän kollegoideni esittämän tarkistuksen 2 aidsin vastaisesta taistelusta ja haluaisin korostaa, että olen yleisesti ottaen samaa mieltä sen perusteista.
<P>
Vastustan kuitenkin tätä tarkistusta. Katolinen kirkko on jäsenvaltioista riippumaton ja sillä on oikeus torjua aidsia omalla tavallaan, vaikka me olemme sitä mieltä, että tämä voitaisiin tehdä paremmin.
<P>
Olennaista on se, että ei ole oikeudenmukaista tai järkevää kohdistaa hyökkäystä paavia vastaan juuri ennen Euroopan parlamentin vaaleja. Tämä voi jakaa syvemmin yhteiskuntiamme, ja monet henkilöt voivat asettaa kyseenalaiseksi osallistumisensa arvon.
<P>
Olisi vakava erehdys, jos parlamentti tuomitsee jyrkästi miljoonien uskonnollisten henkilöiden johtajan.
<SPEAKER ID="310" NAME="Árpád Duka-Zólyomi" AFFILIATION="PPE-DE">
- (SK) Tunnen Kuuban tilanteen hyvin, ja haluaisin esittää siitä joitain näkökohtia. Mielestäni on erittäin tärkeää säilyttää 84 ja 96 artikla mietinnössä. Euroopan parlamentti vahvisti jälleen kerran 84 artiklassa kantansa kuubalaisista Saharov-palkinnon saajista, Oswaldo Paya Sardinasista ja "Damas de Blanco" -ryhmästä ("Naiset valkoisissa"). Mietinnön 96 artiklassa suhtaudutaan myönteisesti ihmisoikeusvuoropuhelun käynnistämiseen Latinalaisen Amerikan valtioiden kanssa ja siinä pyydetään poliittisten vankien vapauttamista sekä ihmisoikeuksien valvontaa.
<P>
Haluaisin huomauttaa, että mietinnössä käsitellään vain kahta ihmisoikeusrikkomusta Kuubassa, vaikka siihen voitaisiin lisätä niitä vielä kymmenittäin. Esimerkki on 39-vuotias Librado Linares Garcia, "mustan kevään" uhri ja yhden "Naiset valkoisissa" -ryhmän jäsenen aviomies, joka kärsii vankilassa useista sairauksista, kuten silmätulehduksesta, joka on johtanut yhden silmän näkökyvyn vähittäiseen heikkenemiseen ja joka on levinnyt toiseenkin silmään. Tälle miehelle ei ole annettu mitään terveydenhoitopalveluita vankilassa.
<SPEAKER ID="311" NAME="Marios Matsakis" AFFILIATION="ALDE">
(EN) Arvoisa puhemies, jos esitämme toisista uskottavaa kritiikkiä, on ensin kritisoitava itseämme. Tässä yhteydessä, jos tuomitsemme ihmisoikeusrikkomukset muualla maailmassa, meidän on pidettävä mielessä EU:ssa tapahtuvat ihmisoikeusloukkaukset.
<P>
Annan teille kaksi esimerkkiä. Ensinnäkin ehdokasvaltio Turkin sotilaat ovat miehittäneet 35 vuoden ajan Kyproksen pohjoisosaa ja karkottaneet väkivaltaisesti 200 000 henkeä kodeistaan. Turkin armeijan miehittämällä Kyproksen alueella on tuhottu yli 500 kristittyjen kirkkoa ja luostaria, ja satoja hautausmaita on häpäisty. Tällä hetkellä 1 600 EU:n kansalaista on kateissa Turkin vuonna 1974 suorittaman Kyproksen miehityksen vuoksi.
<P>
Toinen esimerkki on Yhdistynyt kuningaskunta. Tämä jäsenvaltio pitää itsemääräämisoikeutensa piirissä kahta siirtokuntaa Kyproksella: Akrotirin ja Dekelian alueita. Tuhannet alueella asuvat siviilihenkilöt, EU:n kansalaiset, joutuvat...
<P>
(Puhemies keskeytti puhujan.)
<SPEAKER ID="312" NAME="Sophia in 't Veld" AFFILIATION="ALDE">
(EN) Arvoisa puhemies, olen hieman yllättynyt, että tarkistustani pidetään järkyttävänä ja mahdottomana hyväksyä. Minusta kukaan ei ole kritiikin yläpuolella, ei edes paavi, ja parlamentti arvosteli aina voimakkaasti Yhdysvaltojen sananvapautta rajoittavia toimia Bushin hallinnon aikana. Ne eivät edes menneet yhtä pitkälle kuin paavin lausunnot. Paavin olisi tiedettävä, että hän on erittäin tärkeä ja vaikutusvaltainen uskonnollinen johtaja ja että hänen sanoillaan on suuri vaikutus. Ne voivat suoraan tai epäsuorasti johtaa siihen, että tuhannet tai jopa miljoonat henkilöt kuolevat aidsin vuoksi. Mielestäni on aivan oikein, että parlamentin olisi kritisoitava sitä.
<P>
Toiseksi EU on aina ollut ihmisoikeuksien liikkeellepaneva voima, mutta me olemme menettämässä uskottavuutemme. Olemme menettäneet edellisen kahdeksan vuoden aikana moraalista vaikutusvaltaamme, koska tuimme tapaa, jolla Yhdysvallat torjui terrorismia. Mielestäni on korkea aika, että EU seuraa Obaman hallinnon esimerkkiä ja selventää rooliamme terrorismin vastaisessa taistelussa.
<SPEAKER ID="313" NAME="Jan Kohout">
neuvoston puheenjohtaja. - (EN) Arvoisa puhemies, ennen kuin aloitan loppupuheenvuoroni haluaisin kertoa jäsenille, millainen on Tšekin senaatissa Lissabonin sopimuksesta käytyjen keskustelujen lopputulos.
<P>
Olen iloinen voidessani kertoa, että suurin osa senaattoreista äänesti Lissabonin sopimuksen puolesta.
<P>
(Suosionosoituksia)
<P>
Paljon kiitoksia. Tämä on pieni ilonhetki puheenjohtajakaudellamme.
<P>
Jatkaakseni aiheesta, haluaisin jälleen kerran kiittää esittelijää ponnisteluistaan ja hänen vaikeasta työstään tämän mietinnön laadinnassa. Hän havaitsi useita painopisteitä, joita haluaisin käsitellä puheenvuorossani.
<P>
Kuolemanrangaistusta koskevassa kysymyksessä on selvää, että sen poistamisen on oltava sukupolvemme tavoite.
<P>
Pidän naisten oikeuksia erityisen tärkeänä etenkin, kun otetaan huomioon se, että EU:n osallistuu tiiviimmin ETTP-operaatioihin ja tehtäviin alueilla, joilla naiset ovat edelleen uhattuina ja kärsivät pahimmista ihmisoikeusloukkauksista. Tarkoitan erityisesti Kongon demokraattista tasavaltaa ja Afganistania, joissa meillä on EU:n operaatioita ja joissa meidän on tehtävä kaikkemme tilanteen parantamiseksi.
<P>
Yksi keskeisistä sisäisistä haasteistamme on ihmisoikeuksien laajempi valtavirtaistaminen ETTP:hen ja YUTP:hen, minkä mainitsin keskustelun aikana. Puheenjohtajavaltiot ja ihmisoikeuksista vastaava korkeana edustajana toimiva pääsihteerin henkilökohtainen edustaja ovat jatkaneet ihmisoikeuksien valtavirtaistamista asiankuuluviin maantieteellisiin ja teemakohtaisiin työryhmiin ja poliittiseen vuoropuheluun.
<P>
Puheenjohtajavaltio jatkaa edellisten puheenjohtajavaltioiden ponnisteluja ihmisoikeuksien valtavirtaistamiseksi erityisedustajan toimiin sekä ETPP:n operaatioihin. Tässä yhteydessä Javier Solanan henkilökohtainen edustaja Konka järjesti seminaarin EU:n erityisedustajien ja korkeiden edustajien kanssa keskeisistä kysymyksistä, ja siinä pyrittiin antamaan heille välineitä päivittäiseen työhönsä ihmisoikeuksien edistämiseksi.
<P>
Lopuksi olemme todenneet, että yleismaailmallisten ihmisoikeuksien turvaaminen on yksi suurimmista haasteistamme kansainvälisellä näyttämöllä.
<P>
Minusta meidän olisi tehostettava ponnistelujamme hallituksien tavoittamiseksi. Meidän on tuettava kehittyviä kansalaisyhteiskunnan järjestöjä ja ihmisoikeuksien puolustajia, jotka ovat parhaita valtioiden sisällä toimivia ihmisoikeuksien turvaamisen puolestapuhujia. Demokratiat ovat paljon velkaa kansalaisista koostuville kehittyville liikkeille, kuten oman maani Charter 77:lle, ja ne voivat olla muutoksien toteuttamisessa tärkeässä asemassa.
<SPEAKER ID="314" NAME="Jacques Barrot" LANGUAGE="FR">
Haluaisin ensiksi ilmoittaa, että olen tyytyväinen näistä hyvistä uutisista takaiskujen jälkeen. Tällä avataan tie Lissabonin sopimukselle, ja olemme halunneet sitä jo pitkään. Siihen sisältyy myös perusoikeuskirja, jota en unohda tässä keskustelussa.
<P>
Olen myös erittäin kiitollinen, että Euroopan parlamentista on tullut puolestapuhuja kaikille ihmisoikeuksien puolustamista koskeville oikeutetuille pyynnöille. Minun on sanottava, että olemme Euroopan unionissa ylpeitä siitä, että meillä on parlamentti, joka kuuntelee maailman ongelmia, jotka koskevat ihmisoikeuksia, lasten oikeuksia ja väkivallasta ja syrjinnästä kärsivien naisten oikeuksia.
<P>
Mainitsitte kaikki nämä käynnissä olevat hankkeet esittelijän Raimon Obiols i Germàn erinomaisen mietinnön pohjalta. Haluaisin vielä kerran kiittää häntä. Haluaisin sanoa, kuinka paljon me toivomme, että tämä yhteistyö Euroopan parlamentin kanssa jatkuu. Komission jäsen Ferrero-Waldner olisi ehkä ilmaissut minua paremmin, miten EU:n ulkopolitiikan lähtökohtana olisi oltava monet eri arvot, ja näitä arvoja on palautettu mieliin Euroopan parlamentin puheenvuoroissa.
<P>
Haluaisin sanoa, että vastustan ehdottomasti kuolemanrangaistusta ja kidutusta. Haluaisin tältä osin kuitenkin korostaa, että Euroopan unioni on pannut tyytyväisinä merkille Yhdysvaltojen presidentin Obaman toimet tiettyjen ylilyöntien päättämiseksi. Näihin ylilyönteihin on syyllistytty luultavasti terrorismin torjunnan vuoksi. Tämä on tärkeä seikka ja sen pitäisi edelleen vahvistaa päättäväisyyttämme kaikenlaisen kidutuksen torjumiseksi maailmassa. Tämä on henkilökohtainen sitoumukseni, ja se on lähellä sydäntäni.
<P>
Haluaisin myös korostaa Euroopan unionin roolia monissa avunanto- ja tarkkailutehtävissä, joilla luonnollisesti myötävaikutetaan demokratian puolustamiseen ja edistämiseen kaikkialla maailmassa. Olemme tietoisia demokratian ja ihmisoikeuksien kunnioittamisen välisestä suhteesta. Tämäkin on mielestäni kunniaksi Euroopan unionille.
<P>
Olisin voinut vastata tarkempiin lapsia koskeviin kysymyksiin. Komissiossa hyväksyttiin aloitteestani lasten seksuaalisen hyväksikäytön torjumista koskevan puitepäätöksen uudelleentarkastelu, jotta - koska asiaan viitattiin eräässä puheenvuorossa - jäsenvaltiomme voivat nostaa syytteen seksiturismista, vaikka tekoihin ei syyllistytä Euroopassa. Tämä avaa tien hyvin toivottavalle puhdistusoperaatiolle tällä alalla.
<P>
En voi tarjota kaikkia vastauksia erinomaisiin puheenvuoroihinne, arvoisa puhemies, mutta minun on kiitettävä Euroopan parlamenttia sen valppaudesta tällä alalla. Tämä osoittaa sitä, mikä on parasta Euroopan yhteisössämme: sitoutumista yhteisiin arvoihin.
<SPEAKER ID="315" NAME="Raimon Obiols i Germà">
esittelijä. - (ES) Arvoisa puhemies, haluaisin esittää pari näkökohtaa hyvin nopeasti. Ensiksi paras politiikka ihmisoikeuksien alalla on epäilemättä se, jolla voidaan yhdistää ihmisiä. Sen vuoksi, jos mietinnöstä pitää tuoda esille viesti, joka on muita tärkeämpi, niin se on viesti yhtenäisyydestä. Tämä merkitsee ennen kaikkea EU:n jäsenvaltioiden yhtenäisyyttä, koska meillä on viime aikoina ollut tässä asiassa ongelmia, jotka olisi ratkaistava mahdollisimman nopeasti. Toiseksi se merkitsee toimielinten välistä yhtenäisyyttä ja kolmanneksi se merkitsee yhtenäisyyttä tai lähentymistä eri lähestymistapojen ja painopisteiden välillä.
<P>
Reaalipolitiikan - jossa suljetaan silmät ihmisoikeuksien rikkomiselta saatavan hyödyn vuoksi - ja välinpitämättömyyden välillä on poliittisen tahdon ja poliittisen älykkyyden tie, jota meidän on seurattava.
<P>
Toinen näkökohta on se, että jos kannatamme tehokkuutta, joka saadaan aikaan yhtenäisyydellä, niin huomenna äänestettävän mietinnön enemmistö on sitäkin suurempi ja tuleva täytäntöönpano on vieläkin tehokkaampaa. Tältä osin haluaisin sanoa, että kun äänestämme tarkistuksista, ensisijaisena tavoitteena olisi oltava mahdollisimman laaja enemmistö parlamentissa. Tämä ei ole henkilökohtainen syy, koska mietinnöt eivät kuulu tekijänoikeuden alaisuuteen, vaan syynä on toive poliittisesta tehokkuudesta tulevaisuudessa.
<SPEAKER ID="316" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
<P>
Ennen kuin käsitellään seuraavaa mietintöä, haluaisin käyttää tilaisuutta hyväkseni, koska johdan puhetta viimeistä kertaa ja mietintö koskee omaa valiokuntaani, hyvät parlamentin jäsenet, haluaisin läsnä ollessanne kertoa teille, kuinka paljon olen nauttinut yhteistyöstä kanssanne viimeisen 10 vuoden ajan, ja viimeiset viisi vuotta ovat olleet aivan poikkeuksellisia.
<P>
Haluaisin erityisesti kiittää komission jäsentä Barrot'ta, joka on tukenut meitä ystävällisesti, ystävällisellä arvovallallaan, ja olen hyvin kiitollinen valiokuntamme puheenjohtajalle Gérard Deprez'lle sekä kaikille kollegoilleni.
<P>
En aio mainita teitä kaikkia, mutta paikalla on Jeanine Hennis-Palsschaert, Sophia in't Weld, Jean Lambert, Simon Busuttil, Antonio Masip Hidalgo ja Bárbara Dührkop Dührkop; haluaisin kiittää teitä kaikkia ja jättää hyvästit. Ehkä minulla on tilaisuus nähdä teitä uudestaan. Tällä kertaa en johda puhetta. Luulen, että johdan vain puheen aloitusta ja sen jälkeen Edward McMillan-Scott jatkaa.
<P>
Toivon, että tämä käy teille... Kiitos.
<P>
(Suosionosoituksia)
<P>
Kirjallinen lausuma (työjärjestyksen 142 artikla)
<SPEAKER ID="317" NAME="Kinga Gál" AFFILIATION="PPE-DE">
kirjallinen. - (HU) Arvoisa puhemies, hyvät parlamentin jäsenet,
<P>
kun tarkastelemme ihmisoikeustilannetta vuonna 2008 ja otamme erityisesti huomioon asiaa koskevan EU:n politiikan, meillä on vielä aihetta huoleen.
<P>
Haluaisin tässä yhteydessä korostaa lasten oikeuksien tilannetta, joka on maailmanlaajuinen ongelma. Jotta turvaamme lasten oikeudet, emme saa keskittyä ainoastaan tiettyjen oikeuksien rikkomiseen, vaan meidän on keskityttävä myös epäsuoriin vaaroihin, kuten Internet-rikoksiin tai väkivaltaan tiedotusvälineissä.
<P>
Ihmisoikeuspolitiikkamme on perustuttava sen tunnustamiseen, että ihmisoikeusrikkomukset eivät ole vain joitain tavanomaisia tapauksia, joita sattuu ulkopuolisessa valtiossa. Valitettavasti myös EU:ssa on tällä hetkellä lukuisia tällaisia tapauksia.
<P>
Haluaisin viitata erityisesti tapahtumiin Budapestissa 23.lokakuuta 2006. Todistimme ihmisoikeuksien huomattavaa loukkaamista, kun poliisi harjoitti väkivaltaa rauhanomaiseen muistojuhlaan osallistuneita viattomia ihmisiä vastaan. Tästä on todisteena kuvanäyttely, johon voidaan tutustua tällä hetkellä täällä parlamentissa.
<P>
Meidän on tehtävä kaikkemme sen varmistamiseksi, että tällaiset tapahtumat eivät toistu. Meidän on ymmärrettävä, että meidän on jopa Euroopan unionissa jatkettava päivittäisiä toimia, joilla tuetaan perusihmisoikeuksia ja -vapauksia, demokratiaa, sananvapautta ja oikeusvaltion periaatetta.
