<CHAPTER ID="017">
Valmiiksi pakattujen tuotteiden nimellismäärät (keskustelu)
<SPEAKER ID="171" NAME="Puhemies">
Esityslistalla on seuraavana sisämarkkina- ja kuluttajansuojavaliokunnan suositus toiseen käsittelyyn neuvoston yhteisestä kannasta Euroopan parlamentin ja neuvoston direktiivin antamiseksi valmiiksi pakattujen tuotteiden nimellismääristä sekä neuvoston direktiivien 75/106/ETY ja 80/232/ETY kumoamisesta ja neuvoston direktiivin 76/211/ETY muuttamisesta (13484/1/2006 - C6-0039/2007 - (Esittelijä: Toubon).
<SPEAKER ID="172" NAME="Jacques Toubon " AFFILIATION="PPE-DE">
esittelijä. - (FR) Arvoisa puhemies, arvoisa komission varapuheenjohtaja, hyvät kollegat, sisämarkkina- ja kuluttajansuojavaliokunta suosittaa, että hyväksytte neuvoston yhteisen kannan muutettuna muutamilla tarkistuksilla. Näissä tarkistuksissa esitetään suojalauseketta siirtymäaikojen loppuun, säännöstä yksikköhinnoittelun jatkamiseksi, järjestelmää sen varmistamiseksi, että brittiläistä leipää voidaan edelleen pitää kaupan sen nykyisessä pakkauskoossa, sekä komission julkilausumaa, jolla selitetään ja taataan täsmällisesti sellaisten pullokokojen asteittainen käytöstä poistaminen, jotka jäävät määritelmien ulkopuolelle. Direktiivin ydintarkoituksena on kuitenkin toisaalta pakkauskokojen määrittämisen vapaus ja toisaalta pakollisista pakkausko'oista säätäminen viideksi vuodeksi maidolle, pastalle, voille ja kahville sekä kuudeksi vuodeksi valkoiselle sokerille. Tätä teille ehdotetaan.
<P>
Kuinka tähän päädyttiin? Euroopan parlamentti säilytti ensimmäisessä käsittelyssä oman selvityksensä perusteella tiettyjen tuotteiden pakolliset pakkauskoot, joihin sovellettaisiin pysyvästi poikkeusta komission ehdottamasta pakkauskokojen yleisestä vapauttamisesta. Komissio esitti periaatekannassaan tarkistetun ehdotuksen, joka oli täysin päinvastainen kuin parlamentin esittämä teksti. Tuossa vaiheessa onnistuin jatkamaan neuvotteluja komission ja neuvoston puheenjohtajavaltion Suomen kanssa. Puheenjohtajavaltio onnistui vahvistamaan yhteisen kannan, johon sisällytettiin joitakin Euroopan parlamentin ehdottamia poikkeuksia, kuitenkin ainoastaan tietyksi siirtymäajaksi.
<P>
Esitin tämän ehdotuksen pääkohtien hyväksymistä edellyttäen, että siihen lisättäisiin kaksi lisätaetta. Ensinnäkin se, että komissio voi ehdottaa tiettyjen kulutustavaroiden pakollisten kokojen jatkamista, jos kuluttajat kokevat tilanteen häiriytyvän siirtymäajan loputtua, ja toiseksi se, että jäsenvaltioita on kannustettava ulottamaan yksikköhinnoittelu myös lähikauppoihin. Näin sisämarkkina- ja kuluttajansuojavaliokunta päätti ehdotukseni perusteella, ja näin sovimme myös neuvoston ja komission kanssa viime viikkoina järjestettyjen kaksien kolmikantaneuvottelujen jälkeen.
<P>
Hyvät kollegat, voimme tehdä kolme päätelmää tästä lainsäädäntäprosessista. Ensinnäkin olemme toteuttaneet tässä yhteydessä ensi kertaa vaikutustenarvioinnin. Arviointi teetettiin riippumattomalla elimellä, ja parlamentti käytti menettelyä nyt ensimmäistä kertaa. Menettely on mielestäni tulevaisuuden kannalta erittäin lupaava. Toiseksi olemme toiminnallamme osoittaneet, ettei parempi lainsäädäntö tarkoita välttämättä sitä, että luovutaan kaikesta sääntelystä. Kolmas päätelmäni on nimittäin se, että olemme tässä keskustelussa ottaneet tarkkaan huomioon kuluttajien ja etenkin heikommassa asemassa olevien kuluttajien tarpeet.
<P>
Hyvät kollegat, tästä syystä ehdotan parlamentille, että se äänestää huomenna sisämarkkina- ja kuluttajansuojavaliokunnan hyväksymien kolmen tarkistuksen puolesta.
<SPEAKER ID="173" NAME="Günter Verheugen">
komission varapuheenjohtaja. (DE) Arvoisa puhemies, hyvät parlamentin jäsenet, haluan aivan aluksi kiittää jäsen Toubonia rakentavasta työstä, jota hän on tehnyt tämän erittäin vaikean lainsäädäntöehdotuksen parissa. Olen täysin samaa mieltä kaikesta hänen juuri sanomastaan, etenkin päätelmistä, joita asian käsittelyn perusteella voidaan tehdä. Haluan vielä lisätä erään seikan. Toivon todella, että neuvosto noudattaa parlamentin esimerkkiä ja toteuttaa jatkossa vaikutustenarvioinnin aina, kun se tekee tarkistuksia lainsäädäntöehdotuksiin. Tämä auttaisi meitä suuresti meneillään olevassa paremman lainsäädännön antamisprosessissa.
<P>
Tämä on itse asiassa vain yksi osa komission ja kaikkien muiden toimielinten parhaillaan toteuttamaa hanketta, joka koskee parempaa lainsäädäntöä. Alussa selvänä poliittisena tavoitteenamme oli EU:n voimassa olevan lainsäädännön parantaminen ja yksinkertaistaminen. Jäsen Toubon on täysin oikeassa: parantaminen ei tarkoita lainsäädännöstä luopumista vaan lainsäädännön yksinkertaistamista, helppotajuisuuden lisäämistä ja täytäntöönpanon helpottamista. Voimassa olevan suojan tason pitää luonnollisesti säilyä ennallaan. Kaikki toimielimet ja varsinkin kaikki kuluttajat ja yritykset ovat periaatteessa samaa mieltä tästä. Periaatteellisesta yksimielisyydestä huolimatta laaditusta ja esitetystä ehdotuksesta esitetään aina tiettyjä varauksia. Käy selväksi, että tarvitaan poliittista kompromissia, ja olen tyytyväinen siihen, että tässä tapauksessa onnistuimme löytämään hyvän yhteisen ratkaisun.
<P>
Mistä tässä on loppujen lopuksi kysymys? Käsiteltävänämme on 1970- ja 1980-luvuilta peräisin olevia säädöksiä. Tuolloin säädettiin useiden valmispakattujen tuotteiden pakollisista pakkausko'oista. Näihin kuuluivat muun muassa hammastahna, pesuaineet, kalapuikot, tomaattipyree, liuottimet ja jopa kissojen ja koirien kuiva- ja tuoreruoka.
<P>
Kun nämä säädökset annettiin noin 30 vuotta sitten, pakollisista ko'oista säätäminen oli paras tapa saavuttaa kaksi tavoitetta: ensinnäkin avata tavaroiden sisämarkkinoita yhä enemmän, kuten Rooman sopimuksissa määrätään, ja toiseksi varmistaa kuluttajansuojan välttämätön taso näiden tavaroiden rajat ylittävässä kaupassa.
<P>
Tämän jälkeen olemme kuitenkin kehittäneet EU:n sisämarkkinoita ja kuluttajansuojaa merkittävällä tavalla.
<P>
Nyt on seurattava esimerkkiä yksinkertaistamalla ja yhdenmukaistamalla pakkauskokoja koskevia säädöksiä. Tässä yhteydessä eurooppalaisen sääntelyn vähentäminen tarkoittaa innovaation ja kilpailukyvyn lisääntymistä.
<P>
Olen vakuuttunut siitä, että ehdotus vaikuttaa myönteisesti erityisesti kuluttajiin, joiden valinnanvapaus lisääntyy. Yksikköhinnoittelua eli kilo- ja litrahinnoittelua koskevan voimassa olevan direktiivin ansiosta heillä on edelleen mahdollisuus vertailla ongelmitta eri pakkauskokojen hintoja.
<P>
Olen kiitollinen esittelijälle hänen sitoutumisestaan asiaan. Mielestäni olemme päässeet sopuun siirtymäajan säännöistä. Parlamentin pyynnön mukaisesti komissio tarkastaa tilanteen muutaman vuoden kuluttua. Siksi mikään ei ole esteenä sopimuksen syntymiselle toisessa käsittelyssä.
<SPEAKER ID="174" NAME="Malcolm Harbour">
PPE-DE-ryhmän puolesta. - (EN) Arvoisa puhemies, nyt kun minulla on hieman tavanomaista enemmän aikaa käytettävissäni, haluan onnitella teitä valinnastanne varapuhemieheksi. Olette arvostettu kollega sisämarkkina- ja kuluttajansuojavaliokunnassa, ja on ilo puhua teidän johdollanne tänä iltana.
<P>
Haluan myös kiittää jäsen Toubonia, jonka johdolla olemme mielestäni saaneet uudistettua tätä prosessia erittäin hyvin, kuten komission jäsen totesi. Yhdyn komission jäsenen sanoihin myös siltä osin kuin ne koskevat noudattamaamme lähestymistapaa. Olimme käsittääkseni ensimmäisiä parlamentin valiokuntia, jotka teettivät vaikutustenarvioinnin ehdottamistaan tarkistuksista. Jotkin arvioinnissa esille tulleet asiat on nyt otettu huomioon tarkistuksissa, joiden puolesta äänestämme huomenna, ja etenkin niin sanotuissa turvalausekkeissa, joita komission on noudatettava markkinoiden toiminnan tarkan seurannan varmistamiseksi.
<P>
Arvoisa komission jäsen, tuemme kaiken kaikkiaan vahvasti pyrkimyksiänne tarpeettoman lainsäädännön poistamiseksi. Suuri osa siitä on annettu 20-30 vuotta sitten, kuten totesitte. Nyt kun kuluttajat saavat aiempaa paremmin tietoa asioista, haluamme heidän käyttävän sitä hyväkseen ja saavan tietoja hinnoittelusta.
<P>
Haluamme antaa tuottajille mahdollisuuden tuottaa tuotteita ko'oissa, jotka sopivat erisuuruisille perheille. Haluan sanoa, että kotimaassani, kuten luultavasti muissakin maissa, kuluttajat yllättyvät suuresti siitä, että komissio haluaa toteuttaa sääntelyä purkavan toimenpiteen. Kuten olette mahdollisesti lukeneet joistakin kotimaani värikkäistä lehtiartikkeleista, tätä direktiiviä on tulkittu innokkaasti väärin siten, että sillä estettäisiin brittiläisiä kuluttajia saamasta haluamansa kokoisia tuotteita. Mielestäni komission olisi puututtava siihen, että harhaanjohtaminen on näin helppoa, sillä kyse on tällä hetkellä hyvin erikoislaatuisesta ehdotuksesta. Olenkin erittäin kiitollinen teille ja neuvostolle siitä, että olette antaneet valmispakatun leivän kuluttajille Yhdistyneessä kuningaskunnassa - eli yli 80 prosentille leipää päivittäin kuluttavista briteistä - lupauksen siitä, että heidän perinteiset leipäpakkaustensa koot, joiden he luulevat olevan uhattuina ehdotuksen vuoksi, pysyvät ennallaan ja että he saavat edelleen nauttia aamupalallaan marmeladilla päällystetyt paahtoleipänsä perinteisessä valmispakatun leivän koossa.
<SPEAKER ID="175" NAME="Evelyne Gebhardt">
PSE-ryhmän puolesta. - (DE) Arvoisa puhemies, arvoisa komission jäsen, arvoisa neuvoston puheenjohtaja, hyvät kollegat, pidän tämänpäiväisen keskustelun aiheena olevaa lainsäädäntöä erittäin tärkeänä, koska direktiivi annettiin aikoinaan siksi, että sillä oli tarkoitus avata tavaroiden markkinat.
<P>
Markkinoiden avaamisen ja nimellismäärien tuottamisen on nyt korvannut kuluttajansuojelu. Siksi ehdotuksen läpi vieminen juuri oikealla tavalla on erittäin tärkeää, ja siitä syystä Euroopan parlamentti on todennut selvästi, että pelkkä alan sääntelyn purkaminen voisi johtaa ongelmiin etenkin vammaisten ja näkövammaisten keskuudessa. Suurissa supermarketeissa hinnat eivät aina ole näkyvissä selkeimmällä mahdollisella tavalla.
<P>
Parlamentin mielestä on tärkeää vedota jäsenvaltioihin ja todeta, ettei riitä, että litra- ja kilohinnat pidetään esillä ainoastaan suurissa supermarketeissa, vaan tämä hinnoittelumenettely olisi asianmukaista ottaa käyttöön myös muissa kaupoissa. Jäsenvaltioiden olisi määriteltävä toimintatapoja tämän tavoitteen saavuttamiseksi, sillä kyse on heikossa asemassa oleville asiakkaille tärkeästä asiasta. Jäsenvaltioihin vetoaminen oli tärkeä askel, ja on hienoa, että vetoomuksemme on kuultu.
<P>
Kollegani Harbour mainitsi juuri toisen meidän sosialidemokraattien sydäntä lähellä olevan asian eli brittiläisen leivän. Sen paremmin komissio, neuvosto kuin Euroopan parlamenttikaan ei ole missään vaiheessa halunnut kyseenalaistaa leipäpakkausten kokoja, mutta Yhdistyneessä kuningaskunnassa käyty keskustelu on elänyt aivan omaa elämäänsä. Asian tekemiseksi selväksi briteille lainsäädäntöön oli sisällytettävä asiaa koskeva perustelukappale, jonka avulla saimme varmistettua, ettei lainsäädäntö vaikuta millään lailla brittiläisiin leipäkokoihin, vaan leipää myydään edelleen siinä koossa, johon britit ovat tottuneet. Parlamentin brittijäsenet, etenkin työväenpuolueen edustajat, pyysivät minua korostamaan tätä asiaa vielä kerran.
<P>
Kolmas seikka liittyy siihen, että halusimme varmistaa sen, ettei nimellismääriä lakkauteta automaattisesti tietyn ajan kuluttua, vaan että Euroopan komissio arvioi seurauksia ja mahdollisuuksia etukäteen. Se selvittää vaikutustenarvioinnilla, onko nimellismäärien lakkauttaminen asianmukaista, mitä siitä seuraisi ja kuinka voisimme estää markkinahäiriöt. Olemme nähneet, mihin nimellismäärien poistaminen johtaa puhdistusaineiden markkinoilla, ja tässä yhteydessä voisimme pohtia, mitä toimia olisi toteutettava.
<SPEAKER ID="176" NAME="Janelly Fourtou">
ALDE-ryhmän puolesta. - (FR) Arvoisa puhemies, arvoisa komission jäsen Verheugen, arvoisa neuvoston puheenjohtaja Daldrup, hyvät kollegat, haluan aluksi kiittää esittelijäämme, sillä jäsen Toubon on tehnyt saumatonta yhteistyötä kaikkien kollegojensa kanssa. Saimme säännöllisesti tietoa hänen kannoistaan ja asian käsittelyn etenemisestä kaikkien komission ja neuvoston puheenjohtajavaltion kanssa käytyjen keskustelujen jälkeen. Jäsen Toubon kuunteli mielipiteitämme ja antoi meille ajoissa selvät tiedot, joiden ansiosta pystyimme vahvistamaan kantamme täysin tietoisina tosiseikoista.
<P>
Ensimmäisessä käsittelyssä toimitetussa äänestyksessä Euroopan liberaalidemokraattien liiton ryhmä vastusti pakkauskokojen säilyttämistä siinä tapauksessa, jos niitä ei ole ollut käytössä missään 27 jäsenvaltiossa ja jos ne estäisivät innovaatiota ja vähentäisivät kilpailua rajoittamalla kuluttajien valinnanvaraa. ALDE-ryhmä on kuitenkin nyt myöntynyt neuvoston yhteiseen kantaan ja tukee ajatusta tiettyihin tuoteryhmiin sovellettavista siirtymäajoista.
<P>
Toisaalta ALDE-ryhmä ei olisi välttämättä halunnut tarkistuslausekkeen sisällyttämistä direktiivin säädösosaan, koska sen mielestä perusteluosaan sisältyvä tarkistuslauseketta koskeva viittaus oli riittävä. Esittelijä oli kuitenkin hyvin vakuuttava, joten ryhmämme tukee häntä tässä asiassa samalla, kun se antaa tukensa hänen kaikille tarkistuksilleen.
<P>
Äänestys sikseen. Haluan ilmaista pahoitteluni siitä, ettei yksikään toimielimistä lämmennyt ajatukselle vastaavuustaulukosta, joka sisältyi alkuperäisen ehdotuksen 8 artiklaan. Toimielinten välisen parempaa lainsäädäntöä koskevan sopimuksen mukaisesti jäsenvaltioita kannustetaan laatimaan omat vastaavuustaulukkonsa direktiivien ja niiden täytäntöönpanotoimien välillä ja julkaisemaan ne koko yhteisön edun mukaisesti. Tämä kohta on ALDE-ryhmälle erityisen tärkeä, sillä olemme hyvin sitoutuneita parantamaan kuluttajille ja ylipäänsä Euroopan kansalaisille tiedottamista.
<SPEAKER ID="177" NAME="Charlotte Cederschiöld" AFFILIATION="PPE-DE">
(SV) Arvoisa puhemies, Euroopan kansanpuolueen (kristillisdemokraatit) ja Euroopan demokraattien ryhmään kuuluvat ruotsalaiset jäsenet vastustavat pakkausdirektiiviä. Haluaisimme eroon koko direktiivistä. Olen pyrkinyt pelastamaan ruotsalaiset maitopakkaukset, vähentämään byrokratiaa ja estämään keskustelun maidontarjontaan puuttumisesta.
<P>
Esittelijä Toubon on neuvotellut Euroopan parlamentin ja neuvoston jäsenten kanssa ja saanut aikaan kompromissin. Nyt se kuitenkin on muuttunut täysin.
<P>
Tänään on 9. toukokuuta eli Euroopan rauhan päivä. Sen mottona on, että asioista keskusteleminen estää sotien syttymisen, ja haluan kantaa korteni kekoon tässä asiassa. Neuvotteluissa on tarkoitus päästä kompromissiin. Kompromissihalukkaat ihmiset edistävät Euroopan kehitystä. On hankalampaa myöntyä oikealla hetkellä kuin kieltäytyä. Kannatan jäsen Toubonin aikaan saamaa kompromissia riippumatta siitä, mitä muut maanmieheni ajattelevat. Tämä on minun tapani juhlistaa toukokuun 9. päivää osoittamalla hieman tavanomaista enemmän halukkuutta päästä kompromissiin pakkausdirektiivistä, sillä näin rakennetaan nykyajan Eurooppaa: kivi kiveltä, kompromissi kompromissilta. Haluan olla avuksi, joten hyväksyn ehdotuksen ja lopetan sanomalla:
<P>
(FR) Kiitos, jäsen Toubon!
<SPEAKER ID="179" NAME="Puhemies">
Hyvä jäsen Cederschiöld, jäsen Toubon istuu itse asiassa takananne toisella puolella. Keskustelu on joka tapauksessa päättynyt.
<P>
Äänestys toimitetaan huomenna.
