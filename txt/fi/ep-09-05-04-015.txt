<CHAPTER ID="015">
Influenssaepidemia (keskustelu) 
<SPEAKER ID="059" NAME="Puhemies">
(DE) Esityslistalla on seuraavana komission julkilausuma influenssaepidemiasta.
<SPEAKER ID="060" NAME="Androulla Vassiliou">
komission jäsen. - (EN) Arvoisa puhemies, kiitos tästä tilaisuudesta saada puhua Euroopan parlamentille, tällä viimeisellä viikolla, A(H1N1) -influenssaviruksen maailmanlaajuisesta levinneisyydestä. Aion ensiksi kertoa lyhyesti nykyisestä tilanteesta ja sen jälkeen ilmoittaa, mitä EU on tehnyt selvitäkseen tästä kriisistä.
<P>
Euroopan tautien ehkäisy- ja valvontakeskuksen (ECDC) viimeisimmässä raportissa todetaan, että EU:ssa ja EFTA-maissa on tällä hetkellä 94 varmistunutta A(H1N1) -influenssatapausta ja 20 todennäköistä tapausta. Suurin osa näistä ihmisistä on saanut tartunnan Euroopan ulkopuolella, mutta eivät kaikki. Ihmisestä ihmiseen tartuntoja on raportoitu kahdeksan kappaletta, yhdessä tapauksessa tartunnan oli saanut jopa terveydenhoitoalan työntekijä.
<P>
Kaikesta huolimatta voimme olla iloisia siitä, että kukaan tämän viruksen saaneista potilaista ei ole vielä kuollut EU:ssa. Olemme tarkkailleet yli viikon ajan infektioiden leviämistä Meksikossa, Yhdysvalloissa, Kanadassa, EU:n jäsenvaltioissa ja muissa maissa.
<P>
Meksikossa yleisöön ja talouselämään kohdistuva vaikutus on saanut vakavia mittasuhteita. Me arvostamme ja annamme tunnustusta Meksikon viranomaisten suunnattomille ponnisteluille viruksen leviämisen hillitsemiseksi ja sairastuneiden auttamiseksi.
<P>
EU:n tartuntatautilainsäädäntö velvoittaa jäsenvaltiot ilmoittamaan tällaisten tautien puhkeamisesta ja toimenpiteistä, joita ne ehdottavat niiden lieventämiseksi. ECDC hoitaa valvontaverkostoja, jotka seuraavat raportoitujen tapausten lukumäärää. Näin ollen meillä on melko tarkka kuva tilanteen kehittymisestä Euroopassa. Tämän perusteella voimme tehdä vastuullisesti sopivia ja tehokkaita päätöksiä sen suhteen, miten voimme hyödyntää rajallisia resurssejamme parhaiten.
<P>
Infektion maailmanlaajuinen tilanne oli riittävän vakava, jotta Maailman terveysjärjestö WHO päätti nostaa pandeamiahälytyksen 29. huhtikuuta luokkaan 5 myöntäen, että ihmisestä ihmiseen tarttumista oli sattunut ainakin kahdella alueella. Komissio on työskennellyt koko ajan tiiviissä yhteydenpidossa ja yhteistyössä WHO:n kanssa.
<P>
Virkamiehet tekevät kovasti töitä toteuttaakseen tehtävät toimet siten kuin ne on määritetty yhteisön pandeemista influenssaa koskevassa valmiussuunnitelmassa keskittyäkseen tämänhetkisen puhkeamisen asettamiin haasteisiin. Komissio on käynnistänyt kansanterveyteen liittyvän toimenpidepalvelun 24. huhtikuuta ja siitä lähtien alaiseni virkamiehet ovat olleet jatkuvasti toimintavalmiina.
<P>
Komissio on 25. huhtikuuta lähtien kutsunut koolle päivittäin jäsenvaltioiden tartuntatautien verkoston ja EU:n terveysturvakomitean kokouksia. Näissä kokouksissa tarkistetaan epidemiologinen tilanne, keskustellaan toimenpiteistä ja asianmukaisesta lainsäädännöstä ja päätetään niistä.
<P>
Infektion ehkäisemistä ja tietoihin perustuvan matkapäätösten tekemistä koskevan tiedon antamisesta yleisölle on keskusteltu, jotta varmistetaan yhtenäisen viestin lähettäminen kaikista jäsenvaltioista ECDC:n tieteellisen lausunnon perusteella ja yhteistyössä WHO:n kanssa. Päätimme pidentää kausittaisen influenssan tarkkailua, jonka olisi normaalisti pitänyt päättyä viikolla 20, voidaksemme tunnistaa tämän uuden influenssaviruksen aiheuttamat tartunnat.
<P>
Komissio teki 30. huhtikuuta EU:n tartuntatautilainsäädännön perusteella päätöksen oikeudellisesti sitovasta tapausmäärittelyn vahvistamisesta ja tämä päätös julkaistiin virallisessa lehdessä 1. toukokuuta.
<P>
Koska lääkinnälliset vastatoimet, kuten viruslääkkeet ja rokotteet, ovat keskeisellä sijalla julkisen terveydenhuollon vastauksessa tähän uhkaan, tapasin eurooppalaisia valmistajia 29. huhtikuuta selvittääkseni viimeisimmät tiedot kehitteillä olevista tuotteista ja uusien rokotteiden aikajanoista sekä nähdäkseni, voiko EU:n väliintulo nopeuttaa toimitusta. Tutkimme jäsenvaltioiden kanssa, miten olemassa olevien viruslääkevarastojen käyttö optimoidaan parhaiten EU:n terveysturvakomitean koordinointimekanismia käyttäen.
<P>
Voin myös ilmoittaa parlamentille, että Tšekin puheenjohtajuuskaudelle tekemäni pyynnön jälkeen terveysneuvosto tapasi 30. huhtikuuta ja hyväksyi joukon lujia päätöksiä toistaen tarvetta koordinoidulle toiminnalle uuden influenssauhan varalta.
<P>
Neuvosto palautti mieliin jäsenvaltioita sitovan velvoitteen koordinoida niiden seuranta ja toimenpiteet terveysuhkien varalta, ja päätti, että tartunta-alueille matkustamisen rajoittaminen ei ollut kansanterveyden perusteella oikeutettu toimenpide. Siitä huolimatta neuvosto päätti myös, että hyvä julkinen tieto on välttämätöntä ja että matkustajien pitäisi pystyä perustamaan päätöksensä tietoihin.
<P>
Nyt komissio käsittelee aikataulusuunnitelmaa Euroopan neuvoston 30. huhtikuuta antamissa päätöksissä olevien kohtien kiireellistä täytäntöönpanoa varten. Siihen sisältyvät rokotteiden kehittäminen, rokotusstrategia, opastaminen rokote- ja viruslääkevarastojen käyttämiseksi parhaan mukaan, suojaavat ja ehkäisevät toimenpiteet sekä julkinen viestintä ja tiedonvälitys.
<P>
On selvää, että me kaikki hyödymme yhtenäisestä eurooppalaisesta taloudesta ja yhteiskunnasta. Tämä hyöty tuo kuitenkin mukaan myös vastuuta. Tämä tarkoittaa sitä, että meidän on työskenneltävä yhdessä ryhtyäksemme vain sellaisiin toimenpiteisiin, jotka perustuvat todisteisiin. Tämä on tärkeää, jos aiomme välttää terveyskriisin lisäksi myös talouskriisin. Mutta meidän ei pidä keskittyä turhaan näiden tapahtumien ikäviin puoliin. Muutama vuosi sitten sattuneen lintuinfluenssan jälkeen komissio on johtanut valmistelua, jonka ansiosta EU:n järjestelmät ovat valmiina reagoimaan yhteisesti ja tehokkaasti tähän uhkaan.
<P>
Tiedän, että viime aikoina, Euroopan parlamentin vaalien lähestyessä, parlamentti on keskustellut siitä, mitä Eurooppa todella merkitsee kansalaisille. Luulen, että voimme näinä vaikeina aikoina nähdä jotkin asiat selvemmin. Eurooppa merkitsee yhteenkuuluvuutta siinä, että seisomme rinta rinnan tämän uhan edessä. Se merkitsee yhteistyötä, tietojen jakamista, asiantuntemusta ja kapasiteettia, jotta voimme toimia yhdessä parhaan saatavilla olevan tiedon perusteella. Se merkitsee innovaatiota, Euroopan rahoittaman tutkimuksen auttaessa viemään rokote tuotantoon niin nopeasti kuin mahdollista. Se merkitsee kykyä mahdollistaa jäsenvaltioiden välitön ja tehokas reaktio yhteiseen kriisiin Euroopan toimielinten kautta. Tämä on Euroopan anti kansalaisille.
<P>
Näin ollen tilanne on kyllä vakava, mutta olemme valmistautuneet tämän uhkan varalle paremmin kuin koskaan. Nähtyäni Euroopan terveysministerien päättäväisyyden viime viikolla - jolloin kaikki 27 ministeriä olivat paikalla - luotan reagointikykyymme tulevina viikkoina.
<SPEAKER ID="062" NAME="Antonios Trakatellis">
PPE-DE-ryhmän puolesta. - (EL) Arvoisa puhemies, arvoisa komission jäsen, haluan ensiksi kiittää teitä antamistanne tiedoista, jotka olivat tyhjentäviä, ja olen tyytyväinen niihin toimenpiteisiin, joihin olette ryhtynyt. Haluaisin kiinnittää huomionne kolmeen perusasiaan, jotka myös te mainitsitte ja joiden katson olevan välttämättömiä, jotta voimme käsitellä mahdollista pandemiaa.
<P>
Ensimmäinen asia koskee suunnitelmia, jotka meillä on ja jotka on jo käsitelty Euroopan neuvostossa, komissiossa ja parlamentissa lintuinfluenssan yhteydessä. Näin ollen meillä on suunnitelmia, jotka ovat itse asiassa aika hyviä siitä huolimatta, että asiantuntijatiedemiehet ovat kritisoineet tiettyjä aukkokohtia. Tästä syystä haluaisin kysyä, ovatko nämä suunnitelmat valmiita, ovatko jäsenvaltiot hyväksyneet ne ja ovatko ne valmiit sovellettaviksi, sillä heikoin lenkki on tässä asiassa hyvin tärkeä. Mainitsemanne koordinaation osalta minua ilahduttaa kuulla, että olette valmiit aloittamaan sen toteuttamisen yhdessä Euroopan tautien ehkäisy- ja valvontakeskuksen kanssa tässä koko influenssajutussa.
<P>
Toiseksi haluan puhua viruslääkkeisiin liittyvästä asiasta. Jäsenvaltioille asetettiin velvoite, jonka mukaan niillä on oltava riittävä kiintiö. Viruslääkkeitä käytetään myös hoitamisessa, mutta ne on tietenkin tarkoitettu ennaltaehkäisyä varten. Niitä varten on oltava viralliset ohjeet, koska niitä ei saa käyttää umpimähkäisesti. Niitä on käytettävä asianmukaisella tavalla.
<P>
Kolmas asia, jonka haluan tuoda esiin on, että olisi kätevää, jos voisimme löytää rokotteen uutta influenssaa vastaan. Tämä rokote olisi hyvin tärkeä ja uskon, että nykyään käytettävissä olevilla tekniikoilla yritykset voisivat saada sen valmiiksi kolmessa tai neljässä kuukaudessa. Niinpä haluaisin teidän luovan painetta tähän suuntaan varmistaaksenne, että ponnisteluja todella tehdään sen varmistamiseksi, että saamme uuden rokotteen, joka muodostaisi yhdessä kausi-influenssan, jota olette oikeutetusti pidentäneet tämän influenssan nujertamiseksi kaikista tunnetuista tieteellisistä syistä johtuen, rokotteen kanssa parhaimman suojan mahdollista influenssapandemiaa vastaan.
<SPEAKER ID="063" NAME="Jules Maaten">
ALDE-ryhmän puolesta. - (NL) Arvoisa puhemies, näyttäisi siltä, ettei influenssapandemia ole niin paha kuin mitä odotettiin. Meillä kävi jälleen onni, aivan kuten SARSin kanssa. Se ei kuitenkaan ole päättäjien ansiota, arvoisa puhemies. Kun influenssauhka tuli tunnetuksi viikonlopun aikana, he sopivat kokouksesta kiireellisiä keskusteluja varten torstaina, mikä vaikuttaa sanan "kiireellinen" uudelleenmäärittelyltä. Sitten juurikaan mitään ei päätetty. Mitä tapahtuu, jos kyseessä on todellinen kriisi?
<P>
Mitä tapahtuu, kun jotain suurta sattuu? Maailman terveysjärjestö on vakuuttunut, että niin tulee käymään ja silloin jopa 10 miljoonaa ihmista voi menettää henkensä. Ministerit tapasivat vaihtaakseen tietoja ja he laativat suunnitelmia. Mutta millainen suunnitelmien ja vaihdettujen tietojen laatu oli? Mihin toimenpiteisiin on ryhdytty ja ovatko ne todella koordinoituja? Saako komissio kaikki tarvittavat tiedot? Minulla on epäilykseni. Otetaan esimerkiksi viruslääkkeet: kenellä niitä on ja kenellä ei? Lisäksi, ovatko ministerit nyt vihdoin valmiit eurooppalaisen hätävaraston perustamiseen?
<P>
Vaikka en ole vakuuttunut siitä, että Ranskan ehdotus kieltää kaikki Meksikoon menevät lennot oli hyvä ehdotus, neuvoston päätös siitä, että kaikkien pitäisi päättää itse tällaisesta asiasta on tietenkin järjetön. Rajamme ovat auki, joten mitä järkeä on siinä, että vain yksi maa tekee niin ja muut eivät? Maiden olisi pitänyt tehdä kyseinen päätös yhdessä. Ainoa ratkaisu tähän ongelmaan on valtuuttaa komissio tekemään tämänlaatuisia hätätoimenpiteitä. Arvoisa komission jäsen, teidän pitäisi pystyä tällaisissa asioissa aloittamaan, neuvoston määräyksestä, hätätoimenpiteitä, kuten karanteeni, desinfiointitoimenpiteet lentokentillä ja matkarajoitukset, 24 tunnin sisällä.
<P>
En siis soimaa komissiota. Te, arvoisa komission jäsen, ja virkamiehenne olette toimineet oikein. Mutta missä neuvosto oli? Katselemme ympärillemme kuuluisalla pölyisellä meksikolaisella aukiolla ja siellä, auringonpaisteessa pienen aseman luona, istuu neuvosto. Juoksemme sitä kohti parkuen "influenssa, influenssa", jolloin sombreroa kohotetaan hitaasti ja neuvosto vastaa "mañana mañana", minkä jälkeen se jatkaa siestaansa. Tällaisen neuvoston kanssa on vaikeaa tehdä yhtään mitään.
<SPEAKER ID="064" NAME="Bart Staes">
Verts/ALE-ryhmän puolesta. - (NL) Arvoisa puhemies, hyvät kuulijat, haluaisin yhtyä niihin, jotka ovat kiittäneet teitä, arvoisa komission jäsen, meille antamastanne tyhjentävästä tiedosta. Silti olen samaa mieltä jäsen Trakatellisin ja jäsen Maatenin kanssa. Tässä parlamentissa käytiin laaja-alainen keskustelu kesäkuussa vuonna 2006. Hyväksyimme päätöslauselman, jota olimme tuolloin työstäneet kovasti parlamentin ympäristön, kansanterveyden ja elintarvikkeiden turvallisuuden valiokunnassa. Olen katsonut tuota päätöslauselmaa uudelleen ja minun on sanottava, että pelkään, kuten jäsen Trakatellis, että nykyisessä ratkaisumallissa on liian monia aukkoja ja heikkoja kohtia.
<P>
Tuolloin suosittelimme voimakkaasti turvaamaan tiedonvaihdon ja rakentavan yhteistyön jäsenvaltioiden välillä, komission ollessa koordinoivassa asemassa ja rakentavassa yhteistyössä Euroopan tautien ehkäisy- ja valvontaviraston kanssa. Kuka tahansa, joka katsoo nyt hyvin ympärilleen - ja jäsen Maaten toi tämän asian esiin hyvin ponnekkaasti - näkee, että on olemassa monia aukkoja ja että asiat etenevät uskomattoman hitaasti.
<P>
Mitä tulee viruslääkevarastoihin, kerroitte meille itse muutama päivä sitten, että varastot riittävät kattamaan 16 prosenttia väestöstä, kun me olimme sanoneet, että luvun täytyy olla 30 prosenttia. Näin ollen, asiat ovat odotettua huonommassa kunnossa, puhumattakaan viruksen luonnetta koskevan tiedon vaihdosta. Tällainen tiedonvaihto on tärkeää, sillä rokotteita ei voida kehittää, ellei viruksen luonnetta tunnetta.
<P>
Tiedemiehet, joihin olen ottanut viime päivinä yhteyttä, sanovat, ettei heillä ole tietoa ja että he eivät saa mistään tietoa. Viruksen luonnetta koskeva tieto on suojattua, salassa pidettyä. Meillä on monia tutkimuslaitoksia, mutta emme voi tehdä sitä, mikä on tarpeellista. Tämän suhteen on tehtävä jotakin. Emme voi hyväksyä tätä, sillä uhka on todella liian suuri.
<SPEAKER ID="065" NAME="Urszula Krupa" LANGUAGE="PL">
Arvoisa puhemies, influenssaviruksen aiheuttamasta uhasta puheen ollen, haluaisin lainata muutamia internet-käyttäjien mielipiteitä, jotka on ilmaantuneet reaktiona mediassa olevaan paniikkiin, jota Maailman terveysjärjestön tekemät kommentit ovat lietsoneet lisää. Sanotaan, että mediahysterian syynä on halu päästä eroon rokotevarastoista ja tehottomasta Tamiflu-lääkkeestä, joka alkaa viedä tilaa lääkevarastojen hyllyillä, sekä yritys kääntää huomio maailman kriisistä muualle.
<P>
Nämä yhteiskuntareaktiot eivät todista ainoastaan epäluottamusta viranomaisiin, mutta ne voivat myös saada ihmiset piittaamattomiksi todellista pandemiauhasta tulevaisuudessa. Luulen, että olisi viisaampaa antaa tietoa mahdollisen influenssapandemian tai muun taudin vaarasta sen jälkeen, kun sairaustapauksia on tarkkailtu hieman pidemmän aikaa ja virusta sekä sen virulenssia on tutkittu huolellisesti. Näin ehkäistäisiin puutteellisen tiedon antaminen, paniikki ja esimerkiksi meneillään olevaa sikojen teurastamista.
<SPEAKER ID="066" NAME="Irena Belohorská" AFFILIATION="NI">
- (SK) Arvoisa komission jäsen, myös minä haluan kiittää teitä aktiivisesta ja välittömästä reagoinnista kyseessä olevassa asiassa. Globaalistumisen ja turistien, matkustajien ja tavallisten ihmisten massaliikkuvuuden takia maapallolla ei ole nykyään paikkaa, jossa tätä tautia ei voisi esiintyä. Tämä voidaan todeta tapausten perusteella, jotka ovat sattuneet niinkin kaukana Meksikosta kuin Uusi-Seelanti, Australia, Eurooppa ja Afrikka.
<P>
Infektiotaudit eivät tunne rajoja ja terveydenhuollon toissijaisuudesta huolimatta ne pakottavat meidät ryhtymään yhteistoimintaan. Ratkaisu ei voi olla yhden maan puitteiden piirissä. On yhteisvastuullisuuden aika. Slovakia on riittävästi valmistautunut jopa siltä varalta, että influenssainfektio laajenee isommaksi epidemiaksi, mikä saattaa johtua aiemmasta lintuinfluenssasta. Meillä on 700 000 Tamiflu-pakkausta kansallisessa varastossa viittä miljoonaa asukasta varten ja aiemman lintuinfluenssauhan ansiota on ehkä myös se, että kansa on varmasti hyvin valmistautunut.
<P>
Epidemian sattuessa on hyvin tärkeää pitää kansa ajan tasalla, sillä siellä, missä ei ole tietoa on paljon väärää tietoa. Tämän todistavat useat Afrikan maat, kuten esimerkiksi Egypti, jossa ajankohtainen influenssaepidemian uhka yhdistettynä käsitykseen, että tauti leviää sikojen kautta, on johtanut 300 000-400 000 sian teurastamiseen. Ehkä meidän pitäisi osoittaa yhteishenkeä tässä tapauksessa kuitenkin muilla tavoin, sillä matkatoimistot myivät lomia näihin matkakohteisiin mutta nyt ihmiset matkustavat sinne vain välttämättömistä syistä. Koska meillä on Eurolat, meidän pitäisi ajatella myös Meksikon, jossa tämän infektion uskotaan aiheuttavan bruttokansatuotteen laskevan 4-5 prosenttia nykyisistä tasoista, tukemista.
<SPEAKER ID="067" NAME="Cristina Gutiérrez-Cortines" AFFILIATION="PPE-DE">
(ES) Arvoisa puhemies, haluaisin sanoa, että meidän täytyy lähettää todenmukaisia viestejä kansalaisillemme, kuten komission jäsen on yrittänyt tehdä.
<P>
Tiede on valmistautunut kohtaamaan tämän pandemian paljon paremmin kuin mitä se oli neljä vuotta sitten ja tämä voidaan todeta sattuneiden kuolemantapausten vähäisyydestä. Lintuja ja ihmisiä koskevista tapauksista sekä tämän sikainfluenssan leviämishistoriasta tiedetään paljon enemmän. Ratkaisuista tiedetään enemmän ja tästä syystä uskon, että meidän täytyy luottaa tutkimukseen, edistää tutkimusta ja vaatia paljon enemmän tutkimusta rokotteisiin, kuten jäsen Trakatellis myös sanoi.
<P>
Tiedämme myös, että yhteiskunta on paremmin valmistautunut kuin mitä se oli jokin aika sitten. Tämä on runsaan kokemuksen ja jokaisessa maassa tehtyjen organisatoristen ponnistelujen ansiota, etenkin Euroopassa. Näin on yritetty ehkäistä tautia leviämästä lisää, varastoida lääkkeitä ja tarjota kansalaisille kaikenkattavaa palvelua.
<P>
Tästä huolimatta olen huolissani siitä, että kansalaiset eivät ehkä saa riittävästi tietoa. Kun luemme sanomalehtiä näemme, että 90 prosenttia tai jopa enemmän painetusta aineistosta keskittyy putoaviin infektiolukuihin, mutta hoitokeinoista tai siitä, miten kansalaisten pitäisi toimia, kerrotaan vain vähän.
<P>
Uskon, että tietoa tarvitaan merkittävästi enemmän. Uskon myös, että tarvitaan enemmän poliittista vaivannäköä kansalaisiamme kohtaan. Esimerkin mainitakseni, olen hämmästynyt siitä, ettei ainutkaan Euroopan parlamentin sosiaalidemokraattisen ryhmän jäsen ei ole osallistunut keskusteluun. Heidän kaikkien tuolit ovat tyhjinä ja kukaan ei ole pyytänyt puheenvuoroa puolustaakseen tätä tilannetta, kun kyseinen asia menee yksittäisten ryhmien ulkopuolelle ja on jokaisen hallituksen huolenaihe.
<P>
Haluan myös painottaa, että voimme auttaa kolmansia maita, kuten minua edeltänyt puhuja sanoi. Meidän on tuettava kaikki niitä maita, joilla ei ole edellytyksiä, lähtökohtia tai kapasiteettia antaa apua kaikille kansalaisilleen.
<P>
Näin ollen, yhteisvastuullisen Euroopan on ryhdyttävä toimiin, kuten myös tietoa välittävän Euroopan.
<SPEAKER ID="068" NAME="Françoise Grossetête" AFFILIATION="PPE-DE">
(FR) Arvoisa puhemies, haluan puhutella komission jäsentä ilmaistakseni huolestuneisuuteni. Viruksen kehitys näyttää olevan vakautumassa Meksikossa, Euroopassa jne. Kuulin tänään radiossa huomautuksia siihen suuntaan, että olemme ehkä menneet liian pitkälle ja että kansalaisten on ehkä annettu huolestua turhaan.
<P>
Minua ei huolestuta se, arvoisa komission jäsen, mitä nyt tapahtuu vaan se, mitä lokakuussa tapahtuu, kun talvi on oven takana. On hyvin tunnettua, että virukset eivät pidä korkeista lämpötiloista. Näin ollen vaara ei ole olemassa nyt, mutta se tulee esiin talvella loka- tai syyskuussa.
<P>
Joten haluaisimme tietää, arvoisa komission jäsen, mitä te tarkalleen teette varmistaaksenne, että olemme täysin valmistautuneet peittoamaan tämän viruksen, joka on altis kehittymään ja joka voi muuttua aina välillä. Meille sanotaan, että rokotteita on valmistettava, mutta onko varmaa, että kehitettävät rokotteet ovat käyttökelpoisia kaikissa tapauksissa?
<P>
Tässä olivat kaikki minua askarruttavat kysymykset. Huolestuminen on ensi talven asia. Viestintä on tästä syystä välttämätöntä. Kansalaisille on selitettävä, että tapahtuipa mitä tahansa, heidän on pysyttävä varuillaan ja valppaina. Mahtaisiko olla mahdollista, arvoisa komission jäsen, että jaatte jonkinlaisen pienen oppaan, jolla autetaan kansalaisia omaksumaan hyviä tottumuksia?
<SPEAKER ID="069" NAME="Paul Rübig" AFFILIATION="PPE-DE">
(DE) Arvoisa puhemies, arvoisa komission jäsen, minua kiinnostaisi tietää, onko kasvosuojuksista olemassa mitään tilastoja. Kuinka monta suojusta on saatavilla Euroopassa ja kuinka suuri määrä voitaisiin valmistaa tällaisen taudin puhjetessa? Sama koskee tietenkin myös käytettävissä olevia lääkkeitä. Onko Euroopassa tällä hetkellä varastossa olevien lääkkeiden määrästä yleiskatsausta ja kuinka paljon voitaisiin valmistaa taudin puhjetessa? Olisiko teidän mielestänne mahdollista myös antaa tietoja lääkäreille Euroopan unionin 23 kielellä, jotta tietoa voitaisiin antaa nopeasti ja tehokkaasti?
<SPEAKER ID="070" NAME="Adamos Adamou" AFFILIATION="GUE/NGL">
(EL) Arvoisa puhemies, arvoisa komission jäsen, kiitos yhtenäisestä ja yksityiskohtaisesta esityksestä. Olin Euroopan parlamentin esittelijä, kun 27 jäsenvaltiota valmistautui kohtaamaan lintuinfluenssan. Tuolloin meille selvisi komission jäsenen viraston kanssa, että eräät maat olivat toisia jäljessä pääasiassa viruslääkevarastojen suhteen. Kysyisin teiltä, onko tilanne nykyään sama vai ei, mikä tarkoittaisi, että jäsenvaltiot ovat paremmin valmistautuneita.
<P>
Pyytäisin teitä tekemään myös jotain populaarilehdistölle ja epävirallisille kulkupuheille, joita kiertää Euroopan unionissa ja jotka aiheuttavat paniikkia kansalaisten keskuudessa. Uskon, että tämä on myös jäsenvaltioiden vastuu ja että ehkä teidän virastonne pitäisi antaa tästä suositus.
<SPEAKER ID="071" NAME="Horst Schnellhardt" AFFILIATION="PPE-DE">
(DE) Arvoisa puhemies, arvoisa komission jäsen, kiitos läsnäolostanne ja siitä, että pääsitte tänne niin nopeasti. Jos vertaamme tätä tilannetta lintuinfluenssatapaukseen, niin olen - jopa kärsimättömänä parlamentin jäsenenä - tyytyväinen tapaan, jolla Euroopan unioni, Maailman terveysjärjestö sekä jäsenvaltiot ovat toimineet.
<P>
Määrätyt jäsenet ovat sanoneet, että tietoa ei ole riittävästi. Olen sitä mieltä, että Saksassa on annettu riittävästi tietoa siitä, miten minun pitäisi toimia. En myöskään halua saattaa Eurooppaa vastuuseen kaikesta. Jäsenvaltiot ovat vastuussa tällaisen tiedon antamisesta. Meidän pitäisi niin ikään käyttää tämä tilaisuus muistuttaaksemme niitä siitä, että niiden on täytettävä tiedonantamisvelvollisuutensa. Olen myös kuullut useaan otteeseen, että etenkin rokotteiden varastoimisessa on joitakin puutteita. Minua kiinnostaisi tietää, onko tämä totta, eivätkö jäsenvaltiot tosiaan halua jakaa rokotteita ja varastoivatko ne rokotteita vain omalla alueellaan käyttöä varten, tai hyväksyvätkö ne rokotteiden jakamisen toisten kanssa. Sitten olisimme samalla tasolla kuin millä komissio nyt on. Haluaisin kiittää tästä nopeasta ja erinomaisesta työstä. Onnitteluni.
<SPEAKER ID="072" NAME="Puhemies">
- (PT) "Catch the eye" -menettelyn mukainen osuus on päättynyt.
<P>
Ennen kuin annan komission jäsenelle puheenvuoron, haluaisin myös kiittää häntä hänen alkupuheestaan. Haluaisin myös kiittää häntä etukäteen kaikista tiedoista, joita hän antaa meille seuraavaksi tässä äärimmäisen tärkeässä ja ajankohtaisessa asiassa. Tämä osoittaa, että sekä Euroopan unioni että jäsenvaltiot käyvät tähän tilanteeseen käsiksi hyvin myönteisellä ja mahdollisimman ihmisläheisellä tavalla.
<SPEAKER ID="073" NAME="Androulla Vassiliou">
komission jäsen. - (EN) Arvoisa puhemies, kiitän parlamentin jäseniä heidän kannanotoistaan. Pidän hyvin tärkeänä kuulla teidän mielipiteenne tästä hyvin tärkeästä asiasta.
<P>
Ensiksi, haluan vakuuttaa teille, että kaikki tämänkokoiseen uhkaan vastaamista varten laatimamme järjestelmät ovat toimineet hyvin ja että olemme käyttäneet kaikkia käytössämme olevia välineitä.
<P>
Kuten alustavassa lausunnossani sanoin, olemme olleet 25. huhtikuuta 2009 lähtien päivittäin läheisessä yhteydessä jäsenvaltioihin ja meille on vakuutettu, että niille antamamme direktiivit on pantu täytäntöön ja että ne toimivat. Siitä huolimatta me päivitämme jatkuvasti järjestelmiämme ja välineitämme nykyisestä kriisistä saamamme kokemus mielessämme, mikä on järkevää, koska järjestelmän vaillinaisuudet voidaan havaita vain todellisen hädän aikana.
<P>
Monet puhujat mainitsivat viruslääkkeet ja varastojen riittävyyden. Kuten tiedätte, edeltäjäni keskusteli EU-pohjaisen varastoinnin ongelmasta terveysministerien kanssa mutta valitettavasti nuo ministerit eivät halunneet Euroopan ottavan koordinointia tehtäväkseen. Keskustelimme samasta ongelmasta viime vuonna Angersissa Ranskan puheenjohtajakaudella ja taas terveysministerit vaativat, että kunkin jäsenvaltion on saatava itse päättää siitä, kuinka paljon varastoja se haluaa. Tiedämme, että varastoissa on paljon eroja eri maiden välillä ja se huolestuttaa meitä.
<P>
Tästä huolimatta, terveysministerien 30. huhtikuuta 2009 tekemät päätökset mielessä pitäen, päätimme, että komissio työskentelisi läheisesti jäsenvaltioiden kanssa ja jos jäsenvaltiot tarvitsevat apua, niin silloin pyydämme apua yhteenkuuluvuuden hengessä ja yritämme koordinoida jäsenvaltioiden tarpeet.
<P>
Mitä tulee uuteen rokotteeseen, olen tavannut, kuten sanoin, teollisuuden edustajia ja olemme keskustelleet pitkään sekä viruslääkkeiden että uuden rokotteen tarpeesta. Toivomme, että 11. toukokuuta 2009 voimme antaa teollisuudelle siemenvarastot, jotta se voi aloittaa uuden rokotteen tuotannon. En osaa sanoa, koska se valmistuu, sillä se riippuu varaston tehokkuudesta, mutta arvioimme, että siihen menee noin 8-12 viikkoa.
<P>
Jäsen Grossetêten kysymykseen vastatakseni totean, että olen hänen kanssaan samaa mieltä siitä, että meidän on pysyttävä valppaina voidaksemme kohdata mahdollisesti ilmaantuvat tarpeet, epäilemättä kesän jälkeen, ja toivon, että pystymme vastaavaan kansamme tarpeisiin uuden rokotteen kehittämisen myötä.
<P>
Haluan kuitenkin toistaa, että tämä tilanne on vakava mutta meidän pidä joutua paniikkiin. Olen samaa mieltä jäsen Adamoun kanssa siitä, että kaikkien pitäisi olla mahdollisimman maltillisia ja järkeviä tässä tilanteessa. Paniikki ei auta ketään.
<SPEAKER ID="074" NAME="Puhemies">
(PT) Keskustelu on päättynyt.
