<CHAPTER ID="004">
Laajat julmuudet Nigerian Josissa (keskustelu) 
<SPEAKER ID="051" NAME="Puhemies">
(ES) Esityslistalla on seuraavana komission julkilausuma laajoista julmuuksista Nigerian Josissa tammi- ja maaliskuussa.
<SPEAKER ID="052" NAME="Olli Rehn">
komission jäsen. - (EN) Arvoisa puhemies, saimme kuulla hyvin surullisen uutisen siitä, että presidentti Umaru Musa Yar'Adua kuoli eilen illalla. Hän vaikutti merkittävästi Nigerian poliittiseen ja demokraattiseen elämään, ja poliittisella toiminnallaan hän vaikutti erityisesti Länsi-Afrikan alueen vakauteen.
<P>
Perustuslain mukaan virkaa toimittavasta presidentti Jonathanista tulee automaattisesti pysyvä presidentti. Ymmärrämme, että Nigerian tuomioistuimen johtaja vahvistaa hänen asemansa valalla pian, todennäköisesti tähän iltaan mennessä. Vastavuoroisesti hänen odotetaan vahvistavan valalla maan pohjoisosasta tulevan varapresidentin, mikä antaa aihetta uusille spekulaatioille Nigerian poliittisessa elämässä.
<P>
Euroopan unioni on ollut Nigerian sitoutunut kumppani, ja se on edelleen osoittanut sille vahvaa ja rakentavaa tukeaan viimeisinä vaikeina poliittisen epävarmuuden kuukausina. Erityisen tuhoisiksi ovat osoittautuneet Josissa ja sitä ympäröivissä kylissä tämän vuoden tammikuussa ja maaliskuussa tapahtuneet väkivaltaiset konfliktit, joiden aikana satojen kansalaisten kerrotaan joutuneen verilöylyjen uhreiksi tai loukkaantuneen vakavasti. Tuhansia on jäänyt kodittomiksi, ja he oleskelevat parhaillaan leireillä.
<P>
Yhdyn täysin parlamentin jäsenten ilmaisemiin huoliin Josissa tapahtuneista julmuuksista, ja haluan vakuuttaa teille, että ne saivat EU:n laatimaan määrätietoisen vastauksen.
<P>
Heti, kun kuulimme uutiset tammi- ja maaliskuun tapahtumista, komissio oli yhteydessä Nigerian Kansainväliseen Punaiseen ristiin ja muihin paikallisiin järjestöihin, jotka vahvistivat, että useimpien uhrien humanitaarisiin tarpeisiin vastattiin ja että sairaalat kykenivät huolehtimaan niihin virtaavista uhreista. EU oli ensimmäisiä Nigerian kansainvälisiä kumppaneita, joka esitti julkisen näkemyksensä väkivallasta.
<P>
Tammikuussa korkea edustaja / varapuheenjohtaja Catherine Ashton antoi yhdessä Hillary Clintonin, David Milibandin ja Bernard Kouchnerin kanssa yhteisen julkilausuman, jossa he ilmaisivat syvät pahoittelunsa väkivaltaisuuksien ja traagisten ihmishenkien menetysten vuoksi. Kaikkia osapuolia kannustettiin noudattamaan pidättyväisyyttä ja etsimään rauhanomaisia keinoja erimielisyyksien ratkaisemiseksi, ja lisäksi he vetosivat liittovaltion hallitukseen, jotta rikolliset tuotaisiin oikeuden eteen. EU antoi myöhemmin helmi- ja maaliskuussa lisää Nigeriaa koskevia julkilausumia, jotka johtivat diplomaattisiin toimenpiteisiin Nigerian ulkoministeriön kanssa, jotta kaikkein viimeisimmäksi puhjenneet väkivaltaisuudet tuomittaisiin.
<P>
EU kehotti Nigerian liittohallitusta huolehtimaan siitä, että viimeisimpien väkivaltaisuuksien syyt tutkitaan perusteellisesti ja että väkivallan tekijät saatetaan oikeuden eteen. Kymmenen viime vuoden aikana Nigerian väkivaltaisuuksissa on kuollut yli 14 000 ihmistä, ja yli kolme miljoonaa ihmistä on joutunut siirtymään maan sisällä.
<P>
Ei ole mahdollista sijoittaa muslimien ja kristittyjen yhteisöjä hyökkääjän eikä liioin uhrin rooliin, koska historiallisesti ne ovat valitettavasti olleet kumpaakin. On kuitenkin selvää, että konfliktit koskettavat aina hyvin köyhiä ihmisiä. Konfliktit, joita perustellaan uskonnollisilla kysymyksillä, ovat usein muiden syiden laukaisemia. Niihin lukeutuvat perinteisten vallanpitäjien väliset konfliktit, yhteisöjen väliset maasta ja luonnonvaroista käytävät taistelut, poliittiset valtataistelut sekä valtion ja liittovaltion viranomaisten väliset jännitteet. Uskonnolliset erimielisyydet usein ruokkivat ja kärjistävät olemassa olevia erimielisyyksiä, ja ne johtavat entistä laajempiin yhteenottoihin.
<P>
Toimissa, joita EU on toteuttanut Nigeriassa, diplomaattiset toimet yhdistyvät pidemmän aikavälin kehitysyhteistyöhön. Euroopan kehitysrahaston mukaisesti tuemme kehitysyhteistyötä Nigeriassa. Kaksi tärkeintä alaa ovat rauha ja turvallisuus sekä hallinto ja ihmisoikeudet. Edistämme myös aktiivisesti rauhaa ja turvallisuutta Nigerian kanssa käytävän säännöllisen poliittisen keskustelun kautta Cotonoun sopimuksen nojalla, ja lisäksi käymme säännöllisiä keskusteluja Nigerian kanssa ihmisoikeuksista ja demokraattisista periaatteista, joihin lukeutuu etniseen alkuperään, uskontoon ja rotuun perustuva syrjintä.
<P>
Lopuksi totean, että mielestäni on ratkaisevan tärkeää pysyä valppaina tässä tilanteessa, jossa Nigeriassa esiintyy toistuvasti yhteisöjen välisiä väkivaltaisuuksia. Ehdotan, että asiaa käsiteltäisiin keskustelun painopisteenä seuraavassa EU:n ja Nigerian ministerintason kokouksessa tämän vuoden syksynä.
<SPEAKER ID="053" NAME="Gay Mitchell">
PPE-ryhmän puolesta. - (EN) Arvoisa puhemies, haluan yhtyä komission jäsenen sanoihin ja ilmaista myötätuntoani Nigerian kansalle presidentti Umaru Yar'Aduan kuoleman johdosta.
<P>
Nigeriassa hiljattain puhjenneet väkivaltaisuudet ovat merkki laajemmasta ongelmasta, jonka keskellä kyseinen maa on. Josissa, kaupungissa, jolla on väkivaltainen historia, tapahtuneet yhteenotot ovat hyvin hälyttäviä. Kaupunki sijaitsee pohjoisen muslimiyhteisön ja eteläisen kristittyjen yhteisön välisessä yhtymäkohdassa, mikä on saanut monet uskomaan, että yhteenotot perustuvat ainoastaan uskonnolliseen vihaan.
<P>
Olemme yhteisessä päätöslauselmassamme vaatineet konfliktin perussyiden laajempaa tutkimusta. Olen kotoisin Irlannista, joten tiedän, että aivan liian pitkään ihmiset puhuivat Pohjois-Irlannin konfliktista katolisten ja protestanttien välisenä konfliktina, kun kysymys oli paljon laajemmasta asiasta ja ongelman ytimessä oli paljon vakavampia asioita, kuten siviilioikeusasioita.
<P>
On välttämätöntä, että pyrimme välttämään liian yksinkertaistettuja väittämiä siitä, että nämä hirveät surmatyöt johtuvat yksistään uskontoon perustuvasta vihasta. On otettava huomioon sosiaaliset, poliittiset ja taloudelliset tekijät ennen kuin teemme päätelmiä. Hausan- ja beromikansojen väliset etniset vihamielisyydet on myös tunnustettava väkivaltaisuuksien osatekijänä. Surmatyöt muistuttavat tekotavaltaan ja seurauksiltaan aikaisempia yhteenottoja vuosina 2001, 2004 ja 2008. Väkivaltaa on käytetty menneisyydessä erimielisyyksien sovittamiseen, ja se on jälleen kerran vienyt voiton keskustelulta.
<P>
On hyvin valitettavaa, että Nigerian kaltaisessa maassa, joka on maailman kahdeksanneksi suurin öljyntuottaja, suuri osa kansasta elää köyhyysrajan alapuolella. Ainoastaan varmistamalla rauha ja turvallisuus, demokratia ja poliittinen vakaus Nigeria kykenee kiskomaan itsensä pois köyhyydestä ja luomaan hyvinvointia ja sosiaalista oikeudenmukaisuutta, mikä puolestaan ohjaa ihmiset pois väkivaltaisuuksista. Tämä toimisi konfliktin ratkaisumenetelmänä.
<P>
Kehotan komissiota jatkamaan keskustelua Nigerian kanssa Cotonoun sopimuksen nojalla, tutkimaan konfliktin perussyitä ja tarjoamaan kaiken mahdollisen apunsa, jotta voidaan varmistaa, että tällaiset julmuudet eivät toistu.
<SPEAKER ID="054" NAME="Thijs Berman">
S&D-ryhmän puolesta. - (EN) Arvoisa puhemies, S&D-ryhmä yhtyy komission jäsenen Rehnin sanoihin ja ilmaisee surunvalittelunsa Nigerian presidentin Umaru Yar'Aduan kuoleman johdosta.
<P>
Tämän vuoden tammikuussa ja maaliskuussa tapahtuneet muslimien ja kristittyjen väliset väkivaltaisuudet Josissa Nigeriassa osoittavat, miten jännittyneessä ja tulenarassa tilassa kyseinen alue on. Vaikka väkivaltaisuuksien ilmeinen syy näyttää löytyvän uskonnollisesta ulottuvuudesta, meidän on myös pureuduttava taustalla oleviin syihin, kuten myös kollegani Guy Mitchell perustellusti korosti. Tärkeintä on todeta, että alue kärsii vähäisistä luonnonvaroista ja näiden luonnonvarojen eriarvoisesta saatavuudesta eri ryhmien keskuudessa. Myös taistelu hedelmällisestä viljelysmaasta on tärkeä perussyy kristittyjen ja muslimitaustaisten uudisasukkaiden välisiin väkivaltaisiin konflikteihin. Alkuperäiset viljelijät kokevat, että uudisasukkaat ovat heille uhka näiden etsiessä laidunmaata karjalleen.
<P>
Sen vuoksi vaadimme konfliktin syiden laajempaa tutkimista. Mikäli köyhyydelle ja syrjinnälle ei tehdä mitään, nämä yhteenotot jatkuvat varmasti. Tämä tarkoittaa sitä, että koko väestö tarvitsee yhtäläisiä mahdollisuuksia ja yhtäläiset pääsymahdollisuudet peruspalveluihin, kuten asianmukaiseen koulutukseen, tai mahdollisuuden päästä kiinni poliittiseen valtaan. Pitkän aikavälin ja pysyvä ratkaisu voidaan saavuttaa ainoastaan, mikäli kaikki nämä asiat otetaan huomioon. Vaadimme väkivallan tekijöiden oikeudenmukaista ja avointa syytteeseen asettamista, mutta meitä järkyttää kuulla, että paikalliset hallitsijat uhkaavat nyt teloittaa kuolemaantuomitut vangit vain tilanahtauden helpottamiseksi Nigerian vankiloissa, joissa ihmiset joutuvat odottamaan vuosia ennen kuin he edes näkevät tuomarin. Nigerian viranomaisten olisi käsiteltävä nykyistä paremmin monia rikosoikeusjärjestelmän taustalla olevia ongelmia. Ainoastaan silloin väkivaltaisten yhteenottojen tekijät saavat oikeudenmukaisen ja avoimen oikeudenkäynnin.
<SPEAKER ID="055" NAME="Charles Goerens" LANGUAGE="FR">
Arvoisa puhemies, olemme juuri saaneet kuulla presidentti Umaru Yar'Aduan kuolemasta. Minäkin haluan ryhmäni puolesta ilmaista surunvalittelumme Nigerian presidentin ennenaikaisen kuoleman johdosta.
<P>
Hänen kuolemansa sattui aikaan, jolloin muslimien ja kristittyjen väliset erimielisyydet saavat erityisen hirveitä käänteitä. Josin alueella surmatut 200 kristittyä ovat tämän päätöslauselman syy. Voisimme jatkaa loputtomiin näistä julmuuksista puhumista ja todeta jälleen kerran, että ne juontavat selvästi juurensa uskontojen välisestä kuilusta. Meidän on kuitenkin todettava jälleen myös se, että köyhyys ei auta asiassa yhtään. Muun muassa tämä on syy siihen, että poliittiset viranomaiset eivät kykene nujertamaan korruptiota. Voisimme mainita jälleen kerran myös joistakin vähäisistä luonnonvaroista, etenkin alueella sijaitsevasta hedelmällisestä viljelysmaasta, sekä ilmastonmuutoksesta käytävät kiistat. Myös ne pahentavat niitä asioita, jotka juuri mainitsin.
<P>
Mitä Euroopan unioni voi tehdä tällaisessa tilanteessa?
<P>
Voimme tietenkin siteerata Cotonoun sopimuksen 88 artiklaa vahvistaaksemme maan poliittisten viranomaisten kanssa käytävää keskustelua. Me teemme niin.
<P>
Voimme myös tuomita julmuudet. Teemme niin laatimassamme päätöslauselmassa.
<P>
Voimme tietenkin myös valitella sitä, että tämä rikas maa, joka on Afrikan johtava öljynviejämaa, ei kykene investoimaan tätä rikkautta köyhyyden torjumiseen.
<P>
Teemme itse asiassa kaiken sen, mitä tilanne vaatii. Voimme tuomita kaiken tämän yhä uudestaan. Mielestäni toivon pilkahdus on nähtävissä, ja Nigerian on itse johdettava itsensä sellaiseen suuntaan, jolla maa saadaan takaisin raiteilleen. Väliaikaisella presidentillä Goodluck Jonathanilla on kaikki tarvittavat edellytykset selvittää rohkeasti näitä ongelmia, jotka olen juuri maininnut.
<P>
On maasta itsestään kiinni, palautuuko se ennalleen, ja mielestäni hänen tasoisiaan ihmisiä on harvassa. Meidän on toivotettava hänelle onnea ja selväjärkisyyttä ja annettava tukemme tälle poikkeukselliselle hahmolle, joka on kyseisen maan väliaikainen presidentti.
<SPEAKER ID="056" NAME="Nicole Kiil-Nielsen" LANGUAGE="FR">
Arvoisa puhemies, Vihreät / Euroopan vapaa allianssi -ryhmä haluaa toistaa surunvalittelut, jotka muut kollegat ovat juuri ilmaisseet.
<P>
Tuemme täydestä sydämestämme päätöslauselmaa laajoista julmuuksista Nigeriassa. Valitettavasti se kuvaa vain yhtä puolta kyseisen maan synkästä ihmisoikeustilanteesta.
<P>
Haluaisin minulle osoitetun puheenvuoron aikana puhua Nigerian vankiloista, jotka ovat täynnä vankeja, joiden oikeuksia rikotaan järjestelmällisesti. Kuten vuonna 2008 laaditussa Amnesty Internationalin raportissa kerrotaan, 65 prosenttia maan vangeista ei ole koskaan todettu olevan syyllinen mihinkään rikokseen. Jotkut ovat odottaneet oikeuskäsittelyä 10 vuoden ajan.
<P>
Ongelmat ovat sitä luokkaa, että Nigerialla ei ole muuta vaihtoehtoa kuin tunnustaa ne ja luvata uudistaa järjestelmää. Odotamme vieläkin tuota uudistusta.
<P>
Keskityn puheenvuorossani vankiloihin, koska nykytilanne on jälleen kerran muistuttanut meitä siitä, miten vähän arvoa ihmiselämälle annetaan Nigeriassa ja vielä vähemmän vankiloissa.
<P>
Nigerian kansallinen talouskomitea on ilmoittanut suunnitelmastaan teloittaa satoja kuolemaantuomittuja vankeja vankiloiden tilanahtauden helpottamiseksi. Ihmisiä siis surmataan vankiloiden liikakansoituksen vähentämiseksi. Ei ole mitään tämän järkyttävämpää, etenkin, kun on varmaa, että useat näistä kuolemaantuomituista vangeista ovat viattomia ja valtaosa heistä ei saanut mahdollisuutta oikeudenmukaiseen oikeudenkäyntiin. Tämä on järkyttävää erityisesti siksi, että helmikuussa 2009 Nigerian liittovaltion ulkoministeriö ilmoitti YK:n istunnossa, että maa soveltaa kuolemanrangaistuksen täytäntöönpanon tosiasiallista keskeyttämistä.
<P>
Tämän vuoksi aion äänestyksen aikana esittää suullisen tarkistuksen tuomitakseni nämä useiden Nigerian kuvernöörien viimeaikaiset toimet.
<SPEAKER ID="057" NAME="Peter van Dalen">
ECR-ryhmän puolesta. - (NL) Arvoisa puhemies, minäkin haluan osoittaa myötätuntoani Nigerian kansalle heidän presidenttinsä kuoleman johdosta.
<P>
Arvoisa puhemies, Josissa ja sen ympäristössä tehtyjä julmuuksia on vaikea kuvata, ja valitettavasti ne eivät ole yksittäisiä tapahtumia. Ne toistuvat tulevaisuudessa, ellei jotakin tehdä. Väkivaltaisuuksia puhkeaa miltei päivittäin, ja niiden uhreiksi joutuvat etenkin kristityt.
<P>
Nigerian on tehtävä neljä asiaa. Ensinnäkin sen täytyy viipymättä aloittaa riippumaton tutkimus ja tutkia armeijan roolia, koska se on ilmiselvästi laiminlyönyt kansalaisten asianmukaisesta suojelusta huolehtimisen. Toisena asiana sen on tuotava rikoksentekijät oikeuden eteen. Tällaisia kammottavia tapahtumia ei voida suvaita. Kolmantena asiana sen on edistettävä etnisten ja uskonnollisten ryhmien välistä keskustelua. Neljänneksi sen täytyy etsiä ratkaisua eri väestönryhmien välisiin jännitteisiin, jotka syntyvät niiden vaatiessa oikeutta samoihin maa-alueisiin.
<P>
Euroopan on tietenkin myös tuettava Nigeriaa näissä toimissa, mutta sen on myös painostettava maata, koska väkivallan kierre on saatava loppumaan.
<SPEAKER ID="058" NAME="Marie-Christine Vergiat" LANGUAGE="FR">
Arvoisa puhemies, hyvät kuulijat, minäkin haluan ilman muuta ilmaista surunvalitteluni niiden lisäksi, joita täällä on juuri ilmaistu Nigerian kansalle heidän presidenttinsä kuoleman johdosta.
<P>
Euroopan yhtyneen vasemmiston konfederaatioryhmä / Pohjoismaiden vihreä vasemmisto ei aio äänestää tänään käsiteltäväksemme esitetyn yhteisen päätöslauselmaesityksen puolesta, eikä se halua, että sitä yhdistetään siihen.
<P>
Katsomme, että päinvastoin kuin muutamat juuri kuulemamme asiat, tässä päätöslauselmassa ei käsitellä kunnolla maassa toistuvien väkivaltaisuuksien syitä. Siinä puhutaan niistä vain osittain, vaikka tuomitsemme tämän väkivallan ja vaadimme itse asiassa, että sen tekijät saatetaan oikeuden eteen.
<P>
Nigeria on Afrikan suurin maa, jolla on rikas sekulaarinen historia, ja se on ehdottomasti maanosan eniten kansoitettu maa 140 miljoonalla asukkaallaan. Voisi jopa sanoa, että sen pitäisi olla rikas maa, koska sieltä on löydetty öljykenttiä. Sen BKT:n arvon mukaan se on toisella sijalla Afrikassa, Etelä-Afrikan jälkeen ja ennen Algeriaa. Suurin osa sen väestöstä elää kuitenkin köyhyysrajan alapuolella, ja se on ainoa maa maailmassa, jolla on öljyvarantoja mutta samalla myös budjettivaje.
<P>
Kaikkein ironisin asia on se, että Nigeria tuo maahan miltei kaikki sen talouden tarvitsemat öljytuotteet, koska sen omat jalostusvalmiudet ovat puutteelliset. On syytä korostaa, että tämän ohella sen kolme suurinta jalostamoa eivät ole toiminnassa, ja mikä pahempaa, sen öljyntuotanto on laskenut merkittävästi viime vuosina öljylaitoksiin tehtyjen jatkuvien hyökkäysten vuoksi.
<P>
Miksi Nigeria on tällaisessa tilanteessa?
<P>
Sen vuoksi, että maa on selkeä esimerkki siitä, miten eräät kansainväliset yritykset, tässä tapauksessa öljy-yhtiöt, ovat ottaneet haltuunsa Afrikan luonnonvaroja. Tämä koskee erityisesti erästä yhtiötä, joka hyödyntää 40 prosenttia Nigerian öljystä, ja osallisena tässä ovat eräiden maidemme hallitukset.
<P>
Nämä yritykset saavat hallitukset tekemään päätöksiä omien tarpeidensa mukaan maan kansalaisten tarpeiden kustannuksella. Niger Deltasta, jonka kasvisto ja eläimistö olivat joskus maailman kauneimmat, on tullut todellinen kaatopaikka. Tämä ei johdu pelkästään öljyn hyödyntämisestä vaan myös siitä, että joka kuukausi 500 säiliötä, jotka sisältävät mitä erilaisimpia myrkyllisiä jätteitä, saapuu satamaan ja jätetään sinne valtaviin avoimiin kaatopaikkoihin.
<P>
Nigeria on yksi maailman korruptoituneimmista valtioista. Peräkkäisten valtaapitävien ryhmien sponsorit ovat panneet taskuunsa yli 325 miljardia Yhdysvaltojen dollaria niistä 400 miljardista dollarista, joita öljy on maalle tuonut. Missä nämä dollarit ovat? Ne ovat pankkitileillä Sveitsissä, Yhdistyneessä kuningaskunnassa ja Ranskassa.
<P>
Itse pidän tätä tilannetta sietämättömänä ja katson, että hyväksyttäväksi esitelty päätöslauselma ei vastaa niitä haasteita, jotka sisältyvät Euroopan unionin Afrikalle kohdistamaan kansainvälisen yhteenkuuluvuuden osoitukseen.
<SPEAKER ID="059" NAME="Fiorello Provera">
EFD-ryhmän puolesta. - (IT) Arvoisa puhemies, hyvät kuulijat, tiedämme, miten vaikeaa on saavuttaa rauhanomainen yhteiselo Nigerian eri uskonnollisten ryhmien välillä, etenkin eri uskoja edustavien kristittyjen ja muslimien välillä. Kuten päätöslauselma, josta pian äänestämme, muistuttaa meille, tilanne on äärimmäisen kriittinen. Yli 14 000 ihmistä on surmattu uskonnollisissa tai etnisissä konflikteissa sotilashallinnon päättymisen jälkeen vuodesta 1999 lähtien. Väitetään, että yli 500 ihmistä on saanut surmansa viimeisen kolmen kuukauden aikana.
<P>
Valitettavasti Nigeria ei ole ainoa maa, jossa esiintyy konflikteja ja jännitteitä uskonnollisten ryhmien välillä. Siksi olisi toivottavaa laatia Euroopan parlamentin vuosittainen mietintö uskonnonvapaudesta maailmasta. Sen pitäisi vastata rakentavasti ongelmaan, joka on keskeinen monien maiden vakaudelle. Haluan viitata komission jäsenen Rehnin, jota henkilökohtaisesti arvostan, lausuntoon hänen todetessaan, että Nigeria on hyvin köyhä maa. Väite ei pidä paikkansa, koska Nigeria on hyvin rikas maa, mutta sen ongelmana ovat korruptio ja taitamattomat päättäjät, jotka ovat ryöstäneet maan luonnonvarat ja jättäneet miljoonat kansalaiset köyhyyden keskelle.
<P>
Siksi tämä on todellinen ongelma, ja maan sosiaalinen ja taloudellinen uudistaminen riippuu, kuten monessa muussakin Afrikan maassa, siitä, saadaanko maalle uudet päättäjät, jotka ottavat huomioon kansalaisten tarpeet.
<SPEAKER ID="060" NAME="Hans-Peter Martin" AFFILIATION="NI">
(DE) Arvoisa puhemies, Etelä-Afrikassa pidettävien tulevien jalkapallon maailmanmestaruuskilpailujen jälkeen Afrikan politiikkamme valokeila osuu jälleen kerran Nigeriaan. Se on suuri ja vauras maa, jossa vallitsee valtava sosiaalinen epätasa-arvo. Tietenkin se on myös ajautunut konfliktiin kiinalaisen tien ja eurooppalaisen tien välillä kohti globalisaatiota. Olen vahvasti vakuuttunut siitä, että meidän on pysyttävä eurooppalaisella tiellä, mikä tarkoittaa sitä, että vastustamme ihmisoikeusloukkauksia ja ihmisoikeusrikkomuksia ja teemme kumppaneitamme niistä, jotka ovat olleet vangittuina, pikemmin kuin hallituksen tiettyjen kuppikuntien ja ryhmien korruptoituneista johtajista, jotka tarjoavat meille vain lyhyen aikavälin etuja. Tässä tapauksessa meidän on tuettava päätöslauselmaa ja myös sitä, mitä jäsen Veriat totesi. Päätöslauselmassa pureudutaan tilanteeseen riittävästi, mutta on tärkeää, että EU puolustaa ihmisoikeuksia. Meidän ei pidä hyväksyä sitä, mitä Kiina aikoo tehdä Nigeriassa, ja sitä, että se ei piittaa ihmisoikeuksista.
<SPEAKER ID="061" NAME="Mario Mauro" AFFILIATION="PPE">
(IT) Arvoisa puhemies, hyvät kuulijat, väkivalta ei koskaan ratkaise konflikteja, se ainoastaan lisää niiden traagisia seurauksia. Sen lisäksi, että väkivalta on väärin, moraalitonta, epäoikeudenmukaista ja epäinhimillistä, se ei kannata. Siitä ei ole mitään hyötyä. Se on tehottomin keino löytää ratkaisu ongelmiin, jotka koettelevat koko aluetta. Näin on siitä syystä, että jos se asia, joka aiheuttaa väkivaltaa kristittyjen vähemmistön ja muslimien välillä, ei liity pelkästään uskonnolliseen fundamentalismiin vaan talouden kehityksen puutteeseen - mikä puolestaan synnyttää katkeruutta ja jännittyneisyyttä eri etnisten ryhmien välillä - Euroopan unionin täytyy silloin yhdessä Afrikan unionin ja koko kansainvälisen yhteisön kanssa saada Nigerian liittohallitus (joka on vastuussa monista tilanteeseen liittyvistä näkökohdista) ymmärtämään, että sivistyneen ja rauhanomaisen yhteiselon edistäminen eri etnisten ryhmien välillä maassa on hyödyllinen asia kaikille ja koko väestölle.
<P>
Monien vaatiman asianmukaisen tutkimusjärjestelmän täytäntöönpanon ja viime kuukausien - sanoisinpa melkein viime vuosien - tyrmistyttävästä verilöylystä vastuussa olevien tukahduttamisen ohella on tehtävä kaikki mahdolliset aloitteet etnisten ryhmien ja uskonnollisten ryhmien välisen keskustelun tukemiseksi sekä muodostettava uusi päättäjien ryhmä, kuten monet ovat ehdottaneet.
<P>
Tällä päätöslauselmalla toivomme lopullisesti tehtävän selväksi, että ratkaisu konflikteihin erityisesti Nigerian kaltaisessa maassa, jolla on niin valtavat raaka-ainerikkaudet ja etenkin öljyä, merkitsisi luonnonvarojen saatavuuden parantamista ja niiden entistä oikeudenmukaisempaa jakamista. Uskon myös, että 12. joulukuuta 2009 Nigerian liittotasavallan ja Euroopan komission välillä allekirjoitettu sopimus voi antaa hyvän sysäyksen tähän suuntaan.
<P>
Näin ollen turvallisuus on lukemattomien ongelmien ydin tässä maassa, ja ensisijainen uhka ei ole itse konflikti, vaan ne syyt, jotka loivat ja saivat aikaan konfliktin. Tässä asiassa tarvitaan toimia, jotta Nigeriaa voitaisiin auttaa eteenpäin kohti todellista talouden ja demokratian kehitystä.
<SPEAKER ID="062" NAME="Corina Creţu" AFFILIATION="S&amp;D">
(RO) Minäkin haluan yhtyä niihin, jotka ovat ilmaisseet osanottonsa Nigerian kansalle, jonka presidentti kuoli eilen illalla.
<P>
Valitettavasti tämän seurauksena jo olemassa olevien jännitteiden lisäksi on nyt ilmaantunut uusi riskitekijä, kun vakavasti väkivallan koettelemassa maassa on menetetty vaikutusvallan keskeinen hahmo. Kuten tiedätte, tämän vuoden alussa maassa surmattiin yli 300 muslimia. Alle kaksi kuukautta sen jälkeen vastaava määrä kristittyjä surmattiin vain kahdessa tunnissa. Tällä hetkellä vain armeijan läsnäolo kaduilla hidastaa joidenkin kristittyjen ja muslimien suunnitelmia ryhtyä kostotoimiin.
<P>
Mielestäni suurin ongelma on nyt se, miten järjestystä voidaan ylläpitää, jotta kaikilta uusilta julmuuksilta voitaisiin välttyä. Tätä ajatellen mielestäni kansainvälisen yhteisön läsnäoloa tarvitaan. Toisena asiana mainittakoon, että meillä on rankaisemattomuuteen liittyvä ongelma, joka koskee yleisesti myös Afrikan konfliktialueita. Kunhan yhä kasvava joukko laajoja surmia tekevät rikolliset pidätetään ja tuomitaan, väkivallan määrä laskee. Kansainvälisen yhteisön on oltava erityisesti mukana tässä yhteydessä jälleen kerran. Se on osoittanut halunsa kohdata nämä ongelmat Balkanilla ja Lähi-idässä, mutta se sulkee silmänsä Afrikan kärsimyksiltä.
<SPEAKER ID="063" NAME="Charles Tannock" AFFILIATION="ECR">
(EN) Arvoisa puhemies, muistan selvästi nähneeni nuorena poikana televisiossa kuvia hirveästä siviilisodasta Nigeriassa sijaitsevan Biafran alueella. Kun siitä on kulunut 40 vuotta, näyttää siltä, että hyvin vähän on muuttunut. Josista välitetyt kuvottavat kuvat, joissa sadat viattomat ihmiset hakattiin kuoliaaksi julmin teoin, muistuttavat meitä siitä, että Nigeria on jatkuvasti epävakaa maa.
<P>
Etniset, uskonnolliset jännitteet, joista erityisesti kristittyjen muslimeihin kohdistamat, heimojen, kulttuurien väliset ja taloudelliset jännitteet vaikuttavat olevan Nigeriassa yleisiä. Nykyinen epävarmuus eilen kuolleen presidentin seurauksena - välitän surunvalitteluni Nigerian kansalle - johtavat väistämättä valtakamppailuun, joka johtaa edelleen epävakauden pahenemiseen tässä suuressa Afrikan maassa. Siksi olen huolissani Nigerian pitkän aikavälin kestävyydestä yhtenäisenä valtiona. Jotkut tahot, joista mainittakoon yksinäinen susi Libyan presidentti Gaddafi, ovat kiistellysti ehdottaneet, että Nigeria jaettaisiin kahteen osaan. Sudan, joka on toinen muslimien pohjoiseen ja kristittyjen eteläiseen osaan jaettu maa, vaikuttaa todennäköisesti olevan valmis jakautumaan kahteen osaan ensi vuonna. Tämä todennäköinen jako muodostaa ennakkotapauksen siitä, että Afrikan siirtomaarajat eivät ole enää pyhiä, mikä herättää monia mielenkiintoisia kysymyksiä Afrikan tulevaisuudesta.
<SPEAKER ID="064" NAME="Joe Higgins" AFFILIATION="GUE/NGL">
(EN) Arvoisa puhemies, Nigeriassa Plateaun osavaltiossa tammikuussa ja maaliskuussa tapahtuneet hirveät joukkomurhat ovat jättäneet jälkeensä useita viattomia uhreja ja erityisesti hyvin monia naisia ja lapsia. Vaikka nurkkakuntaiset heimojen väliset erot ovat osatekijöitä tässä ja muissa hirveissä verilöylyissä, meidän on tutkittava tarkemmin sen todellisia syitä.
<P>
Afrikassa menneisyyden siirtomaatoimet ja julmat valloitukset, joissa usein käytettiin hyväksi yhteisöjen ja heimojen välisiä erimielisyyksiä, ovat jättäneet jälkeensä pysyvän perinnön. BBC:n uutisanalyysissä ilmoitettiin hiljattain, että vaikka muslimien ja kristittyjen välillä esiintyy väkivaltaa, asiantuntijoiden mielestä perimmäiset syyt ovat poliittisia ja taloudellisia. He viittaavat siihen, että valtava määrä nigerialaisia elää vakavassa köyhyydessä ja että selvä korruptio vallitsee päättäjien eliitin keskuudessa.
<P>
Nigeria on yksi vauraimmista maista luonnon- ja mineraalivarojensa ansiosta, ja niihin lukeutuu myös öljy. Valitettavasti korruptoitunut paikallinen eliitti ja ulkomaiset monikansalliset yhtiöt, Shell Oil mukaan luettuna, ottavat leijonanosan tästä vauraudesta ja jättävät valtavan määrän ihmisiä elämään äärimmäisessä köyhyydessä. Yhdyn Nigeriassa oleviin demokraattisen sosiaalisen liikkeen kollegoihin, jotka vaativat, että Nigerian rikkaudet siirretään julkiseen omistukseen ja demokraattiseen valvontaan, joka kuuluu valtaosalle väestöstä, eli työntekijöille ja köyhille. Tämän rikkauden ansiosta on täysin mahdollista rakentaa kelvollinen elämä kaikille Nigerian ihmisille, ja siltä pohjalta on myös mahdollista voittaa yhteisölliset ristiriidat. Vaihtoehtona on todellakin Nigerian jakautuminen ja jatkuvien raakojen julmuuksien kohdistuminen kansaan.
<SPEAKER ID="065" NAME="Filip Kaczmarek" AFFILIATION="PPE">
(PL) Arvoisa puhemies, Nigeria on tärkeä maa, hyvin tärkeä maa. Siitä syystä meitä kiinnostaa, mitä sattui 7. maaliskuuta lähellä Josin kaupunkia.
<P>
Keski-Nigerian ongelma ei ole ainoastaan se, että tapetut ihmiset ovat kristittyjä, koska tämän vuoden tammikuussa siellä surmattiin muslimeja. Nigerian tapauksessa uskonnollisten erojen ohella on myös monia muita hajaannuttavia tekijöitä, ja eräät niistä on jo mainittu. Ne ovat taloudellisia, etnisiä ja sosiaalisia eroja. On kuitenkin olemassa myös kaksi muuta erimielisyyksien syytä. On historiallisia erimielisyyksiä, koska kyseisessä osassa maata kristittyjä pidetään paikallisina ja muslimeja ulkopuolisina siitä huolimatta, että he ovat eläneet siellä kahden, kolmen sukupolven ajan. Sen lisäksi on poliittisia erimielisyyksiä. Yleisesti voidaan todeta, että kristityt kannattavat hallitsevaa demokraattista kansanpuoluetta ja muslimit tukevat yleensä oppositiossa olevaa konservatiivista All Nigeria People's Party -puoluetta. Erimielisyyksiä on siis lukuisia, eikä meidän pidä käsitellä näitä tapahtumia selvinä esimerkkeinä uskonnollisesta vainosta.
<P>
Nigerian perustuslaki takaa uskonnonvapauden, johon sisältyy uskontunnustamisen vapaus, palvonnan vapaus sekä oikeus vaihtaa omaa uskontoa. Saatatte ajatella, että viittaukseni Nigerian perustuslakiin on naiivi ajattelutapa, mutta haluan kuitenkin muistuttaa kaikille siitä, että maailman vanhimmasta kirjoitetusta perustuslaista, eli Yhdysvaltojen perustuslaista, ja Euroopan vanhimmasta kirjoitetusta perustuslaista, eli Puolan perustuslaista, polveutuvat arvot ovat edelleen merkityksellisiä ja kestäviä. Siksi vetoamme Nigerian liittohallitukseen sekä kuvernööreihin ja paikallisiin viranomaisiin, jotta ne ratkaisisivat tämän ongelman meidän arvojemme nimissä ja sen lisäksi myös heidän omaan perustuslakiin kirjattujen arvojen ja periaatteiden nimissä. Mielestäni on tärkeää tehdä viittaus heidän omiin asiakirjoihinsa.
<SPEAKER ID="066" NAME="Laima Liucija Andrikien" AFFILIATION="PPE">
(EN) Arvoisa puhemies, haluan esittää syvät pahoitteluni väkivaltaisuuksista, jotka puhkesivat Josin alueella ja aiheuttivat useiden satojen ihmisen kuoleman. Tämä on ollut vain yksi monista esimerkeistä siitä, mikä merkitys sovitteluprosessilla on. Se on toteutettava, jotta rauhanomainen yhteiselo pohjoisen muslimiväestön ja eteläisen kristittyjen väestön välillä olisi mahdollinen.
<P>
Haluan teidän tietävän, että näitä julmuuksia tapahtuu pitkälti öljyalueilla asuvien ihmisten kokemien vaikeuksien ja sorron vuoksi, eivätkä he voi hyötyä maan yleisestä kehityksestä. Vaadimme Nigerian viranomaisia varmistamaan, että kaikille yhteiskuntaryhmille turvataan entistä oikeudenmukaisempi ja demokraattisempi kehitys ja että perusihmisoikeuksia suojellaan ja vahvistetaan. Lopuksi totean, että erityisesti tänään osoitan myötätuntoani Nigerian kansalle heidän presidenttinsä kuoleman johdosta.
<SPEAKER ID="067" NAME="Cristian Dan Preda" AFFILIATION="PPE">
(RO) Minäkin haluan yhtyä niihin, jotka ovat ilmaisseet osanottonsa Nigerian kansalle presidentti Umaru Yar'Aduan kuoleman johdosta.
<P>
Haluan esittää puheenvuorossani kaksi huomiota. Aloitan ensinnäkin eräällä Nigerian asukkaan esittämällä asialla, kun häneltä kysyttiin, mikä on syy maassa esiintyvään pahuuteen. Hän totesi varsin selvästi, että he näkevät julmuuksiin ja rikoksiin syyllistyneitä ihmisiä asetettavan syytteeseen, mutta sen jälkeen he katoavat pääkaupungista, eikä heitä enää sen jälkeen nähdä. Toisin sanoen maassa ei koskaan näy minkäänlaista merkkiä julkisesta vastuuvelvollisuudesta, joka koskee tehtyjä rikoksia.
<P>
Toisena asiana haluan korostaa, että meidän on pidettävä mielessä konfliktin uskonnollinen näkökulma. Useat puhujat ovat tähän mennessä vaikuttaneet toteavan, että uskonnollinen tekijä on olemassa, mutta samalla he toteavat, että kaikki liittyy kuitenkin perimmiltään sosiaalisiin ja taloudellisiin kysymyksiin. Itse asiassa virkaa toimittava presidentti Goodluck Jonathan on ottanut tämän näkökulman huomioon ja kehottanut uskonnollisia johtajia käymään keskustelua. Meidän pitää tukea häntä tässä asiassa.
<SPEAKER ID="068" NAME="Andrzej Grzyb" AFFILIATION="PPE">
(PL) Arvoisa puhemies, kuvat, jotka näimme hiljattain eri televisiolähetysten välityksellä, olivat tyrmistyttäviä. Näkymät siitä, mikä muistutti voitokasta esitystä ihmisistä, jotka oli murhattu Josissa ja sen lähistössä, olivat tyrmistyttäviä. Kuten jäsen Mauro totesi, väkivaltaa ei voi mitenkään perustella, koska väkivalta on itsessään pahuus. Eurooppalaisena yhteiskuntana ja Euroopan parlamentin jäseninä meidän ei pidä sulkea silmiämme tapahtuneelta. Tämän vuoksi tuen päätöslauselmaa varauksettomasti.
<P>
Riippumatta niistä syistä, jotka kätkeytyvät konfliktin ytimeen ja jotka nähdään väkivaltaisuuksien taustana, haluamme toimia niin, että ihmisoikeuksia ja kansalaisvapauksia kunnioitetaan Nigeriassa. Kyseinen maa on kaikesta huolimatta meille hyvin tärkeä. Haluan lisäksi käyttää tilaisuutta hyväkseni ja ilmaista osanottoni Nigerian kansalle presidentin kuoleman johdosta.
<SPEAKER ID="069" NAME="Olli Rehn">
komission jäsen. - (EN) Arvoisa puhemies, kiitän teitä hyvin vakava-aiheisesta ja vastuullisesta keskustelusta tänään. Monet teistä ovat korostaneet Nigerian yhteiskunnallisten ongelmien mutkikkuutta. Olen teidän kanssanne yhtä mieltä, ja komissio on tietoinen näiden ongelmien mutkikkuudesta. Jatkamme sitoutunutta kumppanuuttamme Nigerian kanssa, ja olen ehdottomasti kanssanne yhtä mieltä siitä, miten tärkeää on torjua korruptiota ja rankaisemattomuutta, koska valitettavasti korruptio on juurtunut syvään ja vaikeuttaa demokraattista prosessia tässä runsaasti luonnonvaroja omistamassa maassa, ja näin ollen se vahingoittaa tavallisten ihmisten elämää.
<P>
Osoitamme aktiivisesti vahvaa ja rakentavaa tukeamme Nigerialle. Käytämme monia erilaisia välineitä diplomatiasta kehitykseen, ja komissio seuraa tilannetta tarkkaavaisesti ja sitoutuneesti hillitäkseen Nigerian väkivaltaisuuksia käytössämme olevin diplomatian keinoin.
<P>
Seuraava korkean tason tilaisuus käsitellä tätä hyvin tärkeää asiaa on EU:n ja Nigerian ministeritason kokous syksyllä. Keskustelemme asiasta varmasti siinä yhteydessä.
<SPEAKER ID="070" NAME="Puhemies">
(ES) Olen vastaanottanut keskustelun päätteeksi seitsemän työjärjestyksen 110 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan tänään klo 11.00.
<P>
Kirjalliset lausumat (työjärjestyksen 149 artikla)
<SPEAKER ID="998" NAME="Mara Bizzotto  " LANGUAGE="IT">
Liian monen vuoden ajan tämä maa, jolla on niin paljon luonnonvaroja, on ollut yhtä monen humanitaarisen tragedian, massamurhien ja etnisten ryhmien välisten yhteenottojen näyttämö taloudellisten ja sosiaalisten syiden vuoksi. Haluan kuitenkin tuoda mieliin erään Nigeriassa eläneen ja työskennelleen katolisen lähetyssaarnaajan sanat. Isä Piero Gheddo korosti hiljattain, että vain 20 vuotta sitten muslimien ja kristittyjen väliset suhteet Nigerian keski- ja pohjoisalueilla olivat epäilemättä vaikeat, ja niitä luonnehtivat erilaiset kristittyjen vastaiset syrjinnän muodot, mutta ne eivät koskaan ajautuneet siihen pisteeseen, jossa tapahtui niin laajoja väkivaltaisuuksia, jollaisia on nyt viimeisen kymmenen vuoden ajan nähty. Pappi teki kuitenkin selväksi, että vaikka tilanne on viime vuosina pahentunut, tämä on johtunut myös siitä, että al-Qaidan ideologian mukainen ääri-islamilaisuus on levinnyt Nigeriaan ja erityisesti maan pohjoisosassa 12 osavaltioon, jotka ovat ottaneet sharian maan laiksi. Siksi yhdymme näkemyksiin, joiden mukaan eri etniset ryhmät Nigeriassa näkevät erilaisissa uskonnoissa ihanteellisen tekosyyn syyllistyä laajoihin väkivaltaisuuksiin toisiaan kohtaan. Pitäkäämme kuitenkin mielessämme, että tämä tiheään asutettu Afrikan valtio, joka on myös vuosia joutunut kärsimään jatkuvasta poliittisesta epävakaudesta, on vuosien ajan toiminut ääri-islamilaisen aallon näyttämönä, eikä meidän pidä unohtaa tätä.
<SPEAKER ID="071" NAME="Jarosław Leszek Wałęsa  " LANGUAGE="PL">
Jos Euroopan unionin kaikkein korkeimman arvon oletetaan olevan itsemääräämisoikeus, toisin sanoen oikeus kunnioittaa oman omantunnon mukaisia periaatteita ja arvoja, silloin meidän olisi tuomittava välittömästi ja yksiselitteisesti kaikki suvaitsemattomuuden ja vihan ilmaukset, jotka johtavat suoraan rasismilla, etnisellä alkuperällä tai uskonnolla perusteltuihin murhiin ja verilöylyihin. Tätä tuomitsemista ei pitäisi kuitenkaan rajoittaa vain sanoihin. Siihen olisi sisällyttävä toimia, jotka takaavat rauhanomaisen yhteiselon tulevaisuudessa.
<SPEAKER ID="997" NAME="Zbigniew Ziobro  " LANGUAGE="PL">
Arvoisa puhemies, haluan aluksi ilmaista olevani syvästi surullinen niistä tiedoista, että Josissa Nigeriassa sattui tammikuussa ja maaliskuussa levottomuuksia, joiden vuoksi sadat kristityt ja muslimit saivat surmansa. On syytä muistaa, että tämä ei ole ensimmäinen kerta, kun tällaisia kauheuksia sattuu Josissa. Kahden uskontokunnan kannattajien väliset taistelut ovat jatkuneet jo vuodesta 2001 lähtien. Se, että jännitteet, jotka aika ajoin muuttuvat avoimiksi yhteenotoiksi, ovat jatkuneet nyt vuosikymmenen ajan, on osoitus siitä, että valtiolla on oltava merkittävä rooli sovitteluprosessien edistämisessä. Konfliktin monimutkainen tausta osoittaa näiden erimielisyyksien vakavuuden. Nigerian kristityt ja Nigerian muslimit eivät eroa toisistaan vain uskonnon vuoksi. Tärkein erimielisyyksistä liittyy historiallisiin erimielisyyksiin, koska alueella, jolla levottomuuksia tapahtuu, kristittyjä pidetään paikallisväestönä ja muslimeja muukalaisina. Nämä kaksi eroavaisuutta johtavat siihen, että kristityt ja muslimit tukevat eri poliittisia ryhmiä, mikä tarkoittaa ja on tarkoittanut konfliktin laajenemista. Lyhyesti sanottuna todettakoon kuitenkin, että konfliktin alkulähteitä ovat uskonnolliset erimielisyydet ja viranomaisten epäpätevyys tai kykenemättömyys saada aikaan rauhanomainen yhteiselo näiden kahden ryhmän välille. Tulevana syksynä pidetään EU:n ja Nigerian ministerintason kokous, ja mielestäni tämä ongelma olisi otettava kokouksen asialistalle. Tämän lisäksi komission olisi kaikin keinoin pyrittävä käyttämään käytössään olevia diplomaattisia keinoja parantaakseen Nigerian tilannetta.
<P>
(Istunto keskeytettiin muutamaksi minuutiksi äänestysten alkamista odottaessa.)
