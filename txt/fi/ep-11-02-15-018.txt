<CHAPTER ID="018">
Albanian tilanne (keskustelu) 
<SPEAKER ID="638" NAME="Puhemies">
(EN) Esityslistalla on seuraavana komission julkilausuma Albanian tilanteesta.
<SPEAKER ID="639" NAME="Štefan Füle">
komission jäsen. (EN) Arvoisa puhemies, kiitos, että kutsuitte minut puhumaan Albanian tilanteesta tänä iltana. Vaikka Albania sijaitsee Euroopan mantereella, se oli eristäytyneenä suuren osa 1900-lukua. Albania on kuitenkin nykyisin avoin ja vastaanottavainen. Sillä on nykyään mahdollisuus liittyä tulevaisuudessa EU:hun.
<P>
Albaniassa on käsillä poliittinen kriisi. Tapahtumat Tiranassa perjantaina 21. tammikuuta 2011 olivat traagisia. Jatkuvasti paheneva poliittinen pattitilanne on johtanut neljään turhaan kuolemaan. Tiranan tilanteeseen on tultava muutos. Vaarallisesta alamäen kierteestä on tehtävä loppu. Poliittiseen kriisiin on löydettävä ratkaisu. Tämä on Albanian poliittisten johtajien yhteisellä vastuulla.
<P>
Tätä Albanian kansalaiset odottavat, ja täysin oikeutetusti. Demokraattisesti valittujen edustajien on käyttäydyttävä sen mukaisesti: edustettava kansaa ja löydettävä demokraattinen kompromissi.
<P>
Kriisiin on löydettävä ratkaisu kotimaisin keinoin, mutta meidän ulkopuolisten on tehtävä voitavamme helpottaaksemme ratkaisun löytymistä. Ulkosuhdehallinnon johtaja Miroslav Lajčák kävi Tiranassa kahteen otteeseen tapaamassa maan presidenttiä, pääministeriä ja opposition johtajaa, ja olen iloinen, että hän on kanssani täällä tänään.
<P>
Hänen viestinsä unionin ulkoasioiden ja turvallisuuspolitiikan korkean edustajan ja komission varapuheenjohtajan Cathy Ashtonin puolesta ja minun puolestani olivat selkeät: väkivaltaisuudet on ensinnäkin lopetettava ja sen jälkeen on tutkittava asianmukaisesti, mitä 21. tammikuuta tapahtui. Tutkinnan johto on uskottava oikeusviranomaisille ilman poliittista väliintuloa.
<P>
Toiseksi on lopetettava sanallinen väkivalta sekä valtionlaitosten epäsuora ja suora heikentäminen.
<P>
Kolmas viesti oli, että poliittinen vuoropuhelu on saatava takaisin raiteilleen: on tunnustettava, että vastuu nykyistä valoisamman Albanian tulevaisuuden turvaamisesta on yhteinen. Tämä tarkoittaa, että lähitulevaisuudessa on yhdessä varmistettava vapaiden, oikeudenmukaisten ja avointen paikallisvaalien järjestäminen.
<P>
Neljäs viesti oli, että maassa on aloitettava komission vuonna 2010 antamassa lausunnossa hahmoteltujen 12 prioriteetin täytäntöönpano, joka on tärkeä asia. Hallituksen ja opposition on huolehdittava siitä yhdessä.
<P>
Poliittiset johtajat ja kansalaiset suhtautuivat rohkaisevasti ja myönteisesti Miroslav Lajčákin vierailuun. Havaittavissa olevaa momentumia voidaan ja sitä pitää hyödyntää, jotta kriisi voidaan muuttaa mahdollisuudeksi.
<P>
Molemmat Albanian johtajat suhtautuvat myönteisesti saamaansa huomioon, mutta he ovat kiinni maan sisäisessä umpikujassa, eikä johtajien välistä vuoropuhelua voida korvata Euroopan unionin hyvällä tahdolla eikä tuella.
<P>
Voimme auttaa kuilun kaventamisessa aktiivisella toiminnallamme. Se on kuitenkin mahdollista vasta, kun molemmat osapuolet osoittavat aitoa halua asettaa Albanian tulevaisuus EU:ssa puoluepolitiikan ja oman epäluuloisuutensa edelle.
<P>
Rusinoiden poimimiseen pullasta ei ole varaa. Albanian on täytettävä kaikki Kööpenhaminan kriteerit, mikä pitää sisällään myös interaktiivisen poliittisen vuoropuhelun ja toimivan parlamentin - kaikki tai ei mitään.
<P>
Seuraavia asioita käsitellään Albanian yhteydessä: mahdollisuus liittyä EU:hun neuvoston päätelmien mukaisesti ja Kööpenhaminan kriteerien pohjalta; komission vuonna 2010 antaman lausunnon sisältämien niiden 12 prioriteetin selkeä tunnistaminen, joiden tosiasiallisen täytäntöönpanon jälkeen Albania voisi aloittaa liittymisneuvottelut Euroopan unionin kanssa. Nämä 12 prioriteettia sisältävät muun muassa seuraavaa: parannetaan demokraattisten elinten toimintaa ja poliittista vuoropuhelua, oikeusvaltiota ja oikeuslaitoksen uudistusta, järjestäytyneen rikollisuuden torjuntaa sekä ihmisoikeuksien puolustamista.
<P>
Nämä 12 prioriteettia ja Kööpenhaminan kriteerit eivät ole vain poliitikkoja varten. Pikemminkin ne merkitsevät selkeää ja mitattavissa olevaa hyötyä kansalaisille. Albanian poliitikkojen on pantava pikaisesti Albanian kansalaisten edut etusijalle.
<P>
Tehkäämme näistä prioriteeteista EU:n kehys, jonka puitteissa Albanian poliittiset haasteet saadaan ratkaistua. Lähetin tässä tarkoituksessa Albanian pääministeri Sali Berishalle viikkoa ennen tammikuun mielenosoituksia kirjeen, jossa selostin näihin 12 prioriteettiin perustuvaa etenemissuunnitelmaa, jolla on tarkoitus auttaa Albaniaa selviytymään poliittisesta umpikujastaan. Olemme kaikki olleet todistamassa tästä aiheutuneita traagisia tapahtumia.
<P>
Vielä ei ole liian myöhäistä. Jos saamme peruuttamattomia viestejä molemminpuolisesta halusta hyödyntää EU:n kehystä poliittisen pattitilanteen ja käsillä olevan kriisin asteittaiseksi selvittämiseksi, vastaamme myönteisesti.
<P>
Myös Euroopan parlamentilla on elintärkeä rooli. Te poliitikot voitte lähettää selkeän viestin muille poliitikoille. Selkeä ja yhtenäinen viesti täältä parlamentista sekä koko Euroopan unionilta sitoutumisvalmiudesta saisi albanialaiset pohtimaan parasta toimintatapaa.
<P>
Saanen käyttää tilaisuutta hyväkseni ja kehottaa pääministeri Sali Berishaa luomaan Albaniaan aidosti osallistavaa poliittista ympäristöä. Muut poliittiset puolueet ja kansalaisjärjestöt hyötyisivät Euroopan yhdentymisestä.
<P>
Kehottaisin myös sosialistisen puolueen johtajaa Edi Ramaa varmistamaan, että hänen puolueensa on aidosti rakentava oppositio, joka nauttii eduista mutta ottaa myös vastuuta poliittisesti osallistavassa ympäristössä, jonka toivomme syntyvän Albaniaan.
<SPEAKER ID="640" NAME="Michael Gahler">
PPE-ryhmän puolesta. - (DE) Arvoisa puhemies, arvoisa komission jäsen Štefan Füle, hyvät kollegat, haluan ensimmäiseksi kiittää teitä kovasti selkeästä julkilausumastanne. Se on nähdäkseni saanut hyvän vastaanoton. Demokratiassa ja oikeusvaltiokysymyksissä tapahtuva kehitys on mielestäni välttämätön edellytys sille, että Albania voi aloittaa liittymisprosessin EU:hun. Tämä pitää sisällään toimivat demokraattiset laitokset, joita hyödynnetään asianmukaisesti. Parlamentti on se paikka, missä demokraattisia keskusteluja pitäisi käydä. Tästä syystä kansalaiset ovat valinneet parlamentin jäsenet. Tämä foorumi ei ole korvattavissa katumielenosoituksilla eikä ainakaan niin, mitä Edi Rama yritti 21. tammikuuta.
<P>
Kehotan sosialistista puoluetta osallistumaan täysipainoisesti parlamentaariseen prosessiin ja etsimään poliittisia vaihtoehtoja parlamentissa. On aika lopettaa epäilyt vaalituloksesta. Sosialistisen puolueen on otettava vastuu roolistaan parlamentaarisena oppositiopuolueena. Sen olisi hyödynnettävä tilaisuus laatia erityisiä ehdotuksia tulevaisuuden varalle myös parlamentaarisessa tutkintavaliokunnassa. Euroopan turvallisuus- ja yhteistyöjärjestö (Etyj) ja sen demokraattisten instituutioiden ja ihmisoikeuksien toimisto (ODIHR) ovat laatineet suosituksia vaalien perusedellytysten parantamiseksi. Lisäksi on tärkeää, että sosialistit otetaan mukaan myös näiden asioiden hoitoon. Olen kuullut, että Edi Rama suostui täällä Strasbourgissa käydessään ottamaan osaa 8. toukokuuta järjestettäviin paikallisvaaleihin. Suhtaudun myönteisesti hänen päätökseensä. Toivon, ettei hänen lupaukseensa liity ehtoja tai porsaanreikiä. Edi Rama on nähtävästi kuunnellut sosialistikollegojensa hyviä neuvoja ja myös niitä, joita hän on saanut tapaamisissa muiden ryhmien kanssa.
<P>
Voin vakuuttaa hänelle, että monet ryhmämme jäsenet toimivat aktiivisesti puolestamme Albaniassa ja tukevat komission jäsen Fülen mainitsemaa osallistavaa lähestymistapaa. Tämän ansiosta olemme voineet yhdessä vaikuttaa sen varmistamiseen, että Albaniaa odottaa valoisa tulevaisuus.
<SPEAKER ID="641" NAME="Adrian Severin">
S&D-ryhmän puolesta. - (EN) Arvoisa puhemies, Albanian nykyistä poliittista tilannetta voidaan totisesti kutsua pattitilanteeksi. Välillä kriisi hellittää ja välillä taas voimistuu, mutta sille ei näy loppua.
<P>
Parlamentti antoi viime vuonna päätöslauselman, jossa kaikkia kotimaisia poliittisia toimijoita kehotetaan löytämään poliittinen ratkaisu kriisiin ja rakentamaan kansallista vähimmäistason konsensusta. Poliittiset puolueet ja etenkin hallitus ovat sivuuttaneet päätöslauselman. Komission ja neuvoston suositukset on niin ikään sivuutettu toistaiseksi.
<P>
Ei voida hyväksyä, että kokoontumisoikeuden ja mielenosoitusoikeuden harjoittamista kutsutaan vallankaappaukseksi korruption ryvettämässä maassa.
<P>
Ei voida hyväksyä, että valtion instituutioiden (presidentin viran, virallisen syyttäjänlaitoksen ja muiden) uskottavuus kärsii hallituksen päämiehen lausunnoista.
<P>
Ei voida hyväksyä, että siviilimielenosoittajia kohti ampuvia pidetään kansakunnan sankareina, joille luvataan armahdus.
<P>
Uudet paikallisvaalit pidetään pian. Vaalit ovat nykytilanteessa poliittinen testi kaikille poliittisille sidosryhmille. Kehotamme komission jäsen Štefan Fülea sekä ulkosuhdehallinnon johtaja Miroslav Lajčákia tekemään parhaansa sen varmistamiseksi, että vaaleja tuetaan ja valvotaan kansainvälisesti niin, että varmistetaan, että ne ovat vapaat ja oikeudenmukaiset tai ainakin että voimme arvioida, ovatko ne vapaat ja oikeudenmukaiset.
<P>
Kannatamme komission ja etenkin komission jäsen Štefan Fülen lähestymistapaa. Tuemme Miroslav Lajčákin toimia. Meidän on kehotettava kaikkia poliittisia puolueita saattamaan maa ulos kriisistä, sillä vaihtoehtona on Albanian eristäytyminen ja EU:hun liittymisen vaarantuminen.
<SPEAKER ID="642" NAME="Marietje Schaake" LANGUAGE="EN">
Arvoisa puhemies, minulla oli tänään oikein mielenkiintoinen päivä Albanian kysymykseen liittyen. Olen puhunut kahden Albanian suurimman poliittisen puolueen edustajien kanssa. Pyysin molempia kertomaan ajatuksia siitä, kuinka maata voitaisiin viedä eteenpäin ja kuinka poliittisesta pattilanteesta päästäisiin käsittelemään kaikkia kansalaisia koskevia ongelmia: järjestäytyneen rikollisuuden torjuntaa, korruption kitkemistä, työllisyyden luomista sekä mahdollisuuksien luomista nuorelle sukupolvelle.
<P>
Kukaan heistä ei keksinyt vastausta. Toisten syyttely tuntui tärkeämmältä. Albanian poliittiset vallanpitäjät ovat nähtävästi kiinnostuneempia itsestään kuin kansastaan. Minun ei tarvinne kertoa teille, kuinka vaikeaa meidän on saada valitsijamme mukaan, kun ajamme EU:n laajentamista. Euroopan liberaalidemokraattien liiton ryhmä haluaa vastustuksesta huolimatta nähdä Länsi-Balkanin maat osana Euroopan unionia.
<P>
Meidän mielestämme EU on arvoyhteisö, jolla on jakaantunut menneisyys mutta joka on valinnut yhtenäisen tulevaisuuden. Meidän on kehotettava Albanian viranomaisia toimimaan samoin niin, etteivät he anna menneisyyden varjojen tukahduttaa vaan käyvät kohti valoisaa tulevaisuutta. He eivät saa unohtaa, että ennen kaikkea heidän vastuullaan on huolehtia kansalaisten hyvinvoinnista eikä kieltää heiltä tulevaisuutta EU:ssa, sillä on täysin selvää, että poliittinen kriisi hidastaa kehitystä kaikissa tilanteissa.
<P>
Uudet vaalit pidetään toukokuussa, ja valmistelut ovat jo käynnissä. Kaikkien poliittisten puolueiden olisi syytä tukea vaaleja. Suhtaudun myönteisesti ehdotukseen, että EU:n olisi otettava aktiivinen rooli sen varmistamiseksi, että vaalit ovat sekä vapaat että oikeudenmukaiset. Demokratia on kuitenkin pitkä prosessi, joka on taatusti enemmän kuin vain "yksi mies ja yksi ääni". Se edellyttää demokraattisia instituutioita ja oikeusvaltiota, ja sen voima on sidoksissa vähemmistöjen kunnioittamiseen. Demokratiassa ei ole kyse siitä, että "voittaja saa kaiken".
<P>
EU:hun liittyminen on pitkä prosessi, joka vaatii kovaa työtä ja yhteistä sitoutumista; Albaniassa tehtyjä uudistuksia voidaan hyödyntää parhaiten yhteistyöllä ja jatkuvalla sitoutumisella EU:n prosessiin.
<SPEAKER ID="643" NAME="Marije Cornelissen" LANGUAGE="NL">
Arvoisa puhemies, Albanian kriisi ei ole mikään uusi asia. Kriisi ei alkanut tammikuussa mielenosoittajiin kohdistetulla väkivallalla, eikä se alkanut vuonna 2009, jolloin sosialistinen puolue boikotoi parlamenttia vaalien jälkeen ja nälkälakko puhkesi.
<P>
Kriisi on poliittisen kulttuurin kriisi. Boikotit, nälkälakot ja mielenosoitukset ovat tavallisia tapoja tehdä bisnestä Albanian politiikassa. Niin ovat myös korruptio, median manipulointi sekä poliittiset nimitykset. Kaikki tämä on todella kaukana politiikasta, jollaista haluaisimme nähdä maassa, joka on matkalla kohti EU:n jäsenyyttä.
<P>
Toivon siten todella, että Albanian kansalaiset saisivat lopulta vastuullisen hallituksen ja vastuullisen parlamentin, joissa toimii poliitikkoja, jotka asettavat kansalaistensa hyvinvoinnin oman arvovaltansa ja omien etujensa edelle. Molempien osapuolten on ryhdyttävä tekemään siirtoja tähän vaiheeseen pääsemiseksi. Hallituksella on erityinen vastuu. Hallituksilla on yksinoikeus väkivaltaan ja hallituksilla on erityinen vastuu nousta puoluepolitiikan yläpuolelle, jotta mahdollistetaan kansalaisten kannalta oikeudenmukainen toiminta.
<P>
Meidän on voitava odottaa tältä hallitukselta, että se tekee kaiken mahdollisen estääkseen tammikuisten tapahtumien toistumisen. Meidän on voitava odottaa myös, että hallitus toimii täysipainoisesti yhteistyössä sen riippumattoman tutkinnan parissa, jolla on tarkoitus selvittää tammikuisia tapahtumia, että se panee korruption kuriin omissa riveissään ja antaa tilaa parlamentaariselle keskustelulle. Myös oppositiolla on vastuunsa. Myös sen on tehtävä kaikkensa tammikuisten väkivaltaisuuksien toistumisen estämiseksi niin, että se tekee täysipainoista yhteistyötä asianmukaisten ja oikeudenmukaisten vaalien järjestämiseksi toukokuussa sekä osallistuu parlamentaariseen keskusteluun, jossa toivon mukaan keskustellaan kerrankin muun muassa Albanian huiman korkeasta työttömyydestä.
<P>
Kuinka saatte molemmat osapuolet näin pitkälle? Olin hyvin toiveikas marraskuussa, jolloin komission jäsen Štefan Füle heitti pallon Albanialle todeten: edistystä ei tapahdu ennen kuin ratkaisette tämän asian. Sen jälkeen voimme taata Albanialle hakijavaltion aseman. Tämä ei valitettavasti tuonut muutosta tilanteeseen. Panen nyt toivoni siihen, että Miroslav Lajčák onnistuu siinä, missä muut ovat epäonnistuneet: saamaan molemmat osapuolet neuvottelupöydän ääreen läpimurron saavuttamiseksi. Olen toiveikas, mutta en ole kovinkaan varma siitä, että tämä onnistuu ilman järeitä toimenpiteitä.
<P>
Olen sitä mieltä, että meidän on säilytettävä sanktioiden mahdollisuus. On tehtävä selväksi, että neuvottelujen epäonnistumisella on vääjäämättä seurauksensa. Sanktiot on kuitenkin kohdistettava poliittisiin johtajiin, ei kansalaisiin. Tämä ei suinkaan tarkoita sitä, että meidän pitäisi puuttua Albanian viisumivapauteen, mitä olen kuullut käytävillä puhuttavan. Se olisi kansalaisten todelliseksi vahingoksi. Haluaisin totisesti vakuutuksen komission jäseneltä, ettei viisumivapaus joudu kärsimään tässä poliittisessa prosessissa.
<P>
Ajatus, jota voisimme kuitenkin harkita, on se, että otamme liittymistä valmistelevan tukivälineen (IPA) varojen valvonnan pois Albanialta ja palautamme sen EU:n vastuulle. Siten mahdollistettaisiin kaikkien maassa tehtävien merkittävien investointien läpimeno niin, että hallitusta voidaan jossakin määrin valvoa. Tämäntyyppinen sanktio kohdistuisi nähdäkseni poliitikkoihin mutta ei kansaan. Toivon vilpittömästi, ettei tähän kaikkeen tarvitsisi ryhtyä vaan että molemmat osapuolet olisivat valmiita kompromissiin ja että Miroslav Lajčák onnistuu tehtävässään Albanian kansan eduksi.
<SPEAKER ID="644" NAME="Charles Tannock" LANGUAGE="EN">
Arvoisa puhemies, jos Albania aikoo edistyä matkallaan kohti lopullista tavoitettaan päästä EU:n jäseneksi, maan poliittisten johtajien on sitouduttava siihen entistäkin rakentavammalla, demokraattisemmalla ja kypsemmällä tavalla. Viime kuussa puhjenneet väkivaltaisuudet olivat muistutus Albanian politiikalle tyypillisestä epävakaudesta.
<P>
Pohdin myös, ovatkohan neuvosto ja komissio harkinneet tarkistavansa viime vuonna tehtyä päätöstä myöntää albanialaisille oikeus matkustaa EU:n jäsenvaltioihin ilman viisumia, kun otetaan huomioon verenvuodatukset, jotka saattavat luonnollisesti lisätä taloudellisista syistä tapahtuvaa muuttoa Schengen-maihin, jos ulkomaiset suorat investoinnit tyrehtyvät.
<P>
Kyseisellä toimella korostettaisiin varmasti sitä, että Albania on vielä kaukana EU:n odotuksista. Järjestäytynyt rikollisuus ja korruptio rehottavat yhä maassa ja oikeuslaitos on liian usein poliitikkojen manipuloinnin armoilla. Pääministeri Sali Berisha jopa sekaantui valtakunnansyyttäjän määräykseen pidättää mielenosoittajia ampuneet kaartilaiset väittäen, että kyse oli vallankaappauksen uhasta. Maan demokraattiset instituutiot ovat heikkoja ja lehdistönvapaus on harvinaista.
<P>
Edi Raman sosialistisen puolueen päätös boikotoida parlamenttia väitetyn vaalivilpin perusteella on pahentanut Albanian epävakautta. Albanialla ei ole nykyisessä poliittisen epävakauden ilmapiirissä mitään mahdollisuuksia edes aloittaa EU:n luottamuksen palauttamiseksi tarvittavia uudistuksia. Epävakaus saattaa nyt johtaa siihen, että myös Nato harkitsee uudelleen laajentumispolitiikkaansa, sillä Albania liittyi puolustusliittoon vain vajaat kaksi vuotta sitten. Naton johtajien on nyt arvioitava, myönnettiinkö Naton jäsenyys Albanialle liian varhain.
<P>
Sen ohella, että olen huolissani Albanian poliittisesta epävakaudesta ja siitä, miten se vaikuttaa maan pyrkimyksiin liittyä EU:hun, minulla on epäilykseni myös Albanian strategisista prioriteeteista. Albania on Islamististen maiden konferenssin (OIC) täysjäsen; tämä järjestö on yhä vaikutusvaltaisempi YK:n puitteissa toimiva eturyhmä, joka ajaa jäsentensä etuja ja äänestää yhtenä ryhmänä ihmisoikeuksia ja ulkopolitiikkaa koskevista asioista. OIC:n jäseniin kuuluvat Albania ja Turkki ovat molemmat allekirjoittaneet Kairon ihmisoikeusjulistuksen, jossa Šaria mainitaan muslimimaiden ihmisoikeuksien perustana.
<P>
Albanian on Turkin tavoin nyt päätettävä, valitseeko se länsimaiset arvot vai asettaako se etusijalle Šariaan sisältyvät arvot, jotka täällä Strasbourgissa toimiva Euroopan unionin ihmisoikeustuomioistuin on katsonut olevan ristiriidassa eurooppalaisten arvojen kanssa, vaikka totuuden nimissä on sanottava, että Albanian jäsenyys OIC:ssä vaikuttaa minusta toistaiseksi vain nimelliseltä. Albania on kuitenkin käytännössä maallikkovaltio. Albanian johto on nähtävästi suunnitellut liittymistä OIC:hen Lähi-idän rahan houkuttelemiseksi sen sijasta, että liittymistä perusteltaisiin voimakkaalla uskonnollisella vakaumuksella, mutta tämä kaikki saattaa vielä toki muuttua tulevaisuudessa.
<SPEAKER ID="645" NAME="Nikolaos Chountis" LANGUAGE="EL">
Arvoisa puhemies, arvoisa komission jäsen, olin toivonut, että Albanian poliittinen umpikuja olisi ratkaistu, kun edellisistä parlamenttivaaleista on kulunut jo puolitoista vuotta. Olin toivonut tehtyjen suositusten tekemisen jälkeen ja Euroopan parlamentin annettua päätöslauselmansa, että olisimme pitäneet mielessä, mitä sanoimme. Olin vakuuttunut siitä, että Albanian toiveet EU:hun liittymisestä (sillä tätä Albanian kansa haluaa) olisivat voimakas kannustin paitsi poliittisen ongelman myös taloudellisten, sosiaalisten ja demokratiaa koskevien ongelmien ratkaisemiseksi. Umpikujaa ei valitettavasti ole ratkaistu. Meillä on leijonanosa vastuusta, minkä vuoksi katson, ettei meillä ole varaa arvostella Albanian kansaa.
<P>
Tilanne on valitettavasti kuitenkin pahentunut. Haluan vielä kerran ilmaista suruni 21. tammikuuta pidetyn mielenosoituksen uhrien vuoksi. Vastustamme väkivaltaisuuksien laajenemista, vaadimme sortotoimien lopettamista sekä ihmisoikeuksien ja demokraattisten oikeuksien noudattamista sekä syyllisten rankaisemista.
<P>
En kuitenkaan salaa sitä tosiasiaa, että olen huolissani lähestyvistä paikallisvaaleista, jotka järjestetään toukokuussa. Meidän on yksinkertaisesti tehtävä voitavamme sen varmistamiseksi, että kaikki tarvittavat turvatoimet toteutetaan, jotta vaalit voisivat sujua kitkattomasti. Meidän on saatava kaikki poliittiset puolueet osallistumaan tähän vaalimenettelyyn, ja vaalit on järjestettävä asianmukaisia ja demokraattisia vaaleja koskevien kansainvälisten sääntöjen mukaisesti.
<P>
Olen sitä mieltä, että tukemme eli Euroopan parlamentista ja Euroopan unionilta yleisesti tulevan tuen (olen tässä samaa mieltä Štefan Fülen kanssa) on oltava täydentävää ja avustamistarkoituksessa annettavaa eikä siihen pidä luonnollisestikaan sekoittaa puoluepolitiikkaa tai poliittista veljeilyä (jos sallitte ilmaisun). Meidän asiamme ei ole tuoda ratkaisua Albanian yhteiskunnalle ja Albanian ongelmaan. Albanian kansan ja Albanian poliittisten puolueiden on se ratkaistava. En hyväksy ääneen lausuttuja uhkailuja toimenpiteisiin ryhtymisestä, sillä suurin osa kuulemistamme toimenpiteistä on suunnattu Albanian kansaa vastaan. En usko, että näin saadaan aikaan erityisiä tuloksia.
<P>
Minusta voimme harjoittaa mahdollisimman suurta painostusta EU:n toimielinten kautta ja suhteissamme tähän Euroopan unionin ovea kolkuttavaan maahan niin, että tuomme esille, että valitettavasti kaikki nämä tapahtumat hidastavat sen liittymisnäkymiä. Meidän on tuotava esiin, että umpikuja on ratkaistavissa vain poliittisten johtajien vastuullisella toiminnalla niin, että he ovat valmiita poliittiseen vuoropuheluun eikä niin, että sovelletaan "voittaja saa kaiken" -ajatusta tai samantapaista käytäntöä ja käyttäytymismallia, kuten olemme kuulleet tehtävän.
<P>
Olen sitä mieltä, että jos Albanian poliittiset johtajat pitävät kiinni tällaisesta käytännöstä ja lähestymistavasta, umpikuja ja kriisi vain pahenevat eikä maassa kyetä ratkaisemaan poliittisen ongelman rinnalle nousevia vakavia ongelmia: ongelmia, joita nousee (ellei jo ole noussut) naapurimaita Italiaa ja Kreikkaa koettelevan talouskriisin vuoksi, sillä näiden maiden Albaniaan lähettämä raha on helpottanut jossain määrin Albanian taloustilannetta. Poliittisen umpikujan ratkaiseminen, poliittinen vastuunotto ja poliittinen vuoropuhelu ovat siten niitä tekijöitä, joiden avulla poliittiset johtajat voivat löytää nopean ratkaisun Albanian ongelmiin.
<SPEAKER ID="646" NAME="Bastiaan Belder" LANGUAGE="NL">
Arvoisa puhemies, ollessani toimittaja kävin Albaniassa useaan otteeseen 1990-luvulla. Siellä tapaamani lahjakkaat nuoret tekivät joka kerta minuun vaikutuksen. On selvää, että maalla, jossa on tällaisia lahjakkaita nuoria, on oltava tulevaisuus. Uskoni Albanian tulevaisuuteen EU:ssa heräsi viime kesänä uudelleen eloon eteläisen Vlorën piirikunnan kesäyliopistossa.
<P>
Vaihdoin tänä aamuna sähköpostia muutaman korkeakoulututkinnon suorittaneen albanialaisen kanssa tämäniltaisesta keskustelusta. Molemmat ovat noin kolmikymppisiä ja molemmat ovat päättäneet jäädä Albaniaan. He ansaitsisivat paljon enemmän ulkomailla, mutta silti he ovat päättäneet jäädä Albaniaan. He haluavat palvella omaa kansaansa ja kirkkoaan. Mitä he voisivat kuitenkin tehdä kotimaansa poliittisen umpikujan hyväksi? Molempien viesti on selkeä ja se on kuin avunhuuto: "Eurooppa, älkää jättäkö poliittisia johtajiamme oman onnensa nojaan. Jos nimittäin teette niin, he tuhoavat kansakuntamme tulevaisuuden. Eurooppa, pakottakaa molemmat osapuolet eli sosialistit ja demokraatit neuvottelemaan, kunnes he löytävät ratkaisun."
<P>
Arvoisa komission jäsen, myönnän ensimmäisenä, että tämä on helpommin sanottu kuin tehty, mutta tämä oli silti heidän avunhuutonsa. Olen kuitenkin luottavainen sen suhteen, että haluatte tehdä parhaanne vastataksenne toivoon, jonka monet kunnon albanialaiset ovat panneet EU:hun ja teihin, asiasta vastaavaan komission jäseneen. Toivon teille paljon voimia ja menestystä tässä asiassa.
<P>
Lopuksi haluaisin ottaa esille vielä toisen, yhtä tärkeän Albanian kysymyksen. Tiranan tietolähde on varoittanut minua vaarasta, että suuri määrä albanialaisia tyttöjä ja naisia matkustaa tänä keväänä Länsi-Eurooppaan, missä he päätyvät prostituutioverkostoon. Yhdyttekö tähän pelkoon, arvoisa komission jäsen, ja mitä resursseja Euroopan unionilla on käytössään ennalta ehkäistäkseen naisten salakuljetusta ja tyttöjen värväämistä prostituutioon Albaniassa?
<SPEAKER ID="647" NAME="Béla Kovács" AFFILIATION="NI">
(HU) Arvoisa puhemies, Albanian poliittinen elämä on ollut umpikujassa vuonna 2009 järjestetyistä parlamenttivaaleista lähtien. Parlamentti ei voi harjoittaa tehtäväänsä hallituksen valvojana, eivätkä parlamentaariset instituutiot toimi valitettavasti tehokkaasti. Se, että sosialistit syyttävät hallitusta vaalivilpistä ja korruptiosta sekä vaativat hallituksen eroa ja ennenaikaisten vaalien järjestämistä ennen vuotta 2013, jolloin ne on määrä järjestää, sekä se, että pääministeri Sali Berisha on haluton eroamaan ja syyttää oppositiota pyrkimyksestä nousta valtaan voimakeinoin, osoittavat, että neuvottelut Euroopan unionin kanssa on tuomittu epäonnistumaan hyvin nopeasti.
<P>
Euroopan unionin mielestä on elintärkeää, että ehdokasvaltiot vauhdittavat ponnistelujaan korruption ja järjestäytyneen rikollisuuden torjumiseksi. Tämä on tärkeää EU:lle, mutta sen lisäksi siitä hyötyvät myös kyseisten maiden yhteiskunta puhumattakaan siitä, että se auttaa kohentamaan ehdokasvaltioiden imagoa. Tästä syystä nykyisen tilanteen ratkaiseminen edellyttää ehdottomasti demokraattisten instituutioiden aseman palauttamista.
<SPEAKER ID="648" NAME="Eduard Kukan" AFFILIATION="PPE">
(EN) Arvoisa puhemies, Albanian poliittinen kriisi on kestänyt jo aivan liian pitkään. Tilanne ei ole silti umpikujassa tai pattitilanteessa vaan kyse on pitkittyneestä poliittisesta kriisistä. Se vahingoittaa maan mainetta, sen kansalaisia sekä heidän pyrkimyksiään olla tulevaisuudessa osa EU:ta.
<P>
Emme saa antaa poliittisen kriisin ja jännitteiden yltyä enää yhtään. Nyt on lähetettävä yhteinen viesti siitä, että hyväksymme Albanian ehdokasvaltioksi mutta maan poliittisten johtajien on puolin ja toisin osoitettava, että he ratkaisevat poliittiset ongelmat oikeusvaltiota, perustuslakia sekä demokraattisten instituutioiden perusteita täysin kunnioittaen.
<P>
Olemme liian kauan yrittäneet auttaa Albaniaa tilanteen ratkaisemisessa saamatta aikaan konkreettisia tuloksia. Tuomitsemme ankarasti Tiranan kaduilla 21. tammikuuta järjestetyissä mielenosoituksissa puhjenneet väkivaltaisuudet. Väkivaltaisuudet, joissa kuoli neljä ihmistä, on tutkittava asianmukaisesti.
<P>
Albania odottaa paikallisvaaleja, jotka järjestetään tämän vuoden toukokuussa. Niillä maan demokratian tilanne testataan toistamiseen. Nyt poliittisten johtajien on jälleen aika keskittää ponnistelunsa sen takaamiseen, etteivät vaalit lisää jännitteitä eivätkä pitkitä kriisiä.
<P>
Haluan lopuksi korostaa komission jäsen Štefan Fülen keskustelun alussa pitämän puheenvuoron sisältämien poliittisten viestien ja ehdotusten merkitystä. Parlamentti voi auttaa tilannetta parhaiten asettamalla koko painoarvonsa näiden ehdotusten taakse ja lähettämällä sen mukaisesti yhteisen ja selkeän viestin Albanian poliittisille puolueille.
<SPEAKER ID="649" NAME="Hannes Swoboda" AFFILIATION="S&amp;D">
(DE) Arvoisa puhemies, haluan ensimmäiseksi kiittää Štefan Fülea hänen selkeästä julkilausumastaan tänään sekä hänen sitoumuksestaan tähän pitkään kestäneeseen ongelmaan. Haluan kiittää myös Miroslav Lajčákia asiaan paneutumisesta viime kuukausina. Hän on tottunut selvittämään ja ratkomaan kiperiä ongelmia. Toivotan molemmille kovasti onnea. Keskustelumme on päätynyt yhtenäiseen rintamaan ja yhtenäiseen tukeen molempien miesten ponnisteluille löytää ratkaisu Albanialle.
<P>
Myönnän olleeni skeptinen keskustelumme alkaessa. Mikään ei olisi pahempaa Albanian kehitykselle kuin keskinäiset syyttelyt täällä parlamentissa, samanlaiset, joita Albanian kaksi suurinta poliittista ryhmää, hallitus ja oppositio, ovat harjoittaneet. Olen hyvin tyytyväinen, että olemme päässeet yksimielisyyteen yhteisestä lähestymistavasta ainakin toistaiseksi. Toivon, että näin on myös on jatkossa. Molempien osapuolten, molempien poliittisten ryhmien - hallituksen ja opposition - on sitouduttava etsimään ratkaisua kriisistä ulos pääsemiseksi.
<P>
Olen samaa mieltä jäsen Belderin kanssa. Kävin Albaniassa pian Hoxhan hallinnon romahdettua. Oli varsin hämmästynyt siellä vallinneesta mielialasta sekä nuorten innostuneisuudesta. Olen kuitenkin hyvin pettynyt siihen, mitä tästä on seurannut ja mitä ei. Minun on sanottava, ettei Albanian poliittinen luokka pysty toteuttamaan kansan toiveita ja unelmia.
<P>
Meillä on luonnollisesti edelleen poliittiset kantamme ja henkilökohtaiset ystävyyssuhteemme. Nyt on kuitenkin elintärkeää vaatia molempia osapuolia istumaan yhdessä neuvottelupöydän ääreen ja vaatia heitä yrittämään varmistaa, että edes paikallisvaalit ovat avoimet ja vapaat. Meidän on lisäksi vaadittava molempia osapuolia valmistautumaan Etyjin alaisen demokraattisten instituutioiden ja ihmisoikeuksien toimiston (ODIHR) vaaleja varten laatimien vaatimusten täytäntöönpanoon joko lainsäädännöllisin toimin tai käytännön toimin niin, että vaalit ovat tulevaisuudessa aidosti oikeudenmukaiset ja avoimet.
<P>
Minusta parlamentin olisi myös syytä lähettää Albaniaan mahdollisimman monta vaalitarkkailijaa siitä huolimatta, että kyse on paikallisvaaleista, sillä ne voivat kuitenkin olla uuden poliittisen ilmapiirin alku Albaniassa. Tätä Albania kaipaa kipeästi.
<P>
Olen samaa mieltä kaikkien niiden kanssa, jotka ovat sanoneet, että jollei mikään muutu Albaniassa, se eristäytyy. Emme kuitenkaan halua, että Albania eristäytyy. Haluamme, että se astuu Euroopan unioniin johtavalle tielle.
<SPEAKER ID="650" NAME="Stanimir Ilchev" AFFILIATION="ALDE">
(BG) Arvoisa puhemies, haluan aloittaa sanomalla, että Albanian yhteiskunta ja Albanian kansa ovat erityinen tapaus, mutta älkää käsittäkö minua väärin. Maan historia ja kulttuuriperinteet ovat poikkeavia, ja osa näistä poikkeavaisuuksista on säilynyt kansakunnan luonteessa ja tavassa, jolla se on kehittynyt tähän päivään asti, mikä vaikuttaa tapaan, jolla maassa mielletään poliittiset prosessit ja kehitetään niitä.
<P>
Jos siis aiomme auttaa puheena olevan ongelman ratkaisua, meidän on osoitettava luovuutta, joustavuutta ja mielikuvitusta. Minusta meidän pitäisi esimerkiksi ottaa yhteyttä paitsi törmäyskurssilla olevien kahden pääpuolueen johtajiin myös Albanian yhteiskunnan epävirallisiin johtajiin.
<P>
Täällä on sanottu paikkansa pitäviä asioita Šariasta ja Islamististen maiden konferenssista, mutta meidän on syytä muistaa, että albanialaiset suhtautuvat suvaitsevaisesti kaikkiin maan kolmeen pääuskontoon, myös itäortodoksiseen kirkkoon ja katoliseen kirkkoon. Kaikilla kolmella uskonnollisella yhteisöllä on vaikutusvaltaisia johtajia, kuten on myös kansalaisjärjestöillä ja nuorten järjestöillä. Meidän olisi otettava yhteyttä myös näihin johtajiin pyrkiessämme saamaan sovinnon aikaan kahden poliittisen puolueen välillä.
<SPEAKER ID="651" NAME="Ulrike Lunacek" AFFILIATION="Verts/ALE">
(DE) Arvoisa puhemies, arvoisa komission jäsen Štefan Füle, arvoisa Miroslav Lajčák, hyvät kollegat, haluan omalta osaltani kiittää Štefan Fülea ja Miroslav Lajčákia heidän kovasta työstään ja pyrkimyksistään löytää ratkaisu ongelmaan. Olen iloinen myös siitä, ettei tämänpäiväisessä keskustelussa ole sorruttu samanlaiseen nahisteluun, jota Albanian kahden tukkanuottasilla olevan puolueen välillä on nähty. Parlamentin kannalta olisi ollut hyvin valitettavaa, jos siihen olisi sorruttu, ja toivon, ettei siihen tarvitse mennä.
<P>
Albanian institutionaalinen kriisi on todellisuudessa myös poliittisen kulttuurin kriisi. Siinä on kyse myös verbaalisesta väkivallasta, joka on äitynyt katuväkivallaksi ja aiheuttanut neljän ihmisen kuoleman. Yhdyn niihin, jotka sanovat, että väkivaltaisuudet on tutkittava. Todellisten syyllisten selvittäminen on tärkeää. Se, että verbaalinen väkivalta on äitynyt todelliseksi katuväkivallaksi, saattaa kuitenkin vaarantaa Albanian liittymisen Euroopan unioniin.
<P>
Kuten komission jäsen Füle jo selosti, kyse on siitä, että Albanian poliittiselle oppositiolle tehdään selväksi, että sen tehtävänä on toimia Albanian kansan etujen mukaisesti. Euroopan unioniin johtava tie edellyttää poliittisen kriisin ratkaisua, istumista saman neuvottelupöydän ääreen ja sitä, että lopetetaan peli, jossa ryhmät syyttelevät jatkuvasti toisiaan eivätkä huomaa, että ne itse voivat vaikuttaa tilanteen muuttamiseen. Juuri tätä tarvitaan. Jatkuva syyttely siitä, kuka aloitti ja kuka on syypää tilanteeseen, ei sovi eurooppalaiselle valtiolle. Toivon, että kiistapuolet oppivat tästä ja ymmärtävät, ettei tilanne voi jatkua entisellään.
<P>
Jos Edi Rama ja hänen puolueensa osallistuvat todella paikallisvaaleihin, kuten hän ilmoitti osalle meistä tänään tapahtuvaksi, ja nimittävät vaalilautakunnan jäsenet, kannatan sitä ja toivon, että se on ensimmäinen askel sen varmistamiseksi, että nämä paikallisvaalit voidaan järjestää vapaasti ja avoimesti ja että tulos voidaan jälkeenpäin hyväksyä.
<P>
Parlamentti tuki täysin täällä jo mainittua viisumivapautta. Pyyntöni komission jäsen Štefan Fülelle kuuluu seuraavasti: toivon, ettei komissio harkitse luopumista Albanian kansalaisten viisumivapaudesta mahdollisena sanktiona kahdelle kiistelevälle puolueelle. Toivon, ettei näin tapahdu. Toinen kysymykseni koskee mahdollisuuksia lisätä painostusta, jos osapuolet eivät pääse sopuun. Yksi vaihtoehto olisi, kuten jäsen Cornelissen jo esitti, että liittymistä valmistelevan tukivälineen (IPA) varojen valvonta otetaan pois Albanian hallitukselta ja palautetaan komission vastuulle. Toinen mahdollisuus olisi IPAn varojen jäädyttäminen. Tämä aiheuttaisi kuitenkin kärsimystä kansan keskuudessa, mikä ei voi olla tarkoituksemme. Mitä suunnitelmia teillä on siinä tapauksessa, ettei ratkaisua löydetä?
<P>
Vielä viimeinen huomautus: Dick Martyn Euroopan neuvostolle laatimassa raportissa Albanian salaista palvelua syytettiin osallisuudesta elinten salakuljetuksessa tai sen tukemisessa. Onko teillä tietoa siitä, ovatko Albanian salainen palvelu ja oikeuslaitos valmiita yhteistyöhön?
<SPEAKER ID="652" NAME="Jaroslav Paška" AFFILIATION="EFD">
(SK) Arvoisa puhemies, poliittiset jännitteet ovat jatkuneet Albaniassa vuonna 2009 pidetyistä yleisvaaleista lähtien; jännitteet syntyivät vaalituloksen salailusta, mitä hävinneet poliittiset puolueet pitävät vaalitulosten peukalointina.
<P>
Edi Raman johtama Albanian sosialistipuolue syyttää pääministeri Sali Berishaa paitsi vaalivilpistä myös siitä, että hän on vastuussa korruption leviämisestä sekä kansalaisten elinolojen huononemisesta. Opposition Albanian pääkaupungissa Tiranassa 21. tammikuuta järjestämään mielenosoitukseen otti osaa yli 20 000 ihmistä, jotka vaativat Sali Berishan hallituksen eroa. Poliisi puuttui kuitenkin mielenosoitukseen muun muassa vesitykeillä, kyynelkaasulla ja kumiluodeilla aseistautuneena, mikä johti neljän ihmisen kuolemaan ja yli 150:n haavoittumiseen. Poliisin väkivaltainen väliintulo sekä se, että Sali Berisha antoi kaikille mielenosoituksen tukahduttamiseen osallistuneiden turvallisuusjoukkojen jäsenille huomattavan palkinnon, nimittäin kuukauden palkan, on selkeä osoitus siitä, että Albanian pääministeri on ostamassa turvallisuusjoukkojen suosion saadakseen niiden tuen Albanian kansaa vastaan.
<P>
Kunnon sivistyneessä valtiossa hallituksesta päättävät kansalaiset, äänestäjät, eivätkä lahjotut turvallisuusjoukot tai poliisi. Jos Sali Berisha on unohtanut tämän demokraattisen hallinnon perusperiaatteen, minusta hänellä ei ole mitään asiaa demokraattisen valtion johdossa. Hyvät kuulijat, en usko, että kukaan meistä haluaa, että Euroopassa tuetaan hallintoja, joiden valta rakentuu vaalivilppiin ja lahjottuun poliisiin ja joita edustavat pikkudiktaattorit, jotka eivät osaa jakaa valtaa maassaan asiaankuuluvalla tavalla. Meidän on siten ajettava demokratiaa Albaniaan entistä ponnekkaammin.
<SPEAKER ID="653" NAME="Doris Pack" AFFILIATION="PPE">
(DE) Arvoisa puhemies, arvoisa komission jäsen Štefan Füle, arvoisa Miroslav Lajčák, puheena oleva ongelma ei alkanut 21. tammikuuta. Meidän onkin syytä kysyä itseltämme ja kysyn myös teiltä seuraavaa: Miksi komissio ja muut kansainväliset elimet eivät sammuttaneet tulipaloa liekkien ilmaantuessa ensimmäistä kertaa vuoden 2009 puolessavälissä? Vuonna 2009 järjestetyt vaalit olivat parhaimmat Albaniassa tähän asti pidetyt vaalit, jotka perustuivat vaalilainsäädäntöön, joka hämmästyttävää kyllä hyväksyttiin sosialistien ja demokraattien välisen konsensuksen tuloksena. Konsensuksen löytyminen on jotain aivan uutta Albaniassa. Tämä on mielestäni tärkeää. Kaikki sosialistien vaalilautakunnat, Etyjin alainen demokraattisten instituutioiden ja ihmisoikeuksien toimisto (ODIHR), vaalitarkkailijat, me mukaan lukien, olivat sitä mieltä, että vaalit hoidettiin asianmukaisesti.
<P>
Myöhemmin muodostettu hallitus oli niin ikään uutta Albaniassa. Kaksi puoluetta, jotka eivät voi sietää toisiaan, istuivat alas tekemään yhteistyötä: demokraattinen puolue toisella puolen ja pienempi sosiaalidemokraattinen puolue toisella. Kaksi vastakkain olevaa ryhmää ryhtyivät yhdessä auttamaan Albaniaa pääsemään eteenpäin. Albania on liittynyt Natoon ja sillä on viisumijärjestelmä, mutta sille ei ole vielä valitettavasti myönnetty hakijavaltion asemaa.
<P>
Juuri hallituksen muodostamishetkellä oppositio kuitenkin tuli siihen tulokseen, ettei vaaleja ollut järjestetty asianmukaisesti, ja vaati vaaliuurnien avaamista. Minkälainen hallitus oikein vaatii vaaliuurnien avaamista? Ei ainakaan sellainen, joka meidän maassamme tai teidän maassanne on. Meidän on vietävä asia perustuslakituomioistuimeen tai vaalilautakuntaan. Emme voi yksinkertaisesti hyväksyä näkemiämme protesteja, nälkälakkoja tai kieltäytymistä yhteistyöstä tärkeiden lakien säätämiseksi parlamentissa. On tärkeää tehdä tämä selväksi ja tunnustaa tosiasiat. Aina ei ole mahdollista saada kaikkea samalle tasolle.
<P>
Haluaisin saada selville tärkeimmät ja kiperimmät kysymykset. Syytökset, joita on esitetty aivan äskettäin ja alusta asti, koskivat vaaliuurnien avaamista. Se ei ole mahdollista, koska se kielletään perustuslaissa. Kuinka siitä voidaan neuvotella, jos se kielletään laissa? Tilanne on nyt kärjistynyt, ja neljä ihmistä on kuollut.
<P>
On hyvä, että olette tänään yrittäneet esittää toimintasuunnitelman. Voi kuitenkin olla hieman liioiteltua sanoa sitä "tiekartaksi". Toivon totisesti, että Miroslav Lajčák sekä te, arvoisa komission jäsen Štefan Füle, hyödynnätte tiekarttaa viitoittamaan tietä Albanian kansan entistä paremmalle tulevaisuudelle.
<SPEAKER ID="654" NAME="Victor Boştinaru" AFFILIATION="S&amp;D">
(EN) Arvoisa puhemies, suhtaudun myönteisesti komission jäsenen antamaan julkilausumaan. Haluan korostaa Miroslav Lajčákin panosta hänen yrittäessään löytää ratkaisuja päästä ulos dramaattisesta tilanteesta.
<P>
Paikallisdiktaattorit vastustivat varmasti Tunisiassa ja Egyptissä äskettäin järjestettyjä mielenosoituksia, ja he joutuivatkin lopulta lähtemään kotimaastaan, mutta suurta väkivaltaa tai teloituksia ei tapahtunut, toisin kuin Tiranassa, missä tiedotusvälineet olivat niitä todistamassa. Mitä tulee pääministeri Sali Berishan väitteisiin siitä, että mielenosoituksissa oli kyse puhtaasta vallankaappauksesta, jota johtivat oppositio, Albanian presidentti, yleinen syyttäjä sekä salaisen palvelun johtaja (jotka kaikki on nimitetty Berishan johdon alaisuudessa), kysyisin, ovatko kaikki nämä ihmiset sosialisteja vai onko Berishalla jokin ongelma?
<P>
Lainaisin tältä osin Yhdysvaltain ulkoministeriön vara-apulaisministeri Thomas Countrymania, joka kiisti julkisesti väitteen, että siinä, mitä tapahtui 24. tammikuuta, olisi ollut kyse vallankaappauksesta. Meidän on oltava sitoutuneita ja yhtä ponnekkaita kuin Yhdysvallat ja Nato yrittäessään juuri nyt painostaa ja auttaa Albanian osapuolia pääsemään neuvotteluratkaisuun, mutta kehotan myös kaikkia Barishaa varauksettomasti tukevia kollegojani luopumaan yksipuolisesta asenteestaan. On tärkeää painostaa molempia osapuolia, jotta kyseiset kaksi ryhmittymää pääsi lopulta ratkaisuun.
<P>
Toistaiseksi vain toinen osapuoli on osoittanut jonkinasteista valmiutta panna täytäntöön sekä Euroopan parlamentin päätöslauselma ja ne 12 ehdotusta, jotka mainitsitte aiemmin, arvoisa komission jäsen. Kehotan komissiota pyrkimään tiukan sitoutuneesti sopimuksen, joka perustuu Euroopan parlamentin päätöslauselmaan ja 12:een aiemmin mainitsemaanne ehtoon niin, että muistetaan, että ilman kattavaa molemminpuolista sopimusta Albanian liittymisprosessi saattaa pysähtyä kokonaan.
<SPEAKER ID="655" NAME="Antonio Cancian" AFFILIATION="PPE">
(IT) Arvoisa puhemies, haluan kiittää komission jäsentä toimintasuunnitelmasta, jonka hän esitti tänä iltana Albaniaa varten ja jota kannatan vilpittömästi. Olen ehdottoman vakuuttunut siitä, että Albanian tulevaisuus on EU:ssa ja että sille pitäisi siten myöntää ehdokasvaltion asema.
<P>
Verenvuodatus 21. tammikuuta vei Tiranaa taaksepäin usealla vuodella. Mielenosoitukset ja väkivaltaisuudet muistuttivat 1990-luvulla koettuja. Olen siksi hyvin huolissani viimeaikaisista tapahtumista ja maan lähitulevaisuudesta.
<P>
Sain yhdessä muiden kollegojen kanssa nähdä omin silmin Albanian ongelmia käydessämme maassa viimeksi marraskuussa 2010 suhteista Kaakkois-Euroopan maiden kanssa vastaavan valtuuskunnan kanssa sekä sitä ennen 3. ja 4. toukokuuta 2010 parlamentaarisen vakautus- ja assosiaatiovaliokunnan kanssa. Emme onnistuneet viemään neuvotteluja päätökseen lopullisella päätöslauselmalla merkkinä yhteisymmärryksestä. Saatoimmeko mahdollisesti sivuuttaa maan todelliset ongelmat? Mainittiinko yhteiskunnan todellista syöpää eli työttömyyttä lainkaan pelkän poliittisen alkemian ohella? Vaadimme nyt kovaan ääneen vastuun palauttamista!
<P>
Pyrkiessämme tässä asiassa edes jonkinasteiseen lähentymiseen perussäännöistä enemmistön ja opposition välillä, on tärkeää varmistaa kaikin mahdollisin tavoin, että seuraava vaalikierros on mahdollisimman avoin ja demokraattinen. Kaupunginjohtaja Edi Rama asettuu piakkoin eli 8. toukokuuta vaaliehdokkaaksi Tiranan vaalipiiristä, jolloin saamme tilaisuuden tarkistaa ja arvioida poliittista tilannetta ja demokratian tasoa, sillä olemme luonnollisesti mukana paikan päällä.
<P>
EU:n on jatkettava vuoropuheluun ja yhteistyöhön pyrkimistä riippumatta Albaniassa tänä aikana saavutetusta edistyksestä. Haluan kiittää komission jäsentä työstä, jota hän on tehnyt ja jota hän jatkaa edelleen, sillä läsnäolomme Albaniassa on tarpeen.
<SPEAKER ID="656" NAME="Maria Eleni Koppa" AFFILIATION="S&amp;D">
(EL) Arvoisa puhemies, olen seurannut Albanian tapahtumia hyvin huolestuneena. Korruption vastaisen mielenosoituksen kuluessa tapahtuneet traagiset tapahtumat sekä kuolemantapaukset yhteenotoissa turvallisuusjoukkojen kanssa on tuomittava jyrkästi.
<P>
Jatkuva poliittinen kriisi vaarantaa vakavasti maan vakauden. Jokaisella on osuutensa tästä. Valitun hallituksen olisi kuitenkin otettava vaarin kansan viestistä, että maa tarvitsee vankan hallinnon. Oikeusvaltion luominen korruptio tukahduttamalla on oltava Albanian hallituksen keskeisiä tehtäviä. Kansalaisilla on oikeus osoittaa mieltään lain sallimissa rajoissa, jos heistä tuntuu, että hallitus toimii heidän etujensa vastaisesti.
<P>
Euroopan unionin on tehtävä kaikkensa rauhan ja järjestyksen takaamiseksi. Meidän kaikkien on osallistuttava tähän.
<P>
Kehotan Euroopan kansanpuolueen (kristillisdemokraatit) ryhmään kuuluvia kollegojani, että he ottaisivat huomioon hallituksen vakavan vastuun eivätkä syyttäisi poliittisesta kriisistä yksistään oppositiota. Tässä vaiheessa poliittinen vuoropuhelu olisi mielestäni aloitettava uudelleen ja ratkaisu olisi löydettävä perustuslaissa ja lainsäädännössä säädettyjen menettelyjen mukaisesti.
<SPEAKER ID="657" NAME="Simon Busuttil" AFFILIATION="PPE">
(MT) Arvoisa puhemies, seuratessani Albanian tapahtumia tulen kovin surulliseksi, sillä muistelen kotimaani historiaa 1980-luvun alussa 30 vuotta sitten, jolloin Malta oli samankaltaisessa tilanteessa: maa oli hyvin jakautunut ja siellä vallitsi jännittynyt ilmapiiri, politiikassa kilpailtiin ja uhkauksia ja jopa väkivaltaa esiintyi. Ilmapiiri oli tukahduttava, minkä vuoksi en voinut olla ylpeä kotimaastani. Albanian kansalaiset ovat samalla lailla uskoakseni yhtä murheissaan maansa nykyisestä ahdingosta, eivätkä he voi todellakaan olla ylpeitä siitä, mitä maassa tapahtuu.
<P>
Nykyisin olen todella ylpeä maastani, koska olemme luoneet vakaan ja demokraattisen järjestelmän sekä ennen kaikkea koska kuulumme nyt eurooppalaiseen perheeseen. Poliittinen ilmapiiri on muuttunut rajusti. Toivon, että Albania saavuttaa päämääränsä vakaasta maasta, joka kuuluu eurooppalaiseen perheeseen. On kuitenkin selvää, että jos maan kaksi pääpuoluetta pysyvät itsepintaisesti kannoissaan, tavoitetta ei koskaan saavuteta. Se on ikävää, mutta se on totuus.
<P>
Euroopan unioni tekee voitavansa; albanialaiset ovat nyt saaneet viisumivapauden. Siitä huolimatta myös Albanian on tehtävä osansa, mikä edellyttää, että kaikki asianosaiset, myös hallitus ja oppositio, omaksuvat toisenlaisen toimintatavan, sellaisen, jossa politiikka perustuu vuoropuheluun, kypsään toimintaan ja vastuuseen Albanian kansasta ja joka ei pyri hajottamaan vaan yhdistämään.
<P>
Meidän asiamme ei ole sanoa albanialaisille ja Albanialle, mitä tehdä. Olemme täällä sitä varten, että sanomme heille, että päätös Albanian mahdollisesta kuulumisesta eurooppalaiseen perheeseen on heidän käsissään.
<SPEAKER ID="658" NAME="Anna Ibrisagic" AFFILIATION="PPE">
(SV) Arvoisa puhemies, vaikka Albanian kriisi on jatkunut jo pitkään, se on nyt vasta alkanut todella levitä, ja tällä kertaa EU on toiminut välittömästi ja oikealla tavalla. Komission jäsen Štefan Fülen ja muiden sitoutumisen ansiosta EU on osoittanut, ettei Albanian tarvitse kohdata ongelmiaan yksin. Ongelma on vakava ja vahingoittaa maan uskottavuutta siinä, että se pyrkii tosissaan lähemmäksi EU:ta.
<P>
Kyse ei ole siitä, kuka on oikeassa ja kuka väärässä, vaan tarpeesta palauttaa poliittinen vuoropuhelu poliittisten elinten piiriin. Meidän ei pitäisi myöntää kummankaan puolen olevan oikeassa tai väärässä ja meidän on tehtävä täysin selväksi, että toukokuussa pidettävien vaalien on oltava viesti siitä, ottaako Albania kurssin kohti EU:ta vai jatkaako eristäytymistään.
<SPEAKER ID="659" NAME="Zigmantas Balčytis" AFFILIATION="S&amp;D">
(LT) Arvoisa puhemies, yhdyn kollegojeni huoleen, että Albanian tilanne on huolestuttava ja saattaa vaikuttaa kielteisesti paitsi Albaniaan itseensä myös koko Balkanin alueen maiden tulevaisuudennäkymiin. Euroopan unionin ilmoitti viime vuoden lopulla luottavansa siihen, että Albania sekä Bosnia ja Hertsegovina edistyvät ja voivat edistyä panemalla alulle merkittäviä uudistuksia, ja myönsi siten viisumivapauden albanialaisille. Poliittiset levottomuudet, jotka alkoivat vain muutaman kuukauden kuluttua ja johtivat useiden ihmisten kuolemaan, osoittavat kuitenkin, että Albania on epäonnistunut tässä kokeessa.
<P>
Väkivaltaisuuksien puhkeaminen Albaniassa kyseenalaistavat alueen yhdentymisen mahdollisuudet pitkällä aikavälillä, sillä Euroopan unionin politiikassa keskitytään alueen vakauteen, mikä on oikea lähestymistapa. Balkanin alueen maiden olisi siten syytä olla solidaarisia toisiaan kohtaan ja entistä suuremman alueellisen yhtenäisyyden ja poliittisen vakauden säilyttäminen ja lisääminen olisi niiden yhteisen edun mukaista.
<SPEAKER ID="660" NAME="Elena Băsescu" AFFILIATION="PPE">
(RO) Arvoisa puhemies, Albaniaan tammikuun lopulla syntynyt kireä tilanne korostaa, kuinka tärkeää poliittisessa keskustelussa on säilyttää tietyt rajat. Hallituksen ja opposition välisten kiistojen äityminen äärimmilleen on aiheuttanut ihmishenkien menetyksiä. Minun on syytä korostaa, että demokraattisessa valtiossa tällaiset konfliktit eivät saisi mennä parlamentin seinien ulkopuolelle. Katu ei ole oikea paikka niille. Järjestäytyneiden oppositioryhmittymien hyökkäys hallituksen rakennukseen tarkoituksena anastaa valta väkisin on vakava asia, ja joidenkin viranomaisten juonittelu syyllisten salaamiseksi on tuomittavaa. Tämän vuoksi kehotan Albanian oppositiojohtajia palaamaan neuvotteluprosessiin parlamentissa. Vuonna 2009 pidetyt vaalit olivat oikeudenmukaiset, ja poliittisten puolueiden velvollisuutena on kunnioittaa kansan tahtoa. Valtion instituutioiden vaarantaminen ei ole vastaus omien vakaumusten tai tyytymättömyyden ilmaisulle.
<SPEAKER ID="661" NAME="Georgios Papanikolaou" AFFILIATION="PPE">
(EL) Arvoisa puhemies, haluan tehdä seuraavan huomautuksen: on todella yllättävää, että vaikka Albanian kasvuindikaattorit ovat jatkuvassa nousussa ja talouskasvu oli yli 2 prosenttia vuonna 2010 globaalin taloudellisen epävakauden ollessa pahimmillaan ja vaikka vuodeksi 2011 ennustetaan 3 prosentin kasvua, yhteiskunnalliset jännitteet vain pahenevat eivätkä hellitä.
<P>
Arvoisa komission jäsen, kasvu ei ilmeisesti ole synnyttänyt Albanian kansassa tunnetta hyvinvoinnista. Päinvastoin yhtä ilmeistä on, että pettymys (ja sen myötä pelko uudesta siirtolaisaallosta naapurimaihin) saa yhä enemmän jalansijaa. Saimme kokea tämän kipeästi Kreikassa 1990-luvulla.
<P>
EU:n velvollisuutena on siten tässä vaikeassa vaiheessa paitsi neuvoa Albaniaa poliittisesti myös välittää käytäntöjä ja esimerkkejä niin, että kaikki yhteiskunnan osa-alueet hyötyvät kasvusta.
<SPEAKER ID="662" NAME="György Schöpflin" AFFILIATION="PPE">
(EN) Albanian nykytilannetta voidaan kuvailla parhaiten kylmäksi kansalaissodaksi. Sotivien osapuolten roolissa ovat poliittiset puolueet, jotka vievät maata alaspäin. Tämä selittyy sillä, että sekä vasemmisto että oikeisto ovat sitä mieltä, ettei poliittisten puolueiden pidä hallita yksinomaisesti, kuten kommunistinen puolue teki aikoinaan.
<P>
Vastakkainasettelun kerran alettua on hyvin vaikeaa muuttaa tilanne sellaiseksi, että se muistuttaisi demokraattista normia, sillä tässä yhteydessä yksinomainen valta on täysin rationaalista, mikä on traaginen asia. Onko ulospääsy mahdollinen? Kyllä se on: se on mahdollista jännitteiden purun, katarsiksen kautta. Tähän päästään kuitenkin vain suuren kriisin tai suuren historiallisen kompromissin kautta.
<SPEAKER ID="663" NAME="Štefan Füle">
komission jäsen. - (EN) Arvoisa puhemies, haluan kiittää teitä tästä hienosta keskustelusta ja, ennen kuin esitän viimeiset kommenttini, haluan puhua niistä kahdesta kysymyksestä, jotka täällä on keskustelun kuluessa esitetty.
<P>
Ensimmäiseen, jäsen Belderin esittämään kysymykseen vastaan kirjallisesti ottamalla huomioon asiat, joihin tämänpäiväisessä keskustelussamme on ensisijaisesti keskitytty. Myös toinen kysymys esitettiin: se koski sitä, harkitsemmeko mahdollisesti sanktioita. Emme harkitse. Minkä vuoksi? Sen vuoksi, että laajentumisasioissa ehtojen asettaminen toimii varsin hyvin, kuten selvästi myös tässä tapauksessa. Jos ehdot täytetään, liittymisprosessi voi jatkua ja lopulta maa voi liittyä Euroopan unioniin. Jos ehtoja ja vaatimuksia ei täytetä, prosessi hidastuu ja lopulta pysähtyy. Tämä on valitettavasti perimmäinen hinta, jonka maksavat sekä kyseisen maan poliitikot että kansalaiset.
<P>
Unionin ulkoasioiden ja turvallisuuspolitiikan korkea edustaja sekä minä jatkamme pyrkimyksiä edistää Albanian enemmistön ja opposition välistä vuoropuhelua. Meillä on selkeä ajatus siitä, kuinka teemme tämän. Tarvitsemme myös teidän tukenne sen varmistamiseksi, että Albanian suurimman oppositiopuolueen johtajat sekä pääministeri ymmärtävät viestimme.
<P>
Tämä saattaisi johtaa maan ulos poliittisesta kriisistä ja mahdollistaa maan etenemisen kohti EU:n jäsenyyttä. Euroopan unioni lupasi kaikille Länsi-Balkanin maille EU:n jäsenyyden. Pidämme lupauksestamme kiinni ja nopeutamme ponnistelujamme, kunhan maat täyttävät niille asetetut kriteerit. Albanian on pantava kiireesti täytäntöön komission lausunnon 12 prioriteettia.
<P>
Niihin kuuluu demokratian perusperiaatteiden, kuten parlamentin asianmukaisen toiminnan, vallanjaon, vaalien suorittamisen sekä oikeusvaltioperiaatteen kunnioittamisen varmistaminen. Kaikki tämä on mahdollista vasta sitten, kun poliittisessa tilanteessa on tapahtunut kunnon myönteinen käänne niin, että täysipainoinen ja rakentava poliittinen vuoropuhelu käynnistyy uudelleen, kaikkia valtion instituutioita kunnioitetaan sekä ymmärretään, että Albanian kansalaisten toiveita on syytä kuunnella. Albanian johtajien on ryhdyttävä toimiin heti kansansa hyväksi.
<P>
Euroopan unioni on valmis auttamaan.
<SPEAKER ID="664" NAME="Puhemies">
(EL) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="665" NAME="Niki Tzavela" AFFILIATION="EFD">
kirjallinen. - (EL) Albaniassa käsillä oleva kriisi, joka vaarantaa Balkanin alueen geopoliittisen vakauden, antaa aihetta voimakkaaseen huoleen ja levottomuuteen. Hallituksen ja opposition välinen umpikuja vaarantaa Albanian EU-näkymät, eikä presidentti Sali Berishalla ole aikomustakaan peräytyä. Vaikka Albanian tilanteen ja Pohjois-Afrikan viimeaikaisten tapahtumien välillä ei voida tehdä suuria rinnastuksia, yhteistä näille maille ovat kuitenkin köyhyys, työttömyys, korruptio, kansansuosiota tavoitteleva hallinto sekä demokratian puuttuminen. Albanian kriisi on voitu toistaiseksi ehkäistä, mutta meidän on siitä huolimatta tehtävä tiivistä yhteistyötä maan kanssa poliittisen tilanteen rauhoittamiseksi. Komission olisi selvitettävä, miten se aikoo turvata Albanian kreikkalaisten ja muiden vähemmistöjen oikeudet sujuvan ja demokraattisen järjestelmän toimimisen avulla sekä parantaa Frontexin toimintaa Kreikan ja Albanian rajalla Kreikkaan suuntautuvaa poliittisten levottomuuksien mahdollisesti synnyttämää maahanmuuttoaaltoa silmällä pitäen. Komission olisi myös otettava kunnolla huomioon se tosiasia, etteivät Albanian kansalaiset tarvitse enää viisumia Turkkiin matkustamiseksi, mikä tekee Euroopan etelärajojen ylityksen Albaniasta käsin entistä helpommaksi, jolloin Kreikka on ensimmäinen välisatama, ja muut Euroopan maat tulevat perässä.
