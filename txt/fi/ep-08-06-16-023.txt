<CHAPTER ID="023">
Euroopan köyhyyden ja sosiaalisen syrjäytymisen torjumisen teemavuosi (keskustelu) 
<SPEAKER ID="155" NAME="Puhemies">
(PL) Esityslistalla on seuraavana Marie Panayotopoulos-Cassiotoun työllisyyden ja sosiaaliasioiden valiokunnan puolesta laatima ehdotus Euroopan parlamentin ja neuvoston päätöksestä Euroopan köyhyyden ja sosiaalisen syrjäytymisen torjunnan teemavuodesta (2010) - C6-0469/2007 -.
<SPEAKER ID="156" NAME="Vladimír Špidla">
komission jäsen. - (CS) Arvoisa puhemies, hyvät naiset ja herrat, haluan kiittää esittelijä Marie Panayotopoulos-Cassiotouta ja työllisyyden ja sosiaaliasioiden valiokuntaa sekä naisten oikeuksien ja sukupuolten tasa-arvon valiokunnan lausunnon valmistelijaa Lidia Joanna Geringeriä heidän tekemästään hienosta työstä.
<P>
Euroopan vuoden 2010 teemavuodella on merkittävä asema sosiaalisen Euroopan kehittämisessä. Valitulla toimintatavalla, jonka mukaan yhden vuoden aikana yhdistetään keskitettyjä ja hajautettuja toimenpiteitä, voidaan tarjota paras mahdollinen tuki kansalaisten ja hallinnon eri tasojen väliselle poliittiselle koheesiolle. Sen avulla voidaan myös saavuttaa tietynlainen joustavuus, kun otetaan huomioon yksittäisten jäsenvaltioiden erityistilanteet.
<P>
Euroopan teemavuoden 2010 avulla voidaan tarjota Euroopan unionille ja jäsenvaltioille mahdollisuus uudistaa niiden poliittista sitoutumista. Sen avulla voidaan myös painottaa sitä, että köyhyys ja sosiaalinen syrjäytyminen vaikuttavat Euroopan unionin talouden kehitykseen ja kansalaistemme itsekunnioitukseen. Euroopan vuoden 2010 teemavuoden tavoitteena on osoittaa, että köyhyyttä voidaan torjua menestyksekkäästi.
<P>
Euroopan vuoden 2010 teemavuoden avulla voidaan myös luoda foorumi, jossa voidaan keskustella Euroopan arvoista ja näiden arvojen kunnioittamisesta ja siitä, miten arvojen ja niiden kunnioittamisen avulla voidaan kehittää julkisia toimenpiteitä Euroopan unionissa ja jäsenvaltioissa. Teemavuoden avulla voidaan taata se, että köyhyydestä ja sosiaalisesta syrjäytymisestä kärsivät ihmiset nähdään uudessa valossa.
<P>
Komissio on aina vaatinut, että tämä ajatus ja tämä toimintamalli on säilytettävä tekstissä. Mielestäni useimmat Euroopan parlamentin tarkistuksista ovat samansuuntaisia komission käsityksen kanssa.
<SPEAKER ID="157" NAME="Marie Panayotopoulos-Cassiotou" LANGUAGE="EL">
Arvoisa puhemies, arvoisa komission jäsen, hyvät naiset ja herrat, vuoden 2008 sosiaalista suojelua ja sosiaalista osallisuutta koskevassa yhteisessä raportissa todettiin, että huolimatta jäsenvaltioiden kaikista vuonna 2000 tekemistä toimenpiteistä, joilla oli tarkoitus vähentää huomattavasti köyhyyttä vuoteen 2010 mennessä, 16 prosenttia Euroopan unionin väestöstä elää yhä köyhyysrajan alapuolella ja että puute ja sosiaalinen syrjäytyminen uhkaavat 19 prosenttia lapsista.
<P>
Köyhyys ei vaikuta ainoastaan naisiin, lapsiin ja tiettyihin yhteiskunnallisiin ryhmiin, jotka ovat aina erityisen haavoittuvaisia. Kansainväliset toimenpiteet energian ja ruoan tuotannon toimialoilla sekä Euroopan unionin vähemmän vauraiden alueiden sisäiset erot ovat vahvistaneet köyhyyttä sen poistamisen sijaan. Vähemmän vauraat alueet kärsivät pitkäaikaisista rakenteellisista haitoista, ja ne ovat muun muassa syrjäisiä alueita, saarialueita tai alueita, joilta teollisuus on siirretty pois.
<P>
Köyhyys ja sosiaalinen syrjäytyminen uhkaavat kehitystä, kilpailukykyä ja sosiaalista mallia. Ne rikkovat myös ihmisoikeuksia Euroopassa, joka haluaa olla ihmisarvon kunnioittamisen ja kaikille suotavien yhtäläisten mahdollisuuksien mallina.
<P>
Komission Euroopan köyhyyden ja sosiaalisen syrjäytymisen torjunnan teemavuotta 2010 koskeva ehdotus, jossa ehdotetaan huomattavasti suurempaa talousarviota muihin teemavuosiin verrattuna, on merkittävä askel solidaarisuuden, sosiaalisen oikeuden ja entistä suuremman taloudellisen ja sosiaalisen yhteenkuuluvuuden edistämisen kannalta.
<P>
Tavoitteenamme on, että vuosi 2010 toimii köyhyyden ja sosiaalisen syrjäytymisen moniulotteisen luonteen ymmärtämisen merkkipaaluna. Kyseinen tunnustaminen ei liity ainoastaan aineelliseen köyhyyteen, vaan siinä otetaan myös huomioon terveyspalveluiden, asuntojen, sosiaalisen suojelun, koulutuksen, jatkokoulutuksen ja työllisyyden saatavuus ja elämänlaatu. Meidän on hyväksyttävä se, että köyhyydestä kärsivillä on oikeus elää ihmisarvoista elämää ja osallistua yhteiskunnalliseen ja taloudelliseen elämään. Meidän on vahvistettava Euroopan unionin virastojen, jäsenvaltioiden, työmarkkinaosapuolien ja kaikkien kansalaisten yhteistä vastuuta edistää sosiaalista yhteenkuuluvuutta. Teemavuoden 2010 avulla voimme luoda pohjan yhteisen vastuun toimiville rakenteille ja varallisuuden oikeudenmukaiselle jakamiselle.
<P>
Euroopan kansanpuolueen (kristillisdemokraatit) ja Euroopan demokraattien ryhmä näytti tietä ehdotusten osalta ja hyväksyi tarkistukset, joilla mahdollistetaan Euroopan parlamentin kaikkien ryhmien välinen yhteistyö. Olemme täten vahvistaneet komission ehdotusta laajentamalla heikossa asemassa olevien kategorioiden määritelmää ja lisäämällä aiheita, jotka vastaavat erityisistä ongelmista kärsivien perheiden, yksinhuoltajaperheiden ja suurperheiden tarpeita ja joiden avulla voidaan käsitellä vammaisten ja kodittomien kohtaamia erityisiä ongelmia. Niiden avulla voidaan myös edistää aktiivista sopeutumista ja kulttuuri- ja harrastustoiminnan saatavuutta.
<P>
Tämä ei tietenkään heikennä päätavoitetta. Teemavuoden päätavoitteena on parantaa yksityishenkilöiden ja perheiden taloudellista tilannetta tarjoamalla heille kunnollista ja vakituista työtä. Hyvä työllisyys mahdollistaa osallistumisesta saatavan nautinnon ja tarvittavan omavaraisuuden muita heikommassa asemassa olevien yhteiskunnan jäsenten, kuten lasten ja vanhusten, tarpeiden täyttämiseksi.
<P>
Euroopan parlamentin jäseninä meidän on seurattava läheisesti yhteisön yhdenvertaisia mahdollisuuksia koskevan lainsäädännön asianmukaista täytäntöönpanemista. Meidän on osallistuttava yhteisten ja yhteen sovitettujen toimenpiteiden luomiseen ja soveltamiseen kansallisella, alueellisella ja paikallisella tasolla. Julkiset ja yksityiset instituutiot ovat kehittäneet kyseisiä toimenpiteitä yhteistyössä kyseisistä ongelmista kärsivien kanssa, jotta hyvän johtamistavan, toissijaisuuden ja suhteellisuuden periaatteita voidaan ylläpitää.
<P>
Köyhyyden torjumisen teemavuoden onnistumiseen vaikuttavat muun muassa seuraavat tekijät: avoimen koordinointimenetelmän vahvistaminen, nykyisten eurooppalaisten ohjelmien toimenpiteiden koordinointi ja aikaisempien Euroopan teemavuosien saavutukset, kansalaisyhteiskuntien aktiivinen osallistuminen ja Euroopan komission ehdotusten ja saavutusten asianmukainen arviointi.
<P>
Euroopan parlamentti, komissio ja neuvosto ovat sopineet kansalaisjärjestöjen osallistumisesta ja niiden toimien rahoituksesta. Olemme iloisia siitä, että neuvosto hyväksyi ehdotuksen liittää päätökseen komission maininta pienten ja keskisuurten kansalaisjärjestöjen osallistumisen tukemisesta ja mahdollisuudesta rahoittaa niiden toiminta kokonaisuudessaan kansallisten virastojen kautta.
<P>
Haluan kiittää toimivaltaisia viranomaisia, kollegoita ja Euroopan parlamentin jäseniä heidän panoksestaan tämän päätöksen valmistelussa.
<SPEAKER ID="159" NAME="Lidia Joanna Geringer de Oedenberg">
naisten oikeuksien ja sukupuolten tasa-arvon valiokunnan lausuntoluonnoksen laatija. - (PL) Arvoisa puhemies, Euroopan unionin jäsenvaltioiden kansalaisten elämänlaadun parantaminen on oleellinen osa Euroopan yhdentymistä. Tästä huolimatta tilastot osoittavat, että 78 miljoonaa henkilöä elää Euroopan unionissa köyhyysrajan alapuolella ja että suurin osa heistä on lapsia, naisia ja vanhuksia. Tämä tarkoittaa sitä, että Euroopan unionin on ryhdyttävä taloudellisten toimenpiteiden lisäksi myös sosiaalisiin aloitteisiin, minkä Euroopan parlamentti on todennut useaan otteeseen. Euroopan parlamentti painotti 15. lokakuuta 2007 laatimassaan päätöslauselmassa, että sosiaalisen yhteenkuuluvuuden vahvistamisen ja köyhyyden ja sosiaalisen syrjäytymisen torjumisen on oltava Euroopan unionin poliittisia painopistealoja. Komission aloite tehdä vuodesta 2010 Euroopan köyhyyden ja sosiaalisen syrjäytymisen torjunnan teemavuosi sopii täydellisesti tähän asiayhteyteen. Sen avulla voidaan myös ohjata poliittinen huomio sosiaaliseen suojeluun ja sosiaaliseen integroimiseen ja edistää niihin liittyviä laaja-alaisia toimia.
<P>
Tähän aloitteeseen varattu talousarvio on ennätyksellisen suuri, 17 miljoonaa euroa. Hankkeiden toteuttaminen kansallisella tasolla on kuitenkin ratkaisevan tärkeää aloitteen onnistumisen kannalta. Tästä syystä meidän on pyydettävä jäsenvaltioita osallistumaan tähän aloitteeseen ja ohjaamaan sen tavoitteiden saavuttamiseen tarvittavat inhimilliset ja taloudelliset voimavarat.
