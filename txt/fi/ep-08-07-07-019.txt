<CHAPTER ID="019">
Elintarvikelisäaineiden, elintarvike-entsyymien ja elintarvikearomien yhtenäinen hyväksymismenettely - Elintarvikelisäaineet - Aromit ja tietyt ainesosat, joilla on aromaattisia ominaisuuksia - Elintarvike-entsyymit (keskustelu) 
<SPEAKER ID="165" NAME="Puhemies">
(IT) Esityslistalla on seuraavana yhteiskeskustelu ympäristön, kansanterveyden ja elintarvikkeiden turvallisuuden valiokunnan suosituksista toiseen käsittelyyn:
<P>
elintarvikelisäaineiden, elintarvike-entsyymien ja elintarvikearomien yhtenäisestä hyväksymismenettelystä (16673/2/2007 - C6-0138/2008 - (esittelijä: Åsa Westlund);
<P>
elintarvikelisäaineista (16675/2/2007 - C6-0141/2008 - (esittelijä: Åsa Westlund);
<P>
elintarvikkeissa käytettävistä aromeista ja tietyistä ainesosista, joilla on aromaattisia ominaisuuksia, sekä neuvoston asetusten (ETY) N:o 1576/89 ja (ETY) N:o 1601/91, asetuksen (EY) N:o 2232/96 ja direktiivin 2000/13/EY muuttamisesta (16677/3/2007 - C6-0139/2008 - (esittelijä: Mojca Drčar Murko);
<P>
elintarvike-entsyymeistä ja neuvoston direktiivin 83/417/ETY, neuvoston asetuksen (EY) N:o 1493/1999, direktiivin 2000/13/EY ja neuvoston direktiivin 2001/112/EY muuttamisesta (16676/1/2007 - C6-0140/2008 - (esittelijä: Avril Doyle).
<SPEAKER ID="166" NAME="Åsa Westlund">
esittelijä. - (SV) Arvoisa puhemies, haluan aloittaa kiittämällä komissiota, komission jäsen Vassiliouta ja hänen aina auttavaista henkilöstöään, puheenjohtajavaltio Sloveniaa, ministerineuvostoa, esittelijäkollegoitani Avril Doylea ja Mojca Drčar Murkoa sekä tietysti myös kaikkien poliittisten ryhmien varjoesittelijöitä erinomaisesta yhteistyöstä näinä vuosina, joiden ajan olemme työskennelleet näiden asioiden parissa.
<P>
Olen iloinen siitä, että olemme nyt saaneet aikaiseksi kompromissin, joka tekee asioista yksinkertaisempia teollisuudelle ja samalla vahvistaa kuluttajansuojaa useilla aloilla. Aiemmin allergikkoja ei edes mainittu lainsäädännössä. Jos hyväksymme kompromissin tänään, heidät mainitaan, joten jatkossa on helpompi ottaa huomioon lisäaineiden vaikutukset allergisiin henkilöihin.
<P>
Olen myös ylpeä siitä, että parlamentti varmisti nämä ratkaisevan tärkeät muutokset uusiin sääntöihin. Ensimmäinen muutos koskee niin kutsuttuja atsoväriaineita. Niitä esiintyy esimerkiksi virvoitusjuomissa ja makeisissa siitä huolimatta, että tieteellisten tutkimusten mukaan jotkut atsovärit saattavat aiheuttaa lapsissa yliaktiivisuutta. Näin ollen niin minulle kuin parlamentin ympäristön, kansanterveyden ja elintarvikkeiden turvallisuuden valiokunnalle olisi ollut tärkeää, että kyseiset aineet kielletään kokonaan. Emme onnistuneet tässä, sillä jäsenvaltiot vastustivat voimakkaasti sekä kieltoa että erityisiä merkintöjä. Vastustuksesta huolimatta saimme kuitenkin jäsenvaltiot sitoutumaan siihen, että atsoväriaineita sisältäviin elintarvikkeisiin liitettäisiin selvä varoitusteksti.
<P>
Toinen muutos koskee lisäaineiden ympäristövaikutuksia. Esimerkkinä lisäaineiden mahdollisista ympäristövaikutuksista voidaan mainita makeutusaine sukraloosi. Sukraloosin on todettu kulkevan suoraan kehon läpi, eikä sitä käsitellä jätevesijärjestelmissämme. Jos kompromissi hyväksytään, on selvää, että meidän täytyy huomioida ympäristöasiat lisäaineista päättäessämme.
<P>
Kolmas muutos liittyy nanoteknologiaan. Kompromissin mukaan aiemmin hyväksytty lisäaine on katsottava uudeksi lisäaineeksi, jos sitä muutetaan nanoteknologian avulla, ja sen on käytävä läpi uusi hyväksyntämenettely.
<P>
Yhteisen hyväksyntämenettelyn osalta olen ensinnäkin tyytyväinen siihen, että saamme nyt tällaisen yhteisen menettelyn. Toiseksi oli tärkeää varmistaa, että EFSAlla on riittävästi aikaa arvioida erilaiset aineet.
<P>
Vihreiden ryhmä on jättänyt tarkistuksen atsoväriaineiden kieltämiseksi, ja se ei siis ole neuvoston kanssa tehdyn lisäaineita koskevan kompromissin mukainen. Tällä tavalla he vaarantavat kaikki mainitut parannukset atsoväriaineita koskeva erityinen varoitusteksti mukaan luettuna. Olisin halunnut kiellon, mutta sille ei ole mahdollista saada hyväksyntää ministerineuvostossa. Tästä johtuen olen taipuvainen äänestämään kieltoa vastaan, koska muuten emme ehkä saa kieltoa tai varoitustekstiä kumpaakaan, mikä ei todellakaan olisi lasten etujen mukaista.
<P>
Lopuksi kehotan kaikkia parlamentin jäseniä tukemaan huomenna kompromissia ja äänestämään kaikkia muita tarkistuksia vastaan.
<SPEAKER ID="167" NAME="Mojca Drčar Murko">
esittelijä. - (EN) Arvoisa puhemies, elintarvikearomit määritellään aterioiden hajua tai makua lisääviksi aineiksi, ja ne ovat pääasiassa useiden aromaattisten valmisteiden sekoituksia.
<P>
Euroopan parlamentti vaati tarkistuksia, joiden se uskoi luovan perustan sellaiselle tasapainoiselle ja toteutettavissa olevalle asetukselle, jossa huomioidaan tieteen ja teknologian kehitys. On tiedossa, että neuvosto ja parlamentti suhtautuivat eri tavoin yrtteihin ja mausteisiin. Parlamentti katsoi, ettei vielä ole voitu riittävän kiistattomasti todistaa, että tiettyjä epäsuotavia ainesosia luontaisesti sisältävissä valmisruoissa on samat toksikologiset ominaisuudet kuin silloin, kun niitä on testattu erikseen. Yrttejä ja mausteita on käytetty aikojen alusta ilman tunnettuja haittavaikutuksia.
<P>
Esittelijänä en tavoitellut yrteille ja mausteille kokonaisvaltaisia poikkeuksia liitteessä III määritetyistä enimmäismääristä. Soveltuvia poikkeuksia esitettiin myönnettäväksi vain tapauksissa, joissa tieteelliset todisteet eivät ole täydellisiä ja aika ei mahdollisesti siksi ole kypsä Euroopan tason yhdenmukaistamiselle.
<P>
Toista käsittelyä varten saavutettu kompromissi sisälsi näin ollen asianmukaiset takuut, joilla jotkut yrtit ja mausteet jätettäisiin liitteessä III määritettyjen enimmäisarvojen ulkopuolelle. Tämän ansiosta on mahdollista säilyttää neuvoston ehdottomat rajat: neljä yhdestätoista puhdistetusta vaikuttavasta aineesta ja 30 kaikkiaan 40 elintarvikekategoriasta. Tämän parempaan tulokseen ei ollut mahdollista päästä, joten pyydän Euroopan parlamenttia äänestämään sen puolesta.
<P>
Yksittäisenä Euroopan parlamentin jäsenenä olen kuitenkin edelleen huolissani joistakin seikoista, ja toivon komission huolehtivan niistä täytäntöönpanovaiheessa. Alaviitteessä ilmaistua kompromissia ei sovelleta silloin, kun koostetuissa elintarvikkeissa esiintyy samanaikaisesti sekä yrttejä ja mausteita että aromeja. Tämä voisi tahattomasti johtaa siihen, että elintarviketeollisuus luopuu yrttien ja mausteiden käytöstä, koska uutteiden ja aromien standardointi on paljon helpompaa. Koska vaikuttavien aineiden määrä yrteissä ja mausteissa vaihtelee, elintarvikevalmistajien olisi muutettava reseptejään valmistuserittäin, mikä tulisi hyvin kalliiksi. Yrtti- ja mausteteollisuus saattaisi jopa hävitä kokonaan Euroopan markkinoilta.
<P>
Näin ei saa käydä, sillä eurooppalaiset kuluttajat eivät halua valintaoikeuttaan rajoitettavan näin, eikä myöskään kansanterveydellisistä syistä. Jos näin kävisi kuluttaja saattaisi paradoksaalisesti kuluttaa enemmän aromeja, jotka niin kutsutun puhdistushierarkian mukaan ovat lähempänä epäsuotavia vaikuttavia aineita kuin yrtit ja mausteet. Arvostaisin suuresti, jos komissio vakuuttaisi minulle, että mahdollista kielteistä kehitystä valvotaan kunnollisesti ja että siihen puututaan tarvittaessa.
<SPEAKER ID="168" NAME="Pilar Ayuso" LANGUAGE="ES">
Arvoisa puhemies, puhun esittelijän Avril Doylen puolesta. Pyydän hänen puolestaan anteeksi, ettei hän ole paikalla, koska hän on vasta matkalla Strasbourgiin. Esittelijä Avril Doyle on tyytyväinen neuvoston kanssa saavutettuun kompromissiin tästä hyvin tärkeästä elintarvikkeiden parannusaineita koskevasta paketista.
<P>
Elintarvikkeisiin lisätään entsyymejä teknologisessa tarkoituksessa elintarvikkeen valmistuksen, prosessoinnin, valmistamisen, käsittelyn, pakkaamisen, kuljetuksen tai varastoinnin aikana. Niitä käytetään useimmin leivonnassa, oluen panemisessa, juuston valmistuksessa sekä alkoholin ja muiden juomien valmistuksessa. Niiden merkitys elintarviketuotannossa kasvaa jatkuvasti, ja niitä voidaan käyttää kemikaalien vaihtoehtona elintarvikkeiden koostumuksen, ulkoasun, ravintoarvojen tai maun parantamiseksi. Niistä on apua myös tietyissä valmistusmenettelyissä.
<P>
Tämä ehdotus on itse asiassa ensimmäinen entsyymejä koskeva Euroopan unionin säädös. Entsyymien käytön valvontaa koskevia sääntöjä ei ole vielä yhdenmukaistettu yhteisön tasolla, mikä haittaa kaupankäyntiä ja heikentää oikeusvarmuutta ja mistä johtuen 27 jäsenvaltion kuluttajansuojastandardit ovat erilaiset. Vain kolmessa jäsenvaltiossa on käytössä omat riskinarviointimenettelyt: Yhdistyneessä kuningaskunnassa, Ranskassa ja Tanskassa.
<P>
Huomenna äänestämme uudesta lainsäädännöstä, jolla Euroopan unionissa otettaisiin käyttöön yhdenmukaistetut säännöt elintarvikkeissa käytettävien entsyymien arviointia, hyväksymistä ja valvontaa varten.
<P>
Esittelijän mielestä tämä kaikki on hyvin tärkeää, sillä näin elintarviketurvallisuus paranee ja kuluttajien valintamahdollisuudet lisääntyvät. Lisäksi kuluttajat saisivat enemmän tietoa siitä, mitä heidän syömänsä ruoka sisältää.
<P>
Esittelijä on erityisen tyytyväinen neuvoston hyväksyttyä sen, että jokaista geneettisesti muunnetusta organismista peräisin olevaa ainetta koskevat kaksi hyväksyntämenettelyä voidaan toteuttaa samanaikaisesti. Tällöin voidaan välttää kyseisten tuotteiden kaksoishyväksyntä.
<P>
Esittelijä on myös erittäin tyytyväinen siihen, että neuvosto hyväksyi parlamentin toiveen mukaisesti yhtenäiseksi oikeusperustaksi sisämarkkinoita koskevan EY:n perustamissopimuksen 95 artiklan, kuten hän oli ehdottanut ensimmäisessä käsittelyssä esittämässään tarkistuksessa. Teollisuuden kannalta on myös erityisen hyödyllistä, että neuvosto myönsi sille yhden vuoden siirtymäkauden asetusehdotuksen voimaantulopäivästä lähtien. Näin ollen kyseisen vuoden aikana laillisesti markkinoille tuotuja tai merkittyjä elintarvikkeita voi myydä vähimmäissäilyvyysajan loppuun tai viimeiseen käyttöpäivään saakka.
<P>
Lopuksi esittelijä haluaisi kiittää kollegoitaan tuesta ja yhteistyöstä ja erityisesti Åsa Westlundia ja Mojca Drčar Murkoa sekä kaikkia varjoesittelijöitä ja puheenjohtajavaltio Sloveniaa kovasta työstä. Onnistuimme yhteensovittamaan neljä lainsäädäntöehdotusta, minkä ansiosta edistämme alan sisämarkkinoita. Tämä puolestaan parantaa Euroopan innovointi- ja kilpailukykyä ja varmistaa samalla korkeatasoisen elintarviketurvallisuuden ja ympäristönsuojelun.
<SPEAKER ID="169" NAME="Androula Vassiliou">
komission jäsen. - (EN) Arvoisa puhemies, ensiksi haluaisin kiittää parlamenttia, ja erityisesti kiitän kolmea esittelijää - Mojca Drčar Murkoa, Avril Doylea ja Åsa Westlundia - merkittävistä ponnisteluista sekä ajasta, jonka he ovat antaneet tälle tärkeälle lainsäädäntöpaketille. Erityisesti arvostan pyrkimyksiä säilyttää ehdotukset yhtenä pakettina, minkä ansiosta näitä samanlaisia tapauksia voidaan käsitellä johdonmukaisesti.
<P>
Tämä lainsäädäntöpaketti on merkittävä osa komission yksinkertaistamisohjelmaa. Se yhdenmukaistaa kutakin alaa sekä edistää johdonmukaisuutta niiden välillä. Yhteinen hyväksyntämenettely luo järjestelmän lisäaineiden, entsyymien sekä aromien johdonmukaista arviointia ja hyväksymistä varten.
<P>
Tämä on erittäin tärkeää kuluttajansuojan sekä elintarviketeollisuuden kilpailukyvyn kannalta. Alan toimijat hyötyisivät kokonaisvaltaisesti etenkin keskitetyn, avoimen ja ajallisesti rajoitetun menettelyn tuomista eduista.
<P>
Elintarvikelisäaineita koskevasta ehdotuksesta: kyseisiä aineita koskevalla asetuksella on taattava elintarvikkeiden turvallisuus sekä varmistettava, että kuluttajia ei johdeta harhaan. Nämä kriteerit sekä näytöt siitä, että elintarvikelisäaineita tarvitaan teknologisissa tarkoituksissa, ovat merkittävä edellytys elintarvikelisäaineiden käytölle. Vaikka kyseiset periaatteet on määritetty nykyisessä lainsäädännössä, olen tyytyväinen tehtyihin muutoksiin ja lisäselvennyksiin, joilla vahvistetaan näitä tärkeitä näkökohtia. Vaatimuksena myös on, että lainsäädäntö pidetään ajan tasalla tieteen ja teknologian kehitys huomioon ottaen.
<P>
Tähän liittyen voin tukea etenkin niitä tarkistuksia, jotka tehtiin Southamptonin tutkimuksen tuloksia koskevan EFSAn arvioinnin perusteella. Niissä edellytetään, että tiettyihin elintarvikeväreihin liitetään merkintä lasten käyttäytymiselle mahdollisesti haitallisista vaikutuksista. Merkinnöillä varmistetaan, että ne kuluttajat, jotka haluavat välttää kyseisiä väriaineita, saavat asianmukaista tietoa.
<P>
Ehdotusta koskevissa keskusteluissa tuotiin myös ilmi huoli joidenkin elintarvikevärien, joita kutsutaan yleisesti atsoväriaineiksi, mahdollisista allergiavaikutuksista. Allergiaa mahdollisesti aiheuttaviin elintarvikkeisiin sovelletaan erityismenettelyjä ja erityistä lainsäädäntöä. Voinkin hyvin selväsanaisesti todeta, että komissio aikoo pyytää Euroopan elintarviketurvallisuusviranomaista tarkastelemaan kattavasti atsoväriaineiden mahdollisia allergiavaikutuksia, kun se arvioi kyseisiä elintarvikelisäaineita uudelleen. Uudelleenarvioinnin jälkeen komissio harkitsee tarvittaessa asianmukaisia toimia Euroopan parlamentin ja neuvoston direktiivin 2000/13/EY liitteen III A osan muuttamiseksi, jotta ruoka-aineallergioista kärsivät kuluttajat saavat riittävää tietoa.
<P>
Sitten entsyymeistä: Entsyymejä on perinteisesti käytetty elintarvikkeiden, esimerkiksi leivän, juuston, oluen ja viinin, valmistuksessa. Entsyymeillä voidaan parantaa ruoan koostumusta, ulkoasua tai ravintoarvoa, ja niitä voidaan käyttää vaihtoehtona kemikaaliteknologialle. Tähän asti elintarvike-entsyymejä koskeva lainsäädäntö ei ole ollut täysin yhdenmukaista EU:ssa. Yhdenmukaisuuden puute onkin luonut esteitä kaupankäynnille ja estänyt kasvun tällä alalla.
<P>
Jos asetusehdotus hyväksytään, se poistaa nykyisen sääntelyvajeen luomalla yhdenmukaiset yhteisön säännöt elintarvike-entsyymien tieteellistä arviointia, hyväksyntää ja käyttöä varten
<P>
Haluan ilmaista tyytyväisyyteni niitä muutoksia kohtaan, joilla vahvistetaan ennalta varautumisen periaatetta ja perusteita sille, ettei kuluttajaa pidä johtaa harhaan. Ne ovat asetusehdotuksen taustalla vallitsevia periaatteita. Olen tyytyväinen myös muutokseen, joka selventää entsyymiasetuksen sekä muuntogeenisiä elintarvikkeita ja rehuja koskevan lainsäädännön välistä vuorovaikutusta.
<P>
Aromeja koskeva ehdotus mahdollistaa korkeatasoisen kuluttajansuojan, mutta teollisuus voi silti jatkaa uusien aromien ja uusien sovellusten kehittelyä vastatakseen alati kasvaviin kuluttajien vaatimuksiin helppokäyttöisemmistä elintarvikkeista. Tämän kehyksen ansiosta Euroopan teollisuus voi säilyttää johtoasemansa maailman markkinoilla ja vakauttaa sen.
<P>
Aromeja käytetään elintarvikkeiden hajun ja/tai maun välittämiseksi tai muuttamiseksi kuluttajien eduksi. Aromien käytön ei pitäisi johtaa siihen, että kuluttaja saa väärän kuvan ruokansa luonteesta tai laadusta. Aromien merkintää koskevien uusien sääntöjen ansiosta kuluttajat saavat parempaa tietoa, eivätkä tule johdetuksi harhaan.
<P>
Keskusteluissa oltiin erimielisiä tarpeesta sisällyttää mausteet ja yrtit asetuksen soveltamisalaan. Komissio on tyytyväinen saavutettuun sopimukseen, joka parantaa kuluttajansuojaa, mutta huomio samalla mahdolliset vaikutukset perinteisiin käyttötapoihin.
<P>
Kuuntelin tarkkaavaisesti Mojca Drčar Murkoa ja vakuutan hänelle ja myös vahvistan, että komissio aikoo asetuksen voimaantulosta lähtien huolellisesti valvoa mausteiden ja yrttien sekä luontaisten aromiuutteiden käytön kehittymistä jäsenvaltioiden toimittamien tietojen perusteella. Kyseiset tiedot sekä myrkyllisyyden ja kuluttajien altistuksen alalla saavutettu uusin tieteellinen kehitys huomioon ottaen komissio ehdottaa tarvittaessa muutoksia liitteen III B osaan.
<SPEAKER ID="170" NAME="Pilar Ayuso" LANGUAGE="ES">
Arvoisa puhemies, arvoisa komission jäsen, puhun nyt omasta puolestani ja haluaisin aluksi onnitella esittelijä Drčar Murkoa kovasta työstä sekä muita varjoesittelijöitä, puheenjohtajavaltio Sloveniaa ja komissiota valmiuksista käydä neuvotteluja, jotta mietintö voitaisiin hyväksyä toisessa käsittelyssä. Haluaisin myös kiittää muiden pakettiin kuuluvien mietintöjen esittelijöitä Åsa Westlundia ja Avril Doylea sekä varjoesittelijöitä avusta ja yhteistyöstä etsittäessä ratkaisuja ehdotusten esiin tuomiin monialaisiin ongelmiin.
<P>
Kiistanalaisin aihe aromeja koskevassa ehdotuksessa on keskustelujen alusta asti ollut yrteissä ja mausteissa luontaisesti esiintyvät biologisesti vaikuttavat aineet. Ne muodostivat suurimman ongelmakohdan yrttien ja mausteiden valmistajille, jotka katsoivat, etteivät kykenisi täyttämään ehdotuksen vaatimuksia kyseisten tuotteiden erityisluonteen vuoksi: sadon korjaaminen useista eri paikoista, sadonkorjuun ajoittuminen vuodenaikoihin, eroavaisuudet eri maiden ruokailutottumuksissa ja niin edelleen.
<P>
Tähän seikkaan liittyen haluaisin todeta, että Euroopan kansanpuolueen (kristillisdemokraatit) ja Euroopan demokraattien ryhmä on alusta asti pyrkinyt varmistamaan kuluttajansuojan. Näin ollen on mielestäni myönteistä, että neuvoston ja komission kanssa on päästy sopimukseen siitä, ettei enimmäistasoja sovelleta tiettyihin aineisiin, jos koostettu elintarvike ei sisällä lisättyjä aromeja ja ainoat aromaattisia ominaisuuksia sisältävät aineosat, joita on lisätty, ovat tuoreita, kuivattuja tai pakastettuja yrttejä ja mausteita.
<P>
Lopuksi haluaisin ilmaista tyytyväisyyteni siihen, että elintarvikkeiden parannusaineita koskevaan pakettiin sisältyvistä ehdotuksista äänestetään huomenna, sillä niillä sekä päivitetään lainsäädäntöä että mahdollistetaan aromien markkinoille saattamiseen liittyvien riskien arviointi, mikä antaa hyvän suojan eurooppalaisille kuluttajille.
<SPEAKER ID="171" NAME="Edite Estrela">
PSE-ryhmän puolesta. - (PT) Arvoisa puhemies, arvoisa komission jäsen, hyvät naiset ja herrat, aivan ensiksi haluaisin Euroopan parlamentin sosialidemokraattien ryhmän puolesta onnitella esittelijää hänen tekemästään työstä, pyrkimyksestä päästä yhteisymmärrykseen varjoesittelijöiden kanssa sekä ponnisteluista toivotun sopimuksen syntymiseksi osapuolten välillä.
<P>
Aromeja koskevalla asetusehdotuksella on tarkoitus selkeyttää ja päivittää aromien sekä aromaattisia ominaispiirteitä omaavien elintarvikkeiden ainesosien käyttöä koskevia sääntöjä, jotta voidaan ottaa huomioon aromien alalla saavutettu tekninen ja tieteellinen edistys, Euroopan unionin elintarvikelainsäädännön kehittyminen sekä vaatimukset ihmisten terveyden suojelusta.
<P>
Asetuksessa säädetään yleiset edellytykset aromien tai sellaisten elintarvikkeiden ainesosien, joilla on aromaattisia ominaispiirteitä, käytölle, ja se sisältää selkeän määritelmän aromeille, yleiset säännöt niiden käytölle, merkintää koskevat säännöt sekä enimmäistasot aineille, jotka vaarantavat ihmisten terveyden. Toisessa käsittelyssä saavutettu kompromissi on komission, neuvoston ja parlamentin välisen yhteistyön tulosta. Kokouksia on pidetty lukuisia, kiistanalaisimmista kohdista on neuvoteltu ja kaikki osapuolet ovat tehneet myönnytyksiä. Sopimus kuitenkin mukailee parlamentin esittämien tarkistusten periaatteita, joissa huomioidaan kaksi päätavoitetta: kuluttajien tiedottaminen ja heidän etujensa suojelu sekä kansanterveyden suojelu.
<P>
Aromien ja aromaattisten aineiden on oltava turvallisia, eikä niiden käytöllä pitäisi johtaa kuluttajia harhaan. Tätä varten uusi lainsäädäntö luo enimmäistasot joillekin sellaisille aromeissa ja aromaattisia ominaispiirteitä sisältävissä elintarvikkeiden ainesosissa esiintyville aineille, jotka voivat olla myrkyllisiä ja ihmisten terveydelle haitallisia Euroopan elintarviketurvallisuusviranomaisen tieteellisten lausuntojen perusteella. Enimmäismääriä ei sovelleta kolmeen aineeseen, estragoliin, safroliin ja metyylieugenoliin, jos niitä esiintyy koostetuissa elintarvikkeissa, jotka eivät sisällä lisättyjä aromeja ja jotka sisältävät vain yrttejä ja mausteita ainesosina, joilla on aromaattisia ominaisuuksia. Tätä poikkeusta tarkastellaan kuitenkin uudelleen, jos uudet tieteelliset todisteet osoittavat, että näiden aineiden kulutus aiheuttaa riskin terveydelle.
<P>
Käsite ”luontainen” aiheuttaa yhä sekaannusta kuluttajien keskuudessa, mutta luontaisten aromien merkitsemistä koskeva uusi ehdotus vastaa tehokkaammin kuluttajien odotuksia; termiä ”luontainen” voi käyttää vain luontaisista aromeista peräisin olevista aromeista, joissa vähintään 95 prosenttia aromiaineksesta on saatu siitä luontaisesta lähteestä, johon viitataan.
<SPEAKER ID="172" NAME="Mojca Drčar Murko">
ALDE-ryhmän puolesta. - (EN) Arvoisa puhemies, lisäaineita koskevan asetuksen osalta ryhmäni oli tyytyväinen ehdotukseen Euroopan lainsäädännön nykyaikaistamisesta ja yhdenmukaistamisesta ja tuki Åsa Westlundia pyrkimyksissä kestävän kuluttajansuojan ja kuluttajien, erityisesti huono-osaisten väestöryhmien, terveyden suojelun varmistamiseksi
<P>
Karu tosiasia on, että elintarviketuottajat reagoivat kysynnän kasvuun kehittämällä jatkuvasti uusia tuotteita, joiden väliset erot tehdään pääasiassa lisäämällä elintarvikelisäaineita. Elintarvikelainsäädännön pitäisi olla suhteellista ja tasapainoista sekä edistää samalla kansanterveyttä ja varmistaa elintarvikevalmistajille tasavertaiset toimintaedellytykset.
<P>
Periaate on yksinkertainen, mutta sitä tulkitaan ilmiselvästi monella eri tavalla. Miten voimme saavuttaa merkittävää voittoa kansanterveyttä ajatellen kuitenkaan estämättä Euroopan elintarviketuotannon teknologista kehitystä?
<P>
Hyväksyimme mielestäni järkeviä tarkistuksia - joilla pyritään suojaamaan kuluttajien edut esimerkiksi tarkkojen merkintöjen avulla - mutta halusimme myös lisätä kuluttajien tietoisuutta. Olen vakuuttunut siitä, että tietoiset ja valppaat kuluttajat voivat vaikuttaa hyvin paljon valmisruokien tuotantoon Euroopan unionissa. Tuimme tarkistuksia, joilla pyrittiin vahvistamaan komission ehdotusta etenkin kolmessa asiassa: elintarvikkeiden lisäaineiden hyväksyntämenettelyyn osallistuminen, hyväksyntämenettelyn avoimuus ja hyväksyntää koskevat erityisehdot.
<SPEAKER ID="173" NAME="Carl Schlyter">
Verts/ALE-ryhmän puolesta. - (SV) Arvoisa puhemies, äänestäjämme haluavat hyvää ja turvallista ruokaa, johon he voivat luottaa. Saavatko he sitä näiden asetusten ansiosta? Parlamentti on onnistunut saamaan joitakin parannuksia läpi. Itse olen erityisen tyytyväinen siihen, että esimerkiksi nanoteknologiaa aletaan vihdoin säännellä, eikä se enää pääse livahtamaan markkinoille ilman kunnollisia tarkastuksia. Ympäristön ottaminen yhdeksi arviointiperusteeksi lisäaineiden hyväksynnässä on parannus. Se, että pakkausmerkinnässä on mainittava, jos tuote sisältää atsoväriaineita, on parannus. Ilonaiheita siis on. Lisäksi parlamentti onnistui aromien osalta varmistamaan, että luontaisesti maustetut tuotteet eivät joudu tyystin heikompaan asemaan kuin keinotekoisesti tuotetut aromaattiset aineet.
<P>
Tästä huolimatta olen yllättynyt, että neuvosto toimii äänestäjien toiveiden vastaisesti. Miten hallituksemme voivat aktiivisesti vastustaa tekstiä, jonka mukaan lisäaineilla ei saa johtaa kuluttajia harhaan siten, että nämä luulevat ruoan sisältävän muita ainesosia kuin mitä se oikeasti sisältää? Miten ne voivat aktiivisesti vastustaa tätä? Ministerit vastustavat aktiivisesti näkemystä, jonka mukaan vaaditaan erityinen syy käyttää väriaineita muutoin värittömissä aineissa. Ministerineuvosto vastusti aktiivisesti atsoväriaineiden kieltämistä. Se vastusti aktiivisesti vaatimusta siitä, että tuotemerkinnöistä on käytävä ilmi, jos tuotteessa on käytetty säilöntäaineena torjunta-aineita, jotta kuluttajat olisivat tietoisia tästä.
<P>
Uskon, että jos hyväksymme vihreiden ehdotuksen atsoväriaineiden kieltämisestä lapsille suunnatuissa tuotteissa, meidän on pakotettava neuvosto puolustamaan kantaansa julkisessa keskustelussa. Neuvoston on toki helppo pitäytyä kannassaan tällaisissa asioissa, kun ne se neuvottelee kanssamme suljettujen ovien takana. Mutta mikä hallitus ryhtyy puolustamaan sellaisten lisäaineiden hyväksymistä, joiden tiedämme aiheuttavan lasten yliaktiivisuutta ja joiden voimme hyvällä syyllä uskoa aiheuttavan lapsissa allergioita? Mietin, eikö komissio voisi suoraan ehdottaa kieltoa. Väriaineet eivät kuitenkaan juuri koskaan ole välttämättömiä ja korvaamattomia lisäaineita. Sitä paitsi muitakin väriaineita on kuin atsoväriaineita. Jos vaadimme ennalta varautumisen periaatteen soveltamista heti kun EFSA on osoittanut, että allergiariski on ja että se on voimakas, niin meidän täytyy vain hyväksyä kielto. Sitten meidän ei enää tarvitse keskustella atsoväreistä.
<SPEAKER ID="174" NAME="Kartika Tamara Liotard">
GUE/NGL-ryhmän puolesta. - (NL) Haluaisin aloittaa kiittämällä vilpittömästi esittelijöitä ja varjoesittelijöitä yhteistyöstä tämän kovan urakan yhteydessä. Lopputulos ei välttämättä ole aivan sellainen kuin olisin halunnut, mutta uskoakseni se on kuitenkin paras mahdollinen tässä poliittisessa tilanteessa.
<P>
Näkemykseni mukaan kaksi asiaa on etusijalla näissä kysymyksissä: mahdollisimman kattava kuluttajansuoja ja täydellinen avoimuus. Omalta osaltani taloudelliset edut ovat täysin toissijaisia noihin ajatuksiin nähden. Mahdollisimman kattava kuluttajansuoja edellyttää ennalta varautumisen periaatteen järjestelmällistä soveltamista. Jos ei voida olla sataprosenttisen varmoja siitä, että jokin tuote on turvallinen, tuotteelle ei pidä myöntää myyntilupaa. On myös hinnalla millä hyvänsä torjuttava se, että kuluttajaa johdetaan harhaan ostohetkellä. Mahdollisimman suuri avoimuus merkitsee, ettemme anna periksi monikansallisten elintarvikeyhtiöiden painostukselle, kun nämä pyrkivät pitämään reseptinsä ja valmistusmenetelmänsä salaisina. Kuluttajilla on oikeus tietää täsmälleen, mitä heidän ruokansa sisältää ja millaisissa olosuhteisissa se on valmistettu.
<P>
Kun tarkastelen kyseisiä neljää mietintöä näiden periaatteiden perusteella, huomaan, että vaikka mietinnöt eivät olekaan kaikilta osin täydellisiä, ne parantavat merkittävästi alkuperäisiä ehdotuksia. Ne edistävät kuluttajansuojaa ja avoimuutta, minkä vuoksi aion tukea kompromisseja. On sääli, ettemme kyenneet sääntelemään myös muuntogeenisten tuotteiden merkintöjä suoraan.
<P>
Lopuksi haluaisin vielä lisätä yhden asian. Mielestäni kaikkein erikoisinta on se, että uuselintarvikkeita koskevan ehdotuksen kaltaisissa uusissa ehdotuksissa komissio käynnistää yhdenmukaisen menettelyn ennen kuin parlamentti on edes hyväksynyt sitä. Lievästi sanottuna tämä ei vakuuta minua suuresta kunnioituksesta eurooppalaista demokratiaa kohtaan.
<SPEAKER ID="175" NAME="Irena Belohorská" AFFILIATION="NI">
(SK) Aivan ensiksi haluaisin mainita Avril Doylen työn ja kiittää häntä yrityksestä saada aikaiseksi tasapainoinen asiakirja, jonka päätavoitteena on suojella kansalaisten terveyttä.
<P>
Elintarvike-entsyymejä on monissa tuotteissa, joita kulutetaan päivittäin kaikilla yhteiskunnan tasoilla, kuten sämpylöissä ja leivässä. Näin ollen on hyvin tärkeää valvoa niiden tuotantoa. On myös hyvin tärkeää varmistaa, etteivät ne aiheuta haittaa terveydelle, sekä yhdenmukaistaa valvonta Euroopan unionin tasolla.
<P>
On hyvin tärkeää ansaita Euroopan unionin kansalaisten luottamus unionin direktiivejä valmisteltaessa, etenkin hetkellä, jolla Eurooppaa ravistelee ”pilaantuneen juuston kierrättämistä” koskeva skandaali. Jotta vastaavat tilanteet voitaisiin estää jatkossa, meidän on keskityttävä direktiivin valmistelun ohella myös sen täytäntöönpanon valvontaan eri jäsenvaltioissa. Koska tiedämme, että jopa 80 prosenttia elintarvike-entsyymeistä on neljän yrityksen valmistamia, laadunvalvonta ei uskoakseni tuota ongelmia jatkossa. Valmistusmenetelmistä voi kuitenkin tulla ongelma, joten mielestäni on oikein, että Avril Doylen mietinnössä kiinnitetään huomiota tähän keskeiseen ongelmaan.
<SPEAKER ID="176" NAME="Françoise Grossetête" AFFILIATION="PPE-DE">
(FR) Arvoisa puhemies, nyt kun joudumme jälleen todistamaan uutta elintarvikeskandaalia - joka tosin epäilemättä johtuu suuren luokan petoksesta - ei ole ihme, että kuluttajat kyseenalaistavat ja epäilevät kaikkea, mikä vaikuttaa ”keinotekoiselta”. Suojeleva Eurooppa takaa myös kuluttajien turvallisuuden ja kansanterveyden.
<P>
Elintarvikelisäaineet, aromit ja entsyymit ovat merkittävässä asemassa ruokamme valmistuksessa. Näin ollen tarvitsemme selkeitä ja yhdenmukaisia sääntöjä näiden aineiden turvallisuudelle, hyväksynnälle ja myynnille, jotta voimme suojata kuluttajia sekä ennen kaikkea lisätä kansalaisten luottamusta ruokaan, jonka valmistuksessa käytetään kyseisiä aineita. Siksi on tärkeää, että säännöt perustuvat luotettavaan tieteelliseen lausuntoon.
<P>
Meidän on myös täytettävä lainsäädännöllinen tyhjiö, joka Euroopan tasolla on aina vallinnut entsyymien alalla. Entsyymejä käytetään esimerkiksi leivän ja maitotuotteiden valmistuksessa. Olen iloinen siitä, että mukaan on otettu uusia suojalausekkeita, joilla varmistetaan avoimuus selkeillä ja helppotajuisimmilla merkinnöillä. Tämä on erityisen tärkeää silloin, kun näitä tuotteita kutsutaan ”luontaisiksi”.
<P>
Lainsäädäntöehdotuksen tärkein osatekijä on yhteisen hyväksyntämenettelyn käyttöönotto elintarvikkeiden lisäaineille, aromeille ja entsyymeille. Siten Euroopan elintarviketurvallisuusviranomainen arvioi kaikkien niiden aineiden turvallisuuden, joita varmasti käytetään elintarviketeollisuudessa jatkuvasti enemmän ja enemmän.
<P>
Parlamentti luonnollisesti seuraa, että kyseisiä aineita valvotaan. Elintarvikelisäaineiden ei pidä missään tapauksessa vaarantaa kuluttajien terveyttä tai johtaa heitä harhaan, ja on ehdottoman tärkeää, että varmistamme kuluttajansuojan ja elintarvikkeiden turvallisuuden säilyttäen samalla elintarviketeollisuuden innovatiivisuuden ja kilpailukyvyn.
<SPEAKER ID="177" NAME="Linda McAvan" AFFILIATION="PSE">
(EN) Arvoisa puhemies, haluaisin puhua komission jäsenelle yhdestä elintarvikelisäaineita koskevasta mietinnöstä ja aivan erityisesti elintarvikeväreistä, joita kutsutaan atsoväriaineiksi. Olen äärimmäisen tyytyväinen siihen, että meillä on joitakin oikein hyviä uutisia: tästä eteenpäin nämä aineet on merkittävä kaikkiin elintarvikkeisiin. Haluan onnitella Åsa Westlundia, joka on tehnyt erittäin paljon työtä sen eteen. Kun hän aloitti työnsä, kukaan ei odottanut tällaista edistystä, mutta edistystä on kuitenkin saatu aikaiseksi. Vallitsevaan tilanteeseen saadaan todellista parannusta. Mielestäni tämä ei kuitenkaan riitä.
<P>
Varmaankin tiedätte Southamptonin yliopiston viime syksynä toteuttamasta tutkimuksesta. Se osoitti, että atsovärit sekä erilaisia makeisia ja virvoitusjuomia käyttävien lasten käyttäytyminen ovat yhteydessä toisiinsa. Kyse on vakavasti otettavasta tutkimuksesta, joka julkaistiin The Lancet -lehdessä. Sille on tehty vertaisarviointi, ja se on niin vakavasti otettava, että Yhdistyneen kuningaskunnan standardointivirasto on vaatinut kyseisten väriaineiden käytön kieltämistä elintarvikkeissa. Monet eurooppalaiset yhtiöt äänestävät jaloillaan ja ovat itse asiassa vähitellen luopumassa kyseisten aineiden käytöstä vapaaehtoisesti.
<P>
Yhtenäismarkkinat eivät toimi tässä asiassa. Melko hyvin tiedetään, ettei kyseisillä tuotteilla ole ravinnollista merkitystä ja että luontaisia aromeja on myös saatavilla. Näin eräässä sanomalehdessämme kysymyksen: ”Täytyykö meidän luopua Smartieseista?” - kyseessä ovat värikkäät makeiset. Kyseisille väriaineille on kuitenkin saatavilla täysin soveltuvia luontaisia vaihtoehtoja. Emme tarvitse väriaineita.
<P>
Olemme tyytyväisiä tämänpäiväisiin tapahtumiin, mutta toivomme teidän jatkavan työskentelyä Euroopan elintarviketurvallisuusviranomaisen kanssa, jotta se saa arvioitua kyseiset aineet nopeammin. En usko, että eurooppalaiset haluavat keinotekoisia väriaineita. Mielestäni meidän olisi katsottava enemmänkin sitä, mitä ihmiset tarvitsevat ruoassaan, ei sitä, mitä yritykset haluavat siihen lisätä. Toivottavasti painostatte EFSAa vauhdittamaan työtään ja ratkaisemaan tämän ongelman.
<SPEAKER ID="178" NAME="Marios Matsakis" AFFILIATION="ALDE">
- (EN) Arvoisa puhemies, haluan puhua elintarvike-entsyymejä käsittelevästä mietinnöstä, jossa toimin varjoesittelijänä. Haluan tässä yhteydessä onnitella Avril Doylea - joka toivottavasti pääsee tänään Irlannista tänne turvallisesti - erinomaisesta mietinnöstä.
<P>
Haluan myös kiittää hyvästä yhteistyöstä varjoesittelijöiden kanssa, yhteistyöstä, jota jatkuvasti tehtiin ymmärtämisen hengessä, poliittista ja asianmukaista tieteellistä tietämystä vaihtaen.
<P>
Yhteistyö riitti tuottamaan paljon kaivatun kompromissin, jota parlamentin poliittiset ryhmät laajalti tukevat ja joka mielestäni pitää sisällään monia erityisen arkaluontoisia parametreja, jotka vahvistavat käsiteltävää säädöstä sekä lisäävät sen tehokkuutta ja helpottavat sen soveltamista.
<P>
Kompromissipaketin huomioon ottaen uskon, että lainsäädäntöehdotuksen tavoite - joka on, kuten hyvin tiedämme, yhdenmukaistaa elintarvike-entsyymien käytön valvontaa koskeva lainsäädäntö EU:ssa ensinnäkin ihmisten terveyden suojelemiseksi ja toiseksi oikeudenmukaisen kaupan ja kilpailun edistämiseksi - saavutetaan hyvin suureksi osin.
<P>
Olemme erityisen tyytyväisiä siihen, että ennalta varautumisen periaate, jota niin oman ryhmäni jäsenet kuin enemmistö koko parlamentin jäsenistä pitää pyhänä, on huomattavassa asemassa mietinnössä. Tämän ansiosta eurooppalaisten kuluttajien pitäisi kokea, että heidän terveytensä suojelemiseksi tehdään paljon elintarvike-entsyymien alalla.
<P>
Lisäksi mietinnössä korostetaan etenkin sen varmistamista, että kuluttajat saavat täsmällistä ja hyödyllistä tietoa.
<P>
Muuntogeenisten organismien osuus oli odotetusti melko kiistanalainen aihe. Riittävä kompromissi saatiin kuitenkin aikaiseksi.
<P>
Lopuksi haluan sanoa, että tämä on hyvä mietintö, ja ryhmäni tukee sitä voimakkaasti.
<SPEAKER ID="179" NAME="Kathy Sinnott" AFFILIATION="IND/DEM">
(EN) Arvoisa puhemies, puhumme täällä paljon lasten suojelemisesta. Lukuisat todisteet osoittavat, että keinotekoiset aromit ja lisäaineet ovat monella tavalla haitallisia lasten terveydelle. Ensinnäkin voimme tarkastella autismia sairastavien lasten määrää, joka on viimeisten viidentoista vuoden aikana kasvanut 43,5 prosentilla, sekä ADHD:ta, josta kärsii nykyään 3-5 prosenttia lapsista. Sitten voimme tarkastella oireita, jotka on liitetty lukuisiin aromeihin. Mutta otetaan esimerkiksi mononatriumglutamaatti, jota on lasten makeisissa, juomissa, välipaloissa ja aterioissa. Erilaisia oireita on kaikkiaan 92, ja yliaktiivisuus ja mielialanvaihtelut kuuluvat niihin.
<P>
Itsekin äitinä olen ensisijaisesti huolissani elintarvikkeiden turvallisuudesta ja avoimuudesta. Minusta tuntuu, että vaarannamme pahan kerran lapset ja heidän oppimiskykynsä sallimalla joukon väriaineita, säilöntäaineita ja lisäaineita heidän ruoassaan. Lapset tarvitsevat hyvää ja tuoretta ruokaa, joka on tehty mahdollisimman paikallisesti ja luonnollisesti. Alkakaamme siis todella suojella lapsia.
<SPEAKER ID="180" NAME="Anja Weisgerber" AFFILIATION="PPE-DE">
(DE)Arvoisa puhemies, hyvät naiset ja herrat, kiitän kaikkia esittelijöitä, erityisesti Mojca Drčar Murkoa ja Pilar Ayusoa rakentavasta yhteistyöstä ja luottamuksesta. Elintarvikkeiden parannusaineita koskevalla paketilla luomme lisäaineiden käyttöä koskevat yhtenäiset ja yhdenmukaiset säännöt, joita aletaan soveltaa kaikkialla Euroopassa. Jatkossa kuluttajien terveyden suojelu on myös korkeatasoista, kun elintarvikkeissa käytetään lisäaineita, entsyymejä ja aromeja - niin kuin sen pitääkin olla.
<P>
Paketilla mukautetaan nykyinen lainsäädäntö elintarvikelisäaineiden alalla saavutettuun tekniseen ja tieteelliseen kehitykseen. Jos tieteellisesti osoitetaan terveysriskien olemassaolo, on määritettävä kynnysarvot kaikkien vaarojen ehkäisemiseksi.
<P>
Meidän ei kuitenkaan pidä ruveta hysteerisiksi tai lietsoa turhaa paniikkia. Sellaisia elintarvikelisäaineita, kuten konjacia kosteudensäilyttäjänä tai mehiläisvahaa paakkuuntumisenestoaineena, on käytetty ruoan ja juoman valmistuksessa jo vuosisatojen ajan. Lisäksi jotkut luumarjat, kuten kirsikat, persikat ja aprikoosit, sisältävät luonnostaan pieniä määriä syaanivetyä, mutta olemme syöneet kyseisiä hedelmiä ongelmitta tuhansien vuosien ajan. Myös jotkut yrtit ja mausteet sisältävät luonnostaan aineita, jotka voivat suurina määrinä aiheuttaa terveysongelmia. Olemme kuitenkin käyttäneet yrttejä ja mausteita, esimerkiksi basilikaa, rakuunaa ja muskottipähkinää, ruoan valmistuksessa ikuisuuksia ilman minkäänlaisia ongelmia - vain pieninä ja turvallisina määrinä tietenkin.
<P>
Näin ollen olen tyytyväinen kompromissiin uudessa asetuksessa elintarvikkeissa käytettävistä aromeista ja tietyistä ainesosista, joilla on aromaattisia ominaisuuksia. Jos syytä huoleen ei ole, kynnysarvoista säädetään poikkeuksia, vaikkakin vain silloin, kun ruoan valmistuksessa käytetään pelkästään tuoreita tai kuivattuja yrttejä. Tällä tavalla edistämme luonnollisten tuotteiden ja ainesosien käyttöä niin, että tuhansia vuosia vanhat reseptit, kuten italialainen pestokastike, säilyvät jatkossakin.
<SPEAKER ID="181" NAME="Gyula Hegyi" AFFILIATION="PSE">
(HU) Olen tyytyväinen, että REACH-asetuksen ja torjunta-aineasetuksen jälkeen kohdistamme huomiomme toistuvasti moitittujen kemikaalien ja elintarvikelisäaineiden käyttöä koskevaan asetukseen.
<P>
Yhä yleisemmät skandaalit ovat johtaneet siihen, että Euroopan kansalaiset pitävät näitä aineita, jotka ovat kuluttajien kannalta epäilyttäviä, aiempaa huolestuttavampina. Keskivertoihminen kuluttaa vuodessa noin kolme kiloa E-numeroituja lisäaineita, joita on karkeasti arvioiden 2 600, olematta tietoinen niiden haittavaikutuksista.
<P>
Jo aiemmin on esitetty hyvin perusteltuja syytöksiä, jotka liittyvät lisäaineiden merkittävään osuuteen. Lisäaineet luovat kuluttajille väärän vaikutelman ja antavat elintarvikkeille kirkkaat värit, joita ei löydy luonnosta. Terveysriskin lisäksi ne aiheuttavat psykologisia haittoja lapsille totuttamalla heidät luonnottomaan ruokaan, vaikka meidän pitäisi edistää paluuta luonnolliseen ruokaan nuorten ja aikuisten keskuudessa.
<P>
Haluan onnitella Åsa Westlundia tästä mietinnöstä. Hän onnistui siinä, että uuden lainsäädännön mukaan ihmisten terveydelle ja ympäristölle haitallisia lisäaineita ei enää jatkossa käytetä. On tärkeää, että vaaralliset aineet, kuten atsoväriaineet, jotka aiheuttavat lapsissa yliaktiivisuutta, ainakin merkitään elintarvikkeisiin. Olen kuitenkin samaa mieltä kollegoideni kanssa siitä, että meidän olisi pitänyt kieltää ne kokonaan.
<P>
Pahoittelen sitä, että parlamentin suosituksesta huolimatta muuntogeenisiä organismeja sisältäviä lisäaineita ei tarvitse merkitä tarkasti. Suuri osa eurooppalaisista ei halua syödä muuntogeenisiä organismeja sisältävää ruokaa, ja mielipidekyselyjen mukaan 90 prosenttia heistä odottaa saavansa tietoa siitä, sisältääkö ruoka muuntogeenisiä organismeja vai ei. Emme voi suhtautua välinpitämättömästi kansalaistemme terveyshuoliin ja oikeuteen saada tietoa laajalti.
<P>
Minä ja muutama kollegani muuten vastustamme julkilausumassa sitä, että komissio haluaa tuoda uusia muuntogeenisiä organismeja salaa Eurooppaan. Meidän on suojeltava jokaisen oikeutta luonnonmukaiseen, terveelliseen ruokaan.
<SPEAKER ID="182" NAME="Horst Schnellhardt" AFFILIATION="PPE-DE">
(DE) Arvoisa puhemies, arvoisa komission jäsen, hyvät naiset ja herrat, olemme kiitoksen velkaa esittelijä Åsa Westlundille. Hän työskenteli hyvin sitoutuneesti ja erittäin yhteistyöhaluisesti. Olen tyytyväinen tähän, ja se myös tarkoittaa, että voimme olla tyytyväisiä tulokseen. Mielestäni elintarvikelisäaineita koskevassa asetuksessa on saavutettu tyydyttävä tulos niin valmistajien kuin kuluttajien kannalta.
<P>
Nykyinen elintarvikelisäaineita koskeva lainsäädäntö on melkein 20 vuotta vanha. Tekstiä on yksinkertaistettu ja päivitetty uuden teknisen ja tieteellisen kehityksen valossa siirtämällä uudet direktiivit ja kaksi päätöstä kahteen asetukseen. On hieno saavutus, että meillä on positiivinen luettelo, josta käy selvästi ilmi, mitä aineita voidaan käyttää. Mielestäni tämä on hyvä asia, ja olen myös samaa mieltä komiteamenettelyn soveltamisesta uusia aineita lisättäessä. Meidän pitäisi toimia nopeasti tässä asiassa.
<P>
Olen tyytyväinen muuntogeenisiä tuotteita koskeviin sääntöihin. Tarvitsemme kumpaakin hyväksyntämenettelyä - arviointeja tehdään jatkossa - joten en ymmärrä, miksemme voisi edetä sen mukaisesti tässä asiassa, kuten jotkut parlamentin jäsenet ovat todenneet. Myöntäkäämme atsoväriaineiden osalta - Southamptonin tutkimustulokset ovat nyt saatavilla - että meidän on myös huomioitava se, että Euroopan elintarviketurvallisuusviranomainen on tehnyt tutkimuksen, jonka alustavassa tuomiossa todetaan selvästi, ettei Southamptonin yliopiston tutkimus ole pettämätön. Se ei ole sataprosenttisen luotettava. Meidän ei pidä ruveta hysteerisiksi ja iskeä sen takia, että menettely on luotu.
<P>
Euroopan elintarviketurvallisuusviranomaisen lupamenettely on erinomainen, mutta minua häiritsee - ja pyydän komissiota pohtimaan tätä asiaa uudelleen - että annamme elintarviketurvallisuusviranomaiselle yhdeksän kuukautta hyväksyntää tai riskianalyysia varten. Komissiokin tarvitsee yhdeksän kuukautta riskinhallintaa koskevan päätöksen tekemiseksi. Näin ollen yrityksen täytyy odottaa 18 kuukautta saadakseen luvan saattaa tuote markkinoille. Tämä on kaukana byrokratian vähentämisestä, joten meidän on todella pohdittava, miten tämä onnistuisi nopeammin.
<SPEAKER ID="183" NAME="Czesław Adam Siekierski" AFFILIATION="PPE-DE">
(PL) Arvoisa puhemies, uusilla asetuksilla periaatteista, jotka koskevat keinotekoisten lisäaineiden - entsyymien ja aromien - käyttöä elintarvikkeissa, yhdenmukaistetaan lainsäädäntöä sekä tuetaan kuluttajien terveyden suojelua ja helpotetaan ruoan myyntiä Euroopan unionissa. Entsyymien käytön yhdenmukaistaminen saa tuen Euroopan elintarviketeollisuudelta, joka on kiinnostunut periaatteiden yhtenäistämisestä mutta ennen kaikkea siitä, etteivät kuluttajat menetä luottamuksensa sen tuotteisiin.
<P>
Itsekin kuluttajana haluaisin olla varma, että ostamani ruoka on turvallista. Ruokaan lisättävät sadat keinotekoiset lisäaineet ja tuhannet aromit eivät saa aiheuttaa haittaa terveydellemme. Laatuvaatimuksilla on varmistettava, että turvallisuus säilyy täysin. Ruoan on säilytettävä luonnolliset ominaispiirteet mahdollisimman laajalti.
<SPEAKER ID="184" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, keskustelussa on kolme asiaa, joihin haluaisin kiinnittää huomiota.
<P>
Ensinnäkin on tuettava Euroopan komissiota ponnisteluissa elintarvikelisäaineiden - entsyymien ja aromien - käyttöä koskevien lupamenettelyjen yhtenäistämiseksi Euroopan unionissa sekä etenkin avoimuuden lisäämiseksi kyseisissä menettelyissä.
<P>
Toiseksi lupamenettelyjä on ohjattava kohti kuluttajien terveyden mahdollisimman kattavaa suojaamista. Kuluttajan täytyy olla vakuuttunut siitä, että sekä eurooppalaiset että kansalliset elimet ovat valmiina tarjoamaan hänelle mahdollisimman korkeatasoisen terveyden suojan ja että niiden toiminnan ansiosta hän saa terveellistä ja niin luonnonmukaista ja turvallista ruokaa kuin mahdollista.
<P>
Kolmanneksi ja viimeiseksi on tarkkailtava periaatteita, joiden mukaan kuluttajille on annettava täysimääräistä tietoa ruoan sisältämistä lisäaineista. Tätä koskevat tiedot on merkittävä selvästi pakkaukseen ja laadittava kuluttajan kannalta selkeällä ja ymmärrettävällä kielellä.
<SPEAKER ID="185" NAME="Hiltrud Breyer" AFFILIATION="Verts/ALE">
(DE) Arvoisa puhemies, haluaisin kovasti, että tuette Vihreät / Euroopan vapaa allianssi -ryhmän esittämiä ehdotuksia, koska me haluamme kieltää atsoväriaineet. Euroopan kuluttajapolitiikan ominaispiirteitä ovat turvallisuus sekä ennalta varautumisen periaatteen soveltaminen. Ilman kieltoa ennalta varautumisen periaate jäisi jalkoihin. Atsoväriaineita ei myöskään tarvita teknisesti, koska niille on vaihtoehtoja. Näin ollen tämä harhauttaa kuluttajaa; ihmiset uskovat johonkin, mikä ei oikeasti pidä paikkaansa.
<P>
Kehotan teitä jälleen suhtautumaan tähän hälyttävään tutkimukseen vakavasti ja todella soveltamaan ennalta varautumisen periaatetta - se on kuitenkin suojattu yhteisön lainsäädännössä. Ja jälleen kerran kehotan teitä poistamaan merkintää koskevat aukkokohdat myös geeniteknologiaa käyttämällä valmistettujen lisäaineiden osalta. Parhaillamme pyrimme pääsemään eroon eläinperäisten muuntogeenisten tuotteiden merkintää koskevista aukkokohdista, ja olisi suorastaan järjetöntä olla käyttämättä tätä tilaisuutta hyödyksi.
<P>
Tarvitsemme monipuolisen hyväksyntämenettelyn, jossa otetaan asianmukaisesti huomioon ennalta varautumisen periaate, jossa ei ole merkintää koskevia aukkokohtia ja jossa kuluttajilla on oikeus vapaasti valita, mitä syövät.
<SPEAKER ID="186" NAME="Miroslav Mikolášik" AFFILIATION="PPE-DE">
(SK) Arvostan esittelijän pyrkimyksiä lisätä avoimuutta elintarvikelisäaineiden, aromien ja entsyymien hyväksyntämenettelyssä sekä vahvistaa kuluttajansuojaa erityisesti tietyille aineille allergisten henkilöiden osalta.
<P>
Elintarvikelisäaineita olisi jatkuvasti valvottava ja arvioitava uudelleen käyttöolosuhteiden muutokset sekä uuden tieteellisen tiedon huomioon ottamiseksi. Monet lisäaineista valmistetaan kemikaaleista, ja ne voivat pitkäaikaisessa käytössä vaikuttaa terveyteen haitallisesti. Siksi on hyvin tärkeää merkitä tuotteet kuluttajien kannalta selkeästi ja näkyvästi. Tämä koskee kulutustavaroita, ja merkintöjen puutteellisuudella tai puuttumisella voi olla seurauksia.
<P>
Haluaisin myös korostaa sitä, että mielestäni esimerkiksi muuntogeeniset elintarvikkeet olisi merkittävä yhtä selkeästi ja helppolukuisesti kuin Kanadassa, jossa käytetään canola- tai rypsiöljyä.
<SPEAKER ID="187" NAME="Androula Vassiliou">
komission jäsen. - (EN) Arvoisa puhemies, olen tyytyväinen siihen, että tästä ehdotuspaketista on saatu sovittua, ja toivon parlamentin antavan huomenna tukensa kompromissiehdotukselle. Mikä tärkeintä, tämä paketti vahvistaa kuluttajansuojaa ja elintarviketurvallisuutta. Mainitsen erityisesti tietyt ongelmakohdat, joista olemme keskustelleet, ja arvostan halua saada kompromissi aikaiseksi. Haluaisin tässä yhteydessä vielä kerran kiittää kaikkia kolmea esittelijää heidän tekemästään kovasta työstä ja erittäin hyvästä yhteistyöstä komission kanssa kompromissiehdotuksen mahdollistamiseksi.
<P>
Erityisesti haluan kiittää Åsa Westlundia väriaineisiin liittyvästä työstä. Hän tietää oikein hyvin, että komissio tuki hänen ehdotuksiaan. Saimme kompromissiehdotuksen aikaiseksi, mutta vakuutan teille, ettemme tyydy tähän. Olemme jo pyytäneet EFSAa arvioimaan uudelleen hyväksymänsä lisäaineet, emmekä epäröi soveltaa uusia sääntöjä kyseisiin lisäaineisiin, jos EFSAn lausunto antaa viitteitä siihen suuntaan.
<P>
Haluaisin todeta tämän yleisesti, sillä, kuten jo sanoin, EFSA arvioi kaikki aineet uudelleen. Jos EFSAn kanta on, että jokin aine aiheuttaa riskin ihmisten terveydelle, emme epäröi käyttää valtaoikeuksiamme ja vaatia muutosta.
<P>
Joku esitti kysymyksen entsyymeistä sekä muuntogeenisiä elintarvikkeita ja rehuja koskevasta asetuksesta. Jos entsyymi uutetaan sellaisesta muuntogeenisestä organismista, joka kuuluu muuntogeenisistä elintarvikkeista ja rehuista annetun asetuksen (EY) N:o 1829/2003 soveltamisalaan, pakkauksessa ilmoitetaan sen olevan muuntogeenistä alkuperää. Asetus (EY) N:o 1829/2003 ei kuitenkaan kata elintarvikkeita ja entsyymejä, jotka on valmistettu käymällä muuntogeenisten mikro-organismien avulla. Ehdotuksen tavoite on vaatia kyseisille entsyymeille turvallisuusarvio ja sen hyväksyminen, muttei muuntogeenistä alkuperää koskevaa erityismerkintää.
<P>
Keskustelussa mainittiin myös yhdeksän kuukauden aika, joka komissiolle myönnetään riskinhallintaa koskevan päätöksen tekemistä varten. Ehdotuksen mukaan komission on annettava yhdeksän kuukauden kuluessa pysyvälle komitealle ehdotus lausuntoa varten. Kyse on ehdotuksessa määritetystä enimmäisajasta, ja toki monissa tapauksissa ehdotukset luettelon päivittämisestä annetaan lyhyemmässä ajassa. Joissakin tapauksissa, etenkin kun kyse on elintarvikelisäaineista, komissio tarvitsee yhdeksän kuukautta kuullakseen jäsenvaltioita ja kaikkia oleellisia sidosryhmiä eri asioista. Tämä onnistuu vain, jos sidosryhmillä on riittävästi aikaa vastata. En siis pidä yhdeksän kuukauden enimmäisaikaa liian pitkänä.
<P>
Lopuksi haluaisin vielä kerran kiittää teitä yhteistyöstä, ja odotan, että ehdotus hyväksytään huomisessa istunnossa.
<SPEAKER ID="188" NAME="Åsa Westlund">
esittelijä. - (SV) Arvoisa puhemies, haluan vielä kerran kiittää komission jäsentä Vassiliouta tuesta atsoväriaineita koskevassa asiassa. Arvostamme todella sitä, että tämä oli yksi ensimmäisistä asioista, jonka otitte hoitaaksenne virkaan astuttuanne. Se osoitti, että olette valmis kantamaan vastuunne komissiossa, että EFSAn suositusten seuraamisen lisäksi otatte myös asiaksenne riippumattoman arvioinnin teettämisen kaikista lainsäädäntöön liittyvistä näkökulmista. Olette todella osoittaneet, että olette valmis kantamaan tämän vastuun.
<P>
Mielestäni tämän illan keskustelu on selvästi osoittanut, että Euroopan parlamentti seuraa tiiviisti EFSAn työskentelyä sen arvioidessa uudelleen atsoväriaineiden allergiavaikutuksia sekä tarkkailee komission kantaa kyseiseen arviointiin. On sanomattakin selvää, että aiomme tarkastella myös muita tutkimuksia, joita tehdään esimerkiksi atsovärien vaikutuksista lasten käyttäytymiseen. Siten voimme tarvittaessa palata tähän asiaan myöhemmin.
<P>
Lopuksi haluaisin myös todeta, että lainsäädännön valmistelu on jo asia sinänsä, mutta lainsäädäntöä on myös sovellettava. Uskon, että monet kuluttajat ovat kanssani samaa mieltä siitä, että tulemme nykyään usein huijatuksi ostoksilla. Haluaisin - ja tämä on mielestäni perusteltu pyyntö - että jäsenvaltiot tiukentavat tarkastusjärjestelmiään ja varmistavat yhdessä komission kanssa, että huomenna äänestettävää lainsäädäntöä myös noudatetaan ja sovelletaan käytännössä, jotta kuluttajat eivät vie kotiin esimerkiksi jogurttipurkkia, jonka luulevat sisältävän paljon hedelmiä tai marjoja, mutta lukiessaan pakkausmerkinnät huolellisesti huomaavat sen sisältävän vain väriaineita.
<SPEAKER ID="189" NAME="Jean-Claude Martinez" AFFILIATION="NI">
(FR) Arvoisa puhemies, elintarviketeollisuudessa käytetään 300:aa elintarvikelisäainetta, 2 600:aa luontaista tai keinotekoista aromia sekä perinteisiä diastaaseja tai entsyymejä ja atsoväriaineita. Siksi lakejamme on yhdenmukaistettava. Kun on kyse hanhen tai ankan maksasta, säilötyistä tryffeleistä sekä etanoista, voimme helposti ymmärtää, miksi käytössä on kymmenkunta lakia sekä neljä asetusehdotusta yhteisestä hyväksyntämenettelystä tuoteluetteloineen.
<P>
Kyllä, lisäaineet lisäävät riskiä saada joskus pahojakin allergioita, mutta ehkä ennalta varautumisen periaate on viety tässä hieman liian pitkälle. Kun vuonna 2008 maailmanlaajuisen ruokakriisin riehuessa, arvoisa puhemies, Italia myy meille dioksiinien pilaamaa mozzarellaa 10 miljoonan euron arvosta, minun on vaikea uskoa, että Euroopan 15 miljoonaa työtöntä olisivat kovin huolissaan entsyymeistä ja aromeista. Mutta Euroopan unionille onkin tyypillistä huolehtia loputtoman pienistä asioista loputtoman suuressa maailmassa.
<SPEAKER ID="190" NAME="Mojca Drčar Murko" AFFILIATION="ALDE">
(EN) Arvoisa puhemies, sen lisäksi, mitä tänään on jo sanottu, haluan toistaa, että aromien markkina-arvo on merkittävä. Kun yhdenmukaistamme kansallisia sääntöjä koostetun ruoan mikrobiologisen turvallisuuden varmistamiseksi, unionin lainsäätäjien on pidettävä mielessään alan herkkyys ja vältettävä markkinoiden vääristyminen. Toivon, että näin myös käy, ja kiitän komission jäsen Vassiliouta tämänpäiväisestä lausunnosta.
<P>
Olemme päässeet neuvoston ja komission kanssa pitkälle selvittämällä kiistanalaiset kysymykset, poistamalla mahdollisimman monet epäselvyydet sekä tekemällä sopimuksen toista käsittelyä varten.
<P>
Elintarvikkeiden turvallisuuden sekä sisämarkkinoiden vahvistamisen rinnalla oli huomioitava myös muut kuluttajia koskevat edut. Niistä vallitseva oli halu saada mahdollisimman luonnonmukaista ruokaa. Kaikki aromit eivät välttämättä ole samanaikaisesti sekä toksikologisesti turvallisia että hyödyllisiä kuluttajille. Parlamentti halusi korostaa erityisesti kuluttajien valintaoikeutta.
<P>
Aromien hyväksyntämenettelyssä ”riittävä teknologinen tarve” esimerkiksi syrjäyttää muut eurooppalaiset strategiat, kuten liikalihavuuden torjunnan, sillä hyvin voimakkaita aromeja lisäämällä voidaan peittää valmisruoan huono laatu. Mielestäni tämä on tehty selväksi johdanto-osan kappaleissa.
<P>
Lopuksi haluan kiittää kaikkia niitä, jotka osallistuivat elintarvikkeiden parannusaineita koskevan paketin työstämiseen ja auttoivat meitä laatimaan käyttökelpoisia ja toteutettavissa olevia asetuksia.
<SPEAKER ID="192" NAME="Puhemies">
(IT) Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (142 artikla)
<SPEAKER ID="193" NAME="Gábor Harangozó  " AFFILIATION="PSE">
kirjallinen. - (EN) Aivan ensiksi haluaisin onnitella elintarvikelisäaineita, entsyymejä ja aromeja koskevien mietintöjen esittelijöitä. On ehdottoman tärkeää, että parlamentti kiinnittää erityistä huomiota näihin asetuksiin, sillä ne vaikuttavat merkittävästi kansanterveyteen. Näin ollen meidän on varmistettava, että tarkistukset, joita tuimme ensimmäisessä käsittelyssä, tulevat mukaan lopulliseen tekstiin.
<P>
Kuluttajien etujen suojelu sekä elintarvikkeiden turvallisuuden varmistaminen on pidettävä jatkossakin ensisijaisena tavoitteenamme. Meidän pitäisi - ennalta varautumisen periaatteen mukaisesti - estää sellaisten ainesosien käyttö, joista ei ole saatavilla luotettavaa tietoa ja joiden vaikutuksista kuluttajien terveyteen ei ole tehty riippumatonta tieteellistä tutkimusta. Meidän on todella varmistettava, että kansalaisemme saavat laadukasta ja turvallista ruokaa. Näin ollen meidän pitäisi kehittää tehokkaita menetelmiä, joiden avulla voidaan luetteloida mahdollisesti vaarallisten ainesosien vaikutukset kuluttajien terveyteen ja valvoa niitä.
<P>
Lisäksi meidän pitää lisätä avoimuutta tuotannossa, merkinnöissä ja hyväksyntämenettelyssä sekä yhdenmukaistaa lisäaineita, entsyymejä ja aromeja koskevia asetuksia, jotta saamme aikaiseksi johdonmukaisen säädöspaketin kuluttajansuojan sekä kansanterveyden parantamiseksi. Kuluttajansuojan varmistamisen ohella todellinen haaste on voittaa takaisin kuluttajien luottamus ja varmistaa laadukkaiden elintarvikkeiden tuotanto heitä varten.
