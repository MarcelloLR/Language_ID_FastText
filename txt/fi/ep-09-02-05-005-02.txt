<CHAPTER ID="005-02">
2. Turvapaikanhakijoiden ja pakolaisten vastaanottoa koskevista vaatimuksista annetun neuvoston direktiivin 2003/9/EY täytäntöönpano EU:ssa: LIBE-valiokunnan tutustumiskäynnit 2005-2008 (
<P>
- Ennen äänestystä:
<SPEAKER ID="068" NAME="Martine Roure" LANGUAGE="FR">
Arvoisa puhemies, emme ole päässeet keskustelemaan täysistunnossa tästä hyvin tärkeästä mietinnöstä, minkä vuoksi katson tarpeelliseksi käyttää valiokuntamme puolesta tänään puheenvuoron.
<P>
Olemme kaikki tehneet yhteistyötä, ja kiitän varjoesittelijöitä heidän tekemästään erinomaisesta työstä. Olemme käyneet yhteensä 26 säilöönottokeskuksessa kymmenessä EU:n jäsenvaltiossa ja olemme panneet merkille useita keskeisiä seikkoja. Huomasimme, että tietyt keskukset olivat selvästi ränsistyneitä, ja kritisoimme sitä, ettei kaikissa keskuksissa kunnioiteta turvapaikanhakijoiden ihmisarvoa. Huomasimme, ettei terveydenhuoltopalveluja ollut aina saatavilla eikä lasten oikeutta koulutukseen aina kunnioitettu.
<P>
Vaadimme noudattamaan selkeitä, oikeudenmukaisia, tehokkaita ja oikeasuhtaisia turvapaikkamenettelyjä ja vaadimme ottamaan käyttöön järjestelmän, jossa säilöönottokeskuksiin tehdään jatkuvasti tutustumis- ja tarkastuskäyntejä. Meidän on tuotava esiin näiden keskusten todellinen tilanne ja puolustettava oikeutta tehdä tarkastuksia näissä keskuksissa - minkä tällaiset tarkastuskäynnit mahdollistavat - ja meidän on tehtävä niin toteuttaaksemme toimia tilanteen muuttamiseksi.
<P>
Lehdistön edustajat ovat kysyneet minulta, miksemme maininneet tässä yhteenvetoraportissamme yhtäkään maata. Vastasin, että se oli minun valintani, meidän valintamme, sillä olemme yhteisesti vastuussa siitä, mitä EU:n säilöönottokeskuksissa tapahtuu, eikä tarkoituksenamme ollut asettaa jäsenvaltioita paremmuusjärjestykseen.
<P>
Emme lakkaa vaatimasta EU:lta yhteisvastuuta turvapaikka-asioiden alalla. Emme voi jättää EU:n rajoilla sijaitsevia jäsenvaltioita yksin selviytymään suurista muuttovirroista. Toistan vielä kerran: olemme asiasta yhteisesti vastuussa.
<P>
(Suosionosoituksia)
<SPEAKER ID="069" NAME="Puhemies">
(DE) Hyvä jäsen Roure, paljon kiitoksia. Huomaan, että jopa täällä täysistunnossa läsnä olevat huippujuristit tai ne, jotka pitävät itseään sellaisina, eivät tiedä, että esittelijällä on oikeus käyttää kahden minuutin puheenvuoro, kun mietinnöstä ei ole keskusteltu täysistunnossa. Jäsen Rourella on siis tähän oikeus, jota hän on käyttänyt, ja jokaisen pitäisi hyväksyä se, koska asiasta määrätään työjärjestyksessämme.
<P>
(Suosionosoituksia)
