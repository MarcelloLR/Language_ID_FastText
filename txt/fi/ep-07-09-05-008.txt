<CHAPTER ID="008">
Äänestysselitykset 
<SPEAKER ID="115" NAME="Pedro Guerreiro  " AFFILIATION="GUE/NGL">
kirjallinen. - (PT) Kalavarojen kestävä hyödyntäminen on mielestämme elintärkeää kalastuksen jatkumisen ja kalatalousalan elinkelpoisuuden kannalta, mutta emme hyväksy laivastojen hallinnointipolitiikkaa sellaisena kuin EU on sen hyväksynyt emmekä laivastokapasiteetin vähentämistä, sillä niiden pääasiallisina seurauksina ovat tuotantokeinojen huomattava väheneminen ja työpaikkojen huomattavat menetykset.
<P>
Kalastuskapasiteetin ja kalastusmahdollisuuksien välisen kestävän tasapainon saavuttamiseksi on otettava huomioon kalatalousalan sosiaalinen ja taloudellinen asema ja sovellettava mekanismeja, joilla ympäristöystävällisen kalastuksen taloudellisten seurausten sekä kalastuksen supistamistoimien takia tappioita kärsineille kalastajille myönnetään tukea tai korvataan menetykset erityisesti kalatalousalasta riippuvaisilla epäsuotuisilla alueilla.
<P>
Samoin pyyntiponnistukset olisi sovitettava olemassa oleviin kalavaroihin ja meriympäristön suojeluun. Siten edistettäisiin myös pienimuotoista rannikkokalastusta ja ei-teollista kalastusta sekä kalastusyhteisöjen suojelua. Tältä osin olisi erityisen hyödyllistä laajentaa jäsenvaltioiden yksinomaista kalastusvyöhykettä nykyisestä 12 meripeninkulmasta 24 meripeninkulmaan ja syrjäisimmillä alueilla 100 meripeninkulmasta 200 meripeninkulmaan.
<SPEAKER ID="116" NAME="Robert Navarro  " AFFILIATION="PSE">
kirjallinen. - (FR) Äänestin kollegani Paulo Casacan laatiman mietinnön puolesta, sillä mietinnössä painotetaan selkeästi nykyisen järjestelmän kielteisiä vaikutuksia. Järjestelmä pakottaa toisinaan päätöksiin, joissa ei oteta huomioon paikallisia realiteetteja.
<P>
Otetaanpa esimerkiksi tonnikalan verkkopyynti Välimerellä. Tonnikalan pyytäjät ovat ponnistelleet kehittääkseen kalastusmenetelmiään, mutta hiljattain hyväksytty lainsäädäntö asettaa heille kohtuuttomia rajoituksia, jotka saattavat johtaa ammattikunnan häviämiseen. He joutuvat itse asiassa kokemaan epärehellistä kilpailua, jota harjoittavat itäisellä Atlantilla sekä espanjalaiset että ranskalaiset pyytäjät. Maantieteellisiin pyyntialueisiin perustuva lähestymistapa ja käytettävien kalastustekniikoiden erityisluonteen huomioon ottaminen olisivat mietinnön suositusten mukaisesti voineet mahdollistaa nykyistä tasapuolisemman pyyntiponnistusten jakautumisen, joka puolestaan takaisi kestävän tasapainon kalastuskapasiteetin ja kalastusmahdollisuuksien välille.
<SPEAKER ID="118" NAME="Glyn Ford  " AFFILIATION="PSE">
kirjallinen. - (EN) Kannatan lisätalousarviota nro 5/2007 koskevaa James Ellesin mietintöä, mutta haluan samalla tuoda esiin erään kotimaalleni erityisen ongelman, joka saattaa lieventää kannatustani lisämenoille.
<P>
Yhdistyneen kuningaskunnan ongelmana on, että Margaret Thatcher jätti vuonna 1984 tehdyllä Fontainebleun sopimuksella tulevat brittihallitukset epäedulliseen asemaan. Fontainebleun sopimuksella Yhdistyneelle kuningaskunnalle hyvitetään kaksi kolmasosaa jokavuotisen rahoitusosuutemme ja EU:n kerran vuodessa maksamien saatavien välisestä erosta. Näin ollen Yhdistynyt kuningaskunta maksaa jokaisesta uudesta meno-ohjelmasta kaksinkertaisen summan: ensin maksamme 50 prosentin osuutemme, ja sen jälkeen menetämme kaksi kolmasosaa EU:n rahoitusosuudesta, mikä meidän tapauksessamme vähentää EU:n maksuosuutta 50 prosentista alle 17 prosenttiin. Se, että Yhdistyneen kuningaskunnan maksuosuudeksi sallitaan vain alle 15 prosenttia maan kokonaisbudjetista, tarkoittaa, että kaikki uudet hankkeet, joista Yhdistyneelle kuningaskunnalle jää alle kolmannes voitosta, ovat sille tappiollisia.
<SPEAKER ID="120" NAME="Pedro Guerreiro  " AFFILIATION="GUE/NGL">
kirjallinen. - (PT) Mietinnössä todetaan, että Euroopan unionissa kuljetetaan vuosittain noin 110 miljardia tonnia kilometriä kohti ihmisille ja ympäristölle vaarallisia aineita, mikä on lähes 8 prosenttia tavaroiden kokonaiskuljetuksista. Niistä 58 prosenttia kuljetetaan rautateitse, 25 prosenttia ilmateitse ja 17 prosenttia sisävesillä.
<P>
Vaarallisten aineiden kansainvälisiä kuljetuksia säännellään kansainvälisin sopimuksin.
<P>
Tältä osin uskomme, että hyödyllinen ja tarpeellinen yhteistyö EU:ssa turvaa jäsenvaltioiden täysivaltaisen suvereniteetin vaarallisten aineiden kuljetuksissa jäsenvaltioiden alueella, kun jäsenvaltioilla on esimerkiksi oikeus antaa säännöksiä, myöntää yksittäisiä lupia ja kieltää vaarallisten aineiden kuljetus erityisesti kansalliseen turvallisuuteen ja ympäristönsuojeluun liittyvistä syistä.
<P>
Tämä on periaatekysymys, joka on entistäkin tärkeämpi EU:n suosiman kuljetusten hillitsemättömän vapauttamisen takia.
<SPEAKER ID="121" NAME="Dieter-Lebrecht Koch  " AFFILIATION="PPE-DE">
kirjallinen. - (DE) Komission ehdotus vaarallisten aineiden kuljetuksia koskevan EU:n lainsäädännön yksinkertaistamisesta ja yhtenäistämisestä olisi syytä hyväksyä kokonaisuudessaan myös sääntelyn parantamisen vuoksi.
<P>
Kävin hiljattain, 31. elokuuta 2007, seitsemän tietunnelin (joista yksi on Saksan pisin) liikennehallintokeskuksessa. Vakuutuin tarpeesta yhtenäistää lainsäädäntöä ja erityisesti säännöksiä, jotka koskevat vaarallisten aineiden kuljetuksia tunnelien kautta.
<P>
Tavaroiden kuljetukset jo sinänsä mutta myös vaarallisten aineiden kuljetukset lisääntyvät nopeasti koko maailmassa, joten kasvuun ei voida enää vastata yhdellä kuljetusmuodolla. Sen vuoksi on järkevää ottaa käyttöön asianmukaiset kuljetussäännöt sekä maantie- ja rautatiekuljetuksille että sisävesiliikenteelle. Tämä lisäisi mahdollisuuksia suhtautua yhtenäisesti kuljetustarpeiden ongelmaan. Kansalaisten ymmärryksen kannalta on syytä mainita erityisesti, että nykyisessä säädöksessä otetaan huomioon paitsi YK:n erityissuositukset myös jäsenvaltioiden toissijaisuusperiaatetta koskevat vaatimukset. Se, että direktiivissä esitetään yhteenveto neljästä ”vanhasta” direktiivistä, millä näin ollen säästetään 2000 sivua lainsäädäntötekstiä, on hyvä esimerkki byrokratian vähentämisestä.
<P>
Jäsenvaltiot varaavat itselleen oikeuden säännellä tai jopa kieltää tiettyjen vaarallisten aineiden kuljetukset alueellaan esimerkiksi kansalliseen turvallisuuteen tai ympäristönsuojeluun liittyvistä syistä. Lopputuloksena kansalaiset voivat odottaa, että tällä direktiivillä parannetaan sekä kuljetusten turvallisuutta että ympäristönsuojelua.
<SPEAKER ID="122" NAME="Fernand Le Rachinel  " AFFILIATION="ITS">
kirjallinen. - (FR) Tällä kertaa komission ehdotus vaarallisten aineiden kuljetusta koskevien sääntöjen yhdenmukaistamiseksi on oikeansuuntainen. Meille ehdotetulla tekstillä todella pyritään yksinkertaistamaan ja yhdenmukaistamaan yhteisön nykyistä lainsäädäntöä.
<P>
Vaarallisten aineiden maakuljetuksia (maanteitse tai rautateitse) tai sisämaakuljetuksia säännellään nykyisin jopa neljällä direktiivillä ja lukuisilla komission päätöksillä. Säädösten kirjavuuden takia säännöt ovat liian monimutkaisia, ja niitä on vaikea siirtää osaksi jäsenvaltioiden lainsäädäntöä. Ne ovat usein myös vanhentuneita.
<P>
Aihe on erityisen tärkeä, koska Euroopan unionin sisäisen liikenteen volyymi kasvaa koko ajan. Tämä koskee myös vaarallisten aineiden kuljetuksia. Unionin alueella kuljetetaan joka vuosi vaarallisia aineita lähes 100 miljardia tonnia kilometriä kohti, mikä on 8 prosenttia kaikista tavarakuljetuksista. Ranskan strateginen sijainti Euroopan sydämessä aiheuttaa sen, että sen tie-, rautatie- ja sisävesiverkostot ovat säännöllisesti tukossa ja siten erityisen alttiita liikenneonnettomuuksille.
<P>
On korkea aika poistaa kaikki asiaa koskevat turhat EU:n säädökset, jotta sekä eri toimijat että jäsenvaltioiden viranomaiset voivat täysin varmistaa vaarallisten aineiden kuljetusten turvallisuuden sekä parantaa sitä.
<SPEAKER ID="123" NAME="Andreas Mölzer  " AFFILIATION="ITS">
kirjallinen. - (DE) Katastrofaalinen St. Gotthardin tunnelipalo-onnettomuus ja vastaavanlaiset onnettomuudet eivät varmastikaan jää viimeisiksi kauhukertomuksiksi kuorma-auto-onnettomuuksista, kun otetaan huomioon rahtiliikenteen jatkuva kasvu. Näin on varsinkin siksi, että kuorma-autot ovat suhteettoman usein osallisia tieliikenneonnettomuuksissa ja koska kuljettajat eivät aina noudata lepotaukoja katteiden pienentyessä ja kilpailupaineen kasvaessa koko ajan. Huonosti kunnostetut tiet ja autojonot lisäävät niin ikään vaaraa onnettomuuksiin.
<P>
Seuraukset ovat luonnollisesti vieläkin vakavammat, jos onnettomuudessa on osallisena vaarallisia aineita kuljettava ajoneuvo. Lisäksi radioaktiivisten, syövyttävien tai räjähtävien aineiden laittomat rahtikuljetukset yleistyvät koko ajan ja altistavat pelastuspalvelun kuoleman vaaraan onnettomuuksien sattuessa. Turvallisuusvaatimusten ajantasaistaminen on aivan oikein ja perusteltua, minkä vuoksi myös minä äänestin mietinnön puolesta, vaikka myös valvontaa olisi syytä parantaa vastaavasti.
<SPEAKER ID="124" NAME="Luís Queiró  " AFFILIATION="PPE-DE">
kirjallinen. - (PT) EU:n keskeisempänä velvollisuutena ja vastuuna on luoda turvalliset elinolot EU:n kansalaisille. Tavaroiden sisämaaliikenteen volyymi EU:ssa kasvaa jatkuvasti, ja kasvun myötä myös vaarallisten aineiden kuljetukset lisääntyvät.
<P>
Näin ollen on varmistettava, että vaarallisten aineiden kuljetuksiin sovellettavaa lainsäädäntöä yksinkertaistetaan ja selkiytetään. Aikomus sisällyttää yhteen direktiiviin vaarallisten aineiden rautatie-, maantie- ja sisävesikuljetukset saattaa rohkaista liikennemuotojen yhteiskäyttöä, ja vahvistettujen sääntöjen soveltamisella voitaisiin parantaa turvallisuutta ja nopeutta tavaroiden nopeita toimituksia ja palvelujen tarjoamista koskevien uusien kriteereiden pohjalta. Tämä edellyttää EU:n alueella tapahtuvien kuljetusten, myös vaarallisten aineiden kuljetusten, turvallisuuden lisäämistä. Uskon, että tämä on mahdollista, jos kyseisen direktiiviehdotuksen sisältämät toimenpiteet pannaan täytäntöön.
<SPEAKER ID="125" NAME="Andrzej Jan Szejna  " AFFILIATION="PSE">
kirjallinen. - (PL) Äänestän vaarallisten aineiden sisämaakuljetuksia käsittelevän Bogusław Liberadzkin mietinnön puolesta.
<P>
Professori Bogusław Liberadzki on kuljetusalan johtava asiantuntija. Hänen mietintönsä on asiantuntevasti laadittu ja tarjoaa perusteellisen analyysin ongelmasta.
<P>
Euroopan unionin yhtenä ensisijaisena tehtävänä on kiistattomasti varmistaa kansalaisten turvalliset elinolot. Tämä pitää sisällään myös kuljetusten ja etenkin vaarallisten aineiden kuljetusten turvallisuuden kaikkialla unionissa. Tavaroiden ja palveluiden kasvava liikkuminen on kasvattanut myös maantie-, rautatie- ja sisävesiliikennettä. Tämän vuoksi kannatan aloitetta näiden kuljetusmuotojen liittämisestä yhteen direktiiviin. Minusta meidän olisi yritettävä saada Eurooppaan lainsäädäntö, joka toisi mahdollisimman suurta lisäarvoa EU:n kansalaisille. Asetusten tiivistäminen yhteen EU:n asiakirjaan lisää niiden avoimuutta, parantaa niiden saatavuutta ja tehostaa niiden soveltamista.
<SPEAKER ID="127" NAME="Andreas Mölzer" AFFILIATION="ITS">
(DE) Arvoisa puhemies, äänestin Elisabeth Jegglen mietintöjen puolesta, koska toivon niiden helpottavan viljelijöiden selviytymistä. Onhan ollut aika, jolloin viljelijät tulivat hyvin toimeen tuotteillaan. Nykyään ruoan hinta nousee jatkuvasti, mutta samaan aikaan kun suuret yritykset hyötyvät tästä ja keräävät melkoisia voittoja, tavalliset viljelijät joutuvat yhä useammin anomaan tukea. Pienviljelijät tarvitsevat usein lisätuloja turvatakseen elantonsa, ja rakkaus luontoon on monelle viljelijälle suurin ja ainoa syy siihen, että he ottavat harteilleen kaksinkertaisen taakan. Yhä suurempi osa kuitenkin luopuu leikistä, mikä on jo nyt johtanut riippuvuuteen hedelmien, kasvisten ja rehujen tuonnista.
<P>
Yli puolet Itävallan viljelijöistä on luopunut elinkeinostaan eli maidontuotannosta maan liityttyä EU:hun. Siten lähestymme nopeasti pistettä, jossa omavaraisuutemme tuoreen maidon ja maitotuotteiden suhteen on uhattuna.
<SPEAKER ID="128" NAME="Hynek Fajmon" AFFILIATION="PPE-DE">
(CS) Arvoisa puhemies, hyvät parlamentin jäsenet, annoin tämänpäiväisessä äänestyksessä kolmesta maitoalaa käsittelevästä mietinnöstä tukeni komission ehdotuksille, koska uskon, että ne ovat askel oikeaan suuntaan.
<P>
Kulutukseen tarkoitetun maidon ja maitotuotteiden markkinoiden ylisääntely EU:ssa on paitsi tarpeetonta myös järjetöntä, ja siitä kärsivät sekä kuluttajat että tuottajat. Sen vuoksi on oikein, että nykyisiä sääntöjä vapautetaan. On hyvä, että nykyisten kolmenlaisten kulutukseen tarkoitetun maidon rinnalla sallitaan myös muita maitoluokkia, joissa on eri rasvapitoisuudet. Tämän ansiosta sekä kuluttajilla että tuottajilla on entistä suurempi valinnanvapaus. Kehityssuunta on ilman muuta tervetullut.
<P>
Komission olisikin pyrittävä tarmokkaasti kulutukseen tarkoitetun maidon markkinoiden vapauttamiseen, sillä nykyinen maitokiintiöjärjestelmä on vanhentunut ja toimimaton. Ei ole mitään syytä jatkaa tuottajien sakottamista suurten maitomäärien tuottamisesta. Maidon ja maitotuotteiden kysynnän kasvaessa kaikkialla maailmassa maitokiintiöt ovat eittämättä este maitotuotannon kehittymiselle kaikkialla EU:ssa.
<SPEAKER ID="129" NAME="Liam Aylward  " AFFILIATION="UEN">
kirjallinen. - (EN) Kilpailukykyinen maitotuoteala valaa suurta optimismia eurooppalaisten maidontuottajien keskuudessa. Aasian kasvava kysyntä maitotuotteista, Euroopan kutistuva tuotanto ja maan lisääntyvä käyttö biopolttoaineisiin Yhdysvalloissa on nostamassa maitotuotealan hintoja ennätyksellisen korkeiksi.
<P>
Irlannin maaseutua edustavana Euroopan parlamentin jäsenenä olen iloinen siitä, että maidontuottajat ovat saamassa ansaitsemansa mahdollisuuden, vaikka tuotantokustannukset nousevat edelleen ja vaikeuttavat siten varsinkin pienten maidontuottajien selviytymistä.
<P>
Muutos markkinoiden hallintamekanismeissa saa aikaan epävakautta. Maitokiintiöt on tarkoitus poistaa vuoteen 2015 mennessä, joten on pidettävä huolta markkinoiden ailahtelevuuden kurissa pitämisestä. Emme vielä tiedä, miten maidontuottajat reagoivat. Maidontuotannon kasvu johtaa hintojen laskuun. WTO:n suojamekanismeilla on ratkaiseva merkitys vakaudelle.
<P>
Vientituissa noudatetaan nykyisin nollakantaa kilpailukykyisten maitotuotteiden maailmanmarkkinoiden vuoksi. Meidän on säilytettävä vientituet mekanismeina, joita voidaan mahdollisesti käyttää myöhemmin uudelleen.
<P>
Maitotuotealan muutos on väistämätön, mutta siirtymä on hoidettava hyvin, jotta eurooppalaisille maidontuottajille voidaan tarjota vakaa ja valoisa tulevaisuus.
<SPEAKER ID="130" NAME="Ilda Figueiredo  " AFFILIATION="GUE/NGL">
kirjallinen. - (PT) Olemme samaa mieltä mietinnössä omaksutusta näkemyksestä siitä, että koulumaito-ohjelmaa on syytä tehostaa laadullisesti. Pahoittelemme kuitenkin sitä, että nykyisessä muodossaan - kun otetaan huomioon ohjelman hallintafilosofia ja nykyiset määrärahat - ohjelmalla on monessa tapauksessa rohkaistu lopettamaan maidon juominen, koska peruskoululaisten maun mukaan maitotuotteet ovat huonolaatuisia ja vääränlaisia.
<P>
Näin ollen olemme samaa mieltä siitä, että ohjelmaan otettavien tuotteiden valikoimaa olisi laajennettava sekä monipuolisuuden, ravinnepitoisuuden että ruokavalion rationalisoinnin suhteen. Meidän on kuitenkin muistettava ratkaista kiireesti niinkin yksinkertainen ongelma kuin kylmäketjun puuttuminen, joka estää portugalilaisia kouluja ja oppilaita käyttämästä muuta kuin iskukuumennettua maitoa.
<P>
Maidon ravintoarvo tiedetään hyvin. Tiedämme, että ihmisiä on kannustettava juomaan maitoa. Tämä edellyttää kuitenkin tukea, jolla edesautetaan laadukkaan maidon tuottamista. Lukemattomilla pienillä karjatilallisilla on tässä suuri merkitys. Etupäässä perhetilat pitävät pienimuotoisen maitotuotannon ansiosta maaseutuyhteisöjä pystyssä ja maaseudun asuttuna.
<SPEAKER ID="999" NAME="Hélène Goudin ja Nils Lundgren  " AFFILIATION="IND/DEM">
kirjallinen. - (SV) Maatalouden ja maaseudun kehittämisen valiokunnan maitotuotteita käsittelevät mietinnöt ovat sisällöltään sekavat. Junilistan-puolue tukee komissiota siinä, että on sallittava sellaisen maidon tuotanto ja myynti, joka ei kuulu mihinkään nykyisestä kolmesta maitoluokasta. Tällainen vapauttaminen on myönteinen asia ja helpottaa elämää Ruotsissa, jolla on vuodesta 1995 ollut vaikeuksia sopeuttaa Ruotsin käytäntöä EU:n jäykkiin maitotuotesääntöihin.
<P>
Junilistan hylkää kaksi muuta maitoalaa käsittelevää mietintöä, jotka pohjautuvat EU:n yhteiselle maatalouspolitiikalle. Maidontuotantoon on voitava soveltaa vapaita markkinoita ja tavanomaista elintarvikevalvontaa kansanterveydellisin perustein.
<P>
Maatalouden ja maaseudun kehittämisen valiokunnan mietintöön tekemät tarkistukset maito- ja maitotuotealan yhteistä markkinajärjestelystä ovat yksinkertaisesti järjettömät. Tarkistuksissa ehdotetaan seuraavaa: Budjettisäästöt olisi pidettävä maitoalalla, olisi perustettava maitotukien rakenneuudistusohjelma, maitoalalla on tuettava niitä, joiden tilanteeseen markkinoiden lisääntyvä vapauttaminen vaikuttaa, maitoalan menekinedistämis- ja ravintovalistustoimenpiteitä on tehostettava, maidontuotantoa vuoristoalueilla on tuettava ja on kehitettävä koulumaidon jakelujärjestelmää.
<P>
Vastustamme voimakkaasti näitä ehdotuksia. Puolueemme katsoo, ettei Euroopan parlamentilla pidä olla päätösvaltaa EU:n maatalouspolitiikassa, sillä silloin unioni sortuisi protektionismin ja raskaiden valtiontukien ansaan maataloussektorin kaikissa eri ryhmissä.
<SPEAKER ID="132" NAME="Christel Schaldemose  " AFFILIATION="PSE">
kirjallinen. - (DA) Euroopan parlamentin sosialistiryhmän tanskalaiset jäsenet Poul Nyrup Rasmussen, Britta Thomsen, Christel Schaldemose, Dan Jørgensen ja Ole Christensen äänestivät sekä komission ehdotuksia että parlamentin esittämiä tarkistuksia vastaan. Ryhmän mielestä koulumaidon jakeluohjelman uudistus on tarpeen, mutta ehdotuksessa ei mennä tarpeeksi pitkälle. Ryhmän mielestä olisi kokonaan poistettava tuki maidolle, jonka rasvapitoisuus on korkea, kun sen sijaan terveellisen maidon olisi saatava suurin mahdollinen tuki.
<P>
Ryhmä haluaa kuitenkin painottaa tukeaan EU:n maataloustuen uudistukselle, jossa tavoitteena on markkinasuuntautuneisuuden lisääminen, ja EU:n maatalouspolitiikka olisi liitettävä muun muassa ympäristöpolitiikkaan ja kansanterveydellisiin aloitteisiin.
<SPEAKER ID="133" NAME="Catherine Stihler  " AFFILIATION="PSE">
kirjallinen. - (EN) Kaikkien niiden jäsenten, joilla on taloudellisia etuja maitotuotealalla, on parlamentin koskemattomuuden varmistamiseksi ilmoitettava niistä näissä äänestyksissä.
<SPEAKER ID="135" NAME="Hubert Pirker" AFFILIATION="PPE-DE">
(DE) Arvoisa puhemies, äänestin tämän päätöslauselman puolesta, sillä uskon, että vielä tulee aika, jolloin meidän on tarkistettava tätä toimenpidettä ja arvioitava, onko se todella tarpeellinen ja tehokas. Jos se ei ole tehokas, kumoamme sen. Jos se on vain osittain tehokas ja tarpeellinen, sitä on muokattava vastaavasti. Meidän on joka tapauksessa mentävä kohti täytäntöönpanon yhdenmukaistamista, toisin sanoen on taattava valvonnan yhtenäisyys, jotta pääsisimme lopullisesti eroon lentokentillä nykyisin kokemistamme hankaluuksista.
<SPEAKER ID="136" NAME="John Attard-Montalto" AFFILIATION="PSE">
(MT) Haluan tehdä selväksi, ettei turvallisuudessa pidä tehdä kompromisseja. Meidän on ymmärrettävä, että nesteiden viemistä koneeseen koskevat rajoitukset aiheuttavat toki hankaluuksia ja että on rasittavaa joutua heittämään pois mukana olevia tavaroita, mutta toisaalta turvallisuus on ensiarvoisen tärkeää, se on paras keino.
<P>
Kun kerran Yhdistyneen kuningaskunnan salainen palvelu kertoo, että uhka on yhä olemassa, silloin se on totta. Emme voi tehdä kompromisseja, minkä vuoksi meidän on oltava hyvin tarkkoina antaessamme päätöslauselmia ja hyväksyessämme ehdotuksia aiheesta, jottei asenteemme vaikuta ponnettomalta tai vaimealta.
<SPEAKER ID="137" NAME="Zita Pleštinská" AFFILIATION="PPE-DE">
(SK) Törmään säännöllisillä liikematkoillani rasittaviin ongelmiin, joita käsimatkatavaroissa nesteitä kantavat matkustajat kohtaavat Euroopan lentokentillä. Matkustajien on luovutettava kosmeettiset tuotteensa. Onneksi he voivat juoda puoli litraa mineraalivettä, mutta sallitun rajan ylittävä partavaahto tai shampoo päätyy kiellettyjen tavaroiden astiaan.
<P>
Matkustajat kokevat, että tiukka lentokenttävalvonta on vastoin heidän oikeuksiaan. He eivät tiedä, miksi he joutuvat toimimaan näin ja ovat siksi äreissään unionille ja sen byrokraattisille säännöille. Heidän lennollaan on ihan muu tarkoitus, joten he eivät ymmärrä, miksi he joutuvat luopumaan perushygieniatuotteista. Ei myöskään lentokenttätyöntekijöillä ole aikaa tai halua perustella tiukkaa valvontaa, joka on otettu käyttöön terrorismin vastaisena mekanismina.
<P>
Äänestin kyseisen päätöslauselmaesityksen puolesta, koska siinä halutaan tehdä loppu lentomatkustajiin kohdistuvista kiistanalaisista toimista ja korostetaan tarvetta laatia tutkimuksia tehokkaiden välineiden löytämiseksi räjähteiden havaitsemiseksi nesteistä. Uskon, että Euroopan komissio tarkistaa perin pohjin kiellon viedä nesteitä koneeseen ja että se kumoaa kiistanalaiset toimet, ellei tosiseikkoja löydetä lisää.
<SPEAKER ID="138" NAME="Gerard Batten, Derek Roland Clark, Nigel Farage, John Whittaker ja Thomas Wise  " AFFILIATION="IND/DEM">
kirjallinen. - (EN) Yhdistyneen kuningaskunnan itsenäisyyspuolue tekee selväksi kannattavansa periaatteessa EU:n lainsäädännön kumoamista, mutta asia koskee kansallista turvallisuutta, minkä vuoksi puolue ei voi hyväksyä toimia, jotka voivat vaarantaa lentomatkustajien ja miehistön turvallisuuden. Terrorismi on edelleen vakava uhka, kuten Yhdistyneen kuningaskunnan hallitus on todennut.
<SPEAKER ID="139" NAME="Graham Booth  " AFFILIATION="IND/DEM">
kirjallinen. - (EN) Yhdistyneen kuningaskunnan itsenäisyyspuolue tekee selväksi kannattavansa periaatteessa EU:n lainsäädännön kumoamista, mutta asia koskee kansallista turvallisuutta, minkä vuoksi puolue ei voi hyväksyä toimia, jotka voivat vaarantaa lentomatkustajien ja miehistön turvallisuuden. Terrorismi on edelleen vakava uhka, kuten Yhdistyneen kuningaskunnan hallitus on todennut.
<P>
Yhdistyneen kuningaskunnan hallituksen kanta:
<P>
Yhdistyneen kuningaskunnan hallitus suhtautuu myönteisesti liikenne- ja matkailuvaliokunnan päätöslauselmassa esitettyyn tunnustukseen siitä, että Eurooppa tarvitsee korkeatasoista lentoturvallisuutta. Terrorismi on edelleen vakava uhka. Nykyään on mahdollista tarkastaa vain pieni määrä nesteitä, jotka matkustajat haluavat viedä koneeseen. Näin ollen tilapäiset tarkastukset ja käynnissä oleva työ entistä sopivampien teknisten ratkaisujen löytämiseksi ovat ainoa mahdollisuus turvata asianmukaisesti matkustajien turvallisuus.
<SPEAKER ID="140" NAME="Glyn Ford  " AFFILIATION="PSE">
kirjallinen. - (EN) Äänestin päätöslauselman puolesta lähinnä siksi, että siinä vaadittiin asetuksen (EY) N:o 1546/2006 (nesteiden tuominen lento-alukseen) tehokkuuden ja kohtuullisuuden tarkistamista. Minusta on todella järjetöntä, että voin lentää Euroopan maihin mukanani tax free -tuotteita - EU:n ulkopuolelta ostettua alkoholia, hajuvettä tai elintarvikkeita - mutta jos vaihdan konetta EU:n sisällä, viranomaiset takavarikoivat tuotteet.
<P>
Eikö komissio ole tullut ajatelleeksi, että terroristit ovat kenties keskivertomatkustajia paremmin perillä asetuksesta ja toimivat siten sen mukaan? Tämä tarkoittaa myös sitä, että turvallisuus kaikilla EU:n ulkopuolisilla lentokentillä on heikompi kuin niillä EU:n lentokentillä, joilla turvallisuus on kaikkein heikoin. Säännöllisesti lentokoneella matkustavana minun on vaikeaa, jopa mahdotonta, uskoa tätä.
<SPEAKER ID="141" NAME="Pedro Guerreiro  " AFFILIATION="GUE/NGL">
kirjallinen. - (PT) Toteaisin nesteiden viemistä koneeseen koskevista rajoituksista annetusta asetuksesta, että sen tarkistuksen hyväksyminen, jonka myös meidän parlamentaarinen ryhmämme jätti ja jossa Euroopan komissiota ”kehotetaan” kumoamaan asetus, on mielestäni myönteinen askel, sillä asetuksen tehokkuudesta ei ole näyttöä eikä lopullisia tosiseikkoja ole lupauksista huolimatta hankittu kattavalla julkisella selvityksellä. Lisäksi korostettiin, että jos komissio aikoo esittää vastaavanlaisen asetusehdotuksen tulevaisuudessa, sen on ensin laadittava selvitys, jossa näytetään toteen, että kyseinen toimi todella puree.
<P>
Huomauttaisin, että nykyisen asetuksen soveltamisesta huolimatta komissio ei ole edes julkaissut tai saattanut kansalaisten tietoisuuteen erityistä selvitystä kielloista ja rajoituksista, joita kansalaisiin saatetaan soveltaa, eräänlaista luetteloa poikkeuksista sääntöihin tai toimenpiteiden perusteluista. Komissio ei ole myöskään varmistanut, että matkustajat saavat kattavat ja oikeat tiedot oikeuksistaan erityisesti silloin, kun turvallisuussääntöjen soveltamisessa ilmenee toimivallan väärinkäyttöä.
<SPEAKER ID="142" NAME="Ian Hudghton  " AFFILIATION="Verts/ALE">
kirjallinen. - (EN) Kannatan toimenpiteitä, joilla pyritään tarkistamaan rajoituksia siitä, kuinka paljon matkustajat voivat viedä nesteitä lentokoneeseen EU:n sisällä. Äänestin päätöslauselman puolesta, koska siinä Euroopan komissiota kehotetaan tarkistamaan näitä rajoituksia sekä takaamaan, että ne ovat oikeasuhtaisia riskeihin nähden.
<P>
Tarvitsemme kohtuullisia ja mahdollisiin uhkiin nähden oikeasuhtaisia rajoituksia. Me kaikki suhtaudumme hyvin vakavasti tarpeeseen suojautua terrorismin uhkilta, mutta vastatoimiemme on oltava kohtuullisia ja perusteltuja.
<P>
Puolueet yli rajojen ovat huolissaan siitä, että Euroopan komission asettamat nykyiset rajoitukset ovat suhteettoman kalliita ja häiritseviä. Haluaisin, että tilannetta arvioitaisiin uudelleen, ja jos rajoituksista pidetään kiinni, komission on perusteltava selkeästi ja täsmällisesti, miksi niitä tarvitaan.
<SPEAKER ID="143" NAME="Timothy Kirkhope  " AFFILIATION="PPE-DE">
kirjallinen. - (EN) Yhdistyneen kuningaskunnan konservatiivit antavat täyden tukensa asetuksen tarkistamiselle. Asetuksella säädellään, mitä nesteitä matkustajat voivat tuoda koneeseen ja mitä eivät. Asetusta on sovellettu eri tavoin eri puolilla EU:ta, mikä on luonut ristiriitaisuuksia ja selvää epäoikeudenmukaisuutta. Näin ollen kaikissa tarkistuksissa on otettava huomioon tämä näkökohta kiireellisenä asiana. Meidän mielestämme ei kuitenkaan olisi tässä vaiheessa oikein vaatia asetusten kumoamista, koska asiantuntijan suorittaman selvityksen tuloksia ei periaatteessa pidä ennakoida ja koska kansalaisten suojelu on keskeisellä sijalla.
<SPEAKER ID="144" NAME="Roger Knapman  " AFFILIATION="IND/DEM">
kirjallinen. - (EN) Yhdistyneen kuningaskunnan itsenäisyyspuolue kannattaa kaikkien asiaa koskevien EU:n lainsäädäntöjen kumoamista. Kyse on kuitenkin erityisestä toimenpiteestä, joka saattaa vaarantaa matkustajien ja miehistön turvallisuuden ja jota emme voi tämän vuoksi kannattaa.
<SPEAKER ID="145" NAME="David Martin  " AFFILIATION="PSE">
kirjallinen. - (EN) Äänestin päätöslauselmaa vastaan, koska sillä pyritään kumoamaan nykyinen, viime vuonna annettu asetus koneeseen vietäviin nesteisiin kohdistuvista rajoituksista. Olen huolissani siitä, että Euroopan parlamenttia edustavat Yhdistyneen kuningaskunnan liberaalipuolueen ja vihreiden jäsenet ovat nyt antaneet mahdollisuuden tämän lain kumoamiseen, vaikka sekä turvallisuusyksiköt että liikenneministeriö ovat kehottaneet painokkaasti, että lainsäädäntö on pidettävä voimassa. Vaikka kannatan lainsäädännön tarkistamista nykyiseltä pohjalta, sen kumoaminen tässä vaiheessa on minusta paitsi ennenaikaista myös vaarallista.
<SPEAKER ID="146" NAME="Luís Queiró  " AFFILIATION="PPE-DE">
kirjallinen. - (PT) Lentokenttien turvallisuusuhka on mielestäni todellinen, ja siihen liittyvät riskit ovat huomattavat. Sen vuoksi matkustajien kokema vaiva on minun mielestäni suhteessa siihen, miltä suojaudumme, eikä kyse ole millään muotoa oikeuksien, vapauksien tai takeiden rikkomisesta vaan pelkästään teknisestä toimesta, joka on osoittautunut tehokkaaksi. Siksi Euroopan parlamentti on minusta ollut liian hätäinen ja ylittänyt valtuutensa vaatiessaan, ettei nesteiden viemistä koneeseen koskevaa asetusta pidä panna täytäntöön, ellei uusia todisteita voida esittää täytäntöönpanon tueksi.
<P>
Varovaisuusperiaatteen mukaan olisi parempi kärsiä pienestä vaivasta kuin suuronnettomuudesta. Turvallisuusperiaatteen mukaista olisi, ettemme helpottaisi elämää, ellemme ole varmoja siihen liittyvistä riskeistä.
<P>
Tämän vuoksi äänestin lentoliikenteen turvallisuutta koskevien yhteisten perusnormien täytäntöönpanosta (nesteiden vieminen ilma-alukseen) annettua päätöslauselmaesitystä vastaan.
<SPEAKER ID="147" NAME="Frédérique Ries  " AFFILIATION="ALDE">
kirjallinen. - (FR) Nyt, kun monet lomalaiset ovat palaamassa työhönsä, on tarpeen pohtia lentokoneita ja lentokenttiä koskevia turvallisuussääntöjä.
<P>
Muistuttaisin, että yli 16 miljoonaa matkustajaa kulkee vuosittain Brysselin kansallisen lentoaseman kautta. Viime marraskuusta lähtien on ollut voimassa kielto, jonka mukaan he eivät saa kuljettaa nesteitä koneeseen käsimatkatavaroissa.
<P>
Itse en voisi mitenkään tinkiä turvallisuudesta. Hyvin monet matkustajat ovat kuitenkin valittaneet tapaa, jolla tätä kieltoa sovelletaan EU:n eri lentokentillä: joillakin kentillä käsimatkatavaroissa on lupa viedä koneeseen kentältä ostettuja tuotteita, kun taas toisilla kentillä se on kielletty.
<P>
On myös hyvin vaikeaa asettaa matkustajille tällaisia rajoituksia, jos niiden tuomaa lisäarvoa turvallisuudelle ei ole voitu kiistattomasti osoittaa, kuten ei ilmeisesti ole voitu.
<P>
Näin ollen minusta olisi kohtuullista kehottaa komissiota osoittamaan, että toimenpide on oikeutettu, ja jos tämä voidaan osoittaa, vaatimaan sen yhdenmukaista ja täysin avointa soveltamista. Näin matkustajat tietävät, miten toimia.
<SPEAKER ID="148" NAME="Peter Skinner  " AFFILIATION="PSE">
kirjallinen. - (EN) Äänestin mietintöä vastaan siitä syystä, että vaikka kyseisen toimenpiteen vaikutusten arviointi on aiheellista, on tärkeää, ettei sitä kumota. Euroopan lentokenttien, kuten kotikenttäni Gatwickin kautta kulkevat matkustajat ovat usein hämmentyneitä ja vihoissaan joutuessaan soveltamaan tätä määräystä. Heitä suututtaa erityisesti se tapa, jolla heidän odotetaan luovuttavan lentokentän tax free -myymälöistä ostamansa nestemäiset tuotteet käsimatkatavaroiden tarkastuksesta vastaaville viranomaisille. Ongelmana näyttävät olevan läpikulkumatkalla olevat matkustajat, jotka ovat tehneet ostoksia ”transit-kentillä” ja jotka menevät sitten turvatarkastuksen läpi jatkolennolle päästäkseen. Vastustin asetuksen kumoamista kokonaisuudessaan, sillä osa turvallisuusnäkökohdista on edelleen oikeutettuja, jolloin niiden on oltava ensisijainen painopistealamme. Pelkälle kumoamiselle on myös vaihtoehtoja, jotka voisivat sopia paremmin matkustajille ja joilla turvallisuus voidaan säilyttää.
<SPEAKER ID="149" NAME="Geoffrey Van Orden  " AFFILIATION="PPE-DE">
kirjallinen. - (EN) Älyttömät lentokenttä- ja lentoturvallisuustoimet ovat ikävä ja jatkuva muistutus terrorismista eivätkä ruoki kansalaisten luottamusta. Turvatarkastuksia on tehtävä sekä julkisella alueella että lähtöporttialueella. Tarkastusten olisi kuitenkin oltava järkeviä ja joustavia. Ne olisi ennen kaikkea suunnattava aiempaa tehokkaammin. Tämä tarkoittaa profilointia, joka on avaintoimi ja jota nyt vältetään syrjinnästä syyttämisen pelossa.
<P>
On aika erikoista, että Euroopan komission mielestä sen on näytettävä vihreää valoa Euroopan lentoasemien uusille turvatoimille. EU:n jäsenvaltioiden hallitusten olisi koordinoitava toimensa, mutta se ei saa olla tekosyynä komission toimivaltuuksien ulottamiselle uusille aloille. Yhdistyneen kuningaskunnan hallituksen on todellakin vastustettava uusia yrityksiä ulottaa kansallinen veto-oikeutemme oikeus- ja menettelykysymyksiin. Kansainvälinen siviili-ilmailujärjestö on maailmanlaajuisen ulottuvuutensa takia sovelias elin varmistamaan, että lentoasemat kaikkialla maailmassa täyttävät turvallisuustarpeet. Pidättäydyimme äänestämästä päätöslauselmasta.
<SPEAKER ID="998" NAME="Jean-Pierre Audy  " AFFILIATION="PPE-DE">
kirjallinen. - (FR) Äänestin kollegani Inès Ayala-Senderin mietinnön puolesta. Mietintö on vastaus komission tiedonantoon Euroopan tavaraliikenteen logistiikasta kestävän liikkuvuuden avaintekijänä. Odotamme malttamattomina syksyllä 2007 valmistuvaa komission kertomusta tavaraliikenteen logistiikkaa koskevasta toimintasuunnitelmasta. Logistiikan osalta on kuitenkin kiireesti aloitettava keskustelu EU:n kunnianhimoisesta aluesuunnittelupolitiikasta, joka perustuu erityisesti infrastruktuurien (moottoriteiden, rautatieverkostojen, lentokenttien, satamien, uusien tekniikoiden, satelliittien ja niin edelleen) rahoitukseen ja jossa tukeudutaan velanoton vipuvaikutuksiin ja hyödynnetään aiempaa enemmän esimerkiksi Euroopan investointipankkia EIP:tä, joka voisi myöntää lähes 100 miljardia euroa investointeihin kymmeneksi vuodeksi, julkisia ja yksityisiä yhteistyökumppaneita ja niin edelleen. Mittaviin investointeihin perustuva EU:n kunnianhimoinen aluesuunnittelupolitiikka on välttämätön edellytys sille, että logistiikan asiantuntijat voivat tehdä työnsä hyvin ja kustannustehokkaasti ympäristöä kunnioittaen.
<SPEAKER ID="151" NAME="Hélène Goudin ja Nils Lundgren  " AFFILIATION="IND/DEM">
kirjallinen. - (SV) On perusteltua toimia yhdessä kitkattomasti toimivan liikennejärjestelmän luomiseksi jäsenvaltioiden välille sisämarkkinoiden edistämiseksi. Mietinnössä on kuitenkin monia yksittäisiä kohtia, jotka kyseenalaistamme. Emme yhdy näkemykseen yhteisen liikennepolitiikan rahoitusvajeesta emmekä allekirjoita sitä, että EU:n olisi investoitava nykyistä enemmän varoja tälle alalle. Kyseenalaistamme liikenteen ja logistiikan parissa työskentelevien henkilöiden yhteisten koulutusstandardien tarpeellisuuden, sillä luotamme täysin kunkin jäsenvaltion valmiuteen hoitaa koulutus tyydyttävästi. Katsomme myös, että jäsenvaltioiden on voitava saada itsenäisesti päättää 60 tonnia painavien ajoneuvojen käytön sallittavuudesta. Päätimme tämän kritiikin pohjalta äänestää mietintöä vastaan.
<SPEAKER ID="152" NAME="Pedro Guerreiro  " AFFILIATION="GUE/NGL">
kirjallinen. - (PT) Vaikka moni muu mietinnön kohta ansaitsisi tulla mainituksi, haluamme huomauttaa tässä äänestysselityksessä, ettemme voi ymmärtää, miksi ehdottamamme tarkistus hylättiin. Tarkistuksella oli tarkoitus lisätä maininta syrjäisimmistä alueista, kuten Azoreista ja Madeirasta, määritelmään eri EU:n jäsenvaltioiden ensisijaisista tehtävistä tavaraliikenteen logistiikassa.
<P>
Hylätyissä tarkistuksissamme painotettiin seuraavaa:
<P>
Julkisten palvelujen strateginen merkitys ja niiden myötävaikutus julkisella sektorilla taloudellisen, sosiaalisen ja alueellisen koheesion edistämisessä, ja sellaisten poliittisten toimien kritisointi, joilla asetetaan kyseenalaiseksi valtion rooli julkisten palvelujen tarjoajana;
<P>
Rakennerahastoista koheesiopolitiikan puitteissa osittain rahoitettujen sellaisten julkisten investointien kannustinvaikutus, jotka houkuttelevat yksityisiä investointeja, ja mahdollisuus käyttää yhteisön rahoitusta yksityisten investointien rahoitukseen valtion investointistrategian puuttuessa;
<P>
Hylkäämisellä on sitäkin suurempi merkitys, kun otetaan huomioon, että mietinnössä todetaan, että logistiikka on ennen kaikkea liiketoimintaa, ja katsotaan kuitenkin, että julkiset viranomaiset voivat osallistua asiaan ja toimia helpottavina tahoina sekä vaaditaan logistiikan rahoituksen parhaiden käytäntöjen, kuten julkisen ja yksityisen sektorin yhteisrahoituksen käyttämisen levittämistä.
<P>
Vihjeenä vain...
<SPEAKER ID="153" NAME="Dieter-Lebrecht Koch  " AFFILIATION="PPE-DE">
kirjallinen. - (DE) Äänestin tämän direktiivin puolesta, koska se lisää kansalaisten tietoisuutta erityisesti liikenteen alasta. Liikenteen logistiikalla on nimittäin ratkaiseva merkitys EU:n talouskasvun, kilpailukyvyn ja elämänlaadun parantamisessa, ja se vähentää myös ympäristövaikutuksia.
<P>
Minusta ylipitkien raskaiden ajoneuvojen hyväksymistä koskevat maininnat eivät kuitenkaan kuulu direktiiviin, koska maininnat ovat lyhytnäköisiä, eivätkä mene tarpeeksi pitkälle. Äänestin direktiivin puolesta vain siksi, että toivon komission ottavan asian käsiteltäväkseen lähitulevaisuudessa ja säätelevän alaa erikseen sekä pohtivan, missä määrin turvallisuus-, ympäristö-, liikenne- ja logistiikkanäkökohdat on otettava huomioon. Huippualan tietämystä on hyödynnettävä, samoin poliitikkojen valtuuksia laatia tiukat raamit kyseisten ajoneuvojen käytölle. Tämä voisi käsittää säännöt kuljettajan apujärjestelmien, kuten jarruapujärjestelmien, valitulta kaistalta siirtymisestä varoittavien järjestelmien, mukautuvan vakionopeussäätimien (Adaptive Cruise Control) ja kameramonitorien käytöstä tai ohjattuja akseleita ja ajovoiman jakaantumista usealle pyörälle koskevat säännöt. Sanaa ”jättikuorma-auto” ei myöskään pidä automaattisesti yhdistää suurimpaan sallittuun 60 tonnin painoon. On otettava huomioon, että jättikuorma-autot, joiden suurin sallittu paino on 44 tonnia, itse asiassa vähentävät liikenteen pullonkauloja ja tuovat suurta hyötyä taloudelle, liikenteelle ja ympäristölle vahingoittamatta rautateitä, jotka eivät edes pysty vastaamaan kuljetuspalvelujen kasvavaan kysyntään.
<SPEAKER ID="154" NAME="Robert Navarro  " AFFILIATION="PSE">
kirjallinen. - (FR) Olen tyytyväinen Inès Ayala Senderin laatiman logistiikkaa käsittelevän valiokunta-aloitteisen mietinnön hyväksymiseen, koska siinä korostetaan intermodaalisuuden merkitystä entistä puhtaamman ja kestävämmän liikenteen kannalta. En voi kuitenkaan olla pahoittelematta mietinnön 21 kohdan hyväksymistä, sillä äänestin sitä vastaan jo liikennevaliokunnassa.
<P>
Äänestin kyseistä kohtaa vastaan, sillä 60 tonnia painavat kuorma-autot, joille tällä kohdalla raotetaan ovea, ovat vaarallisia sekä ympäristölle että tienkäyttäjille, sillä teitämme ei ole rakennettu kestämään niin suurta painoa. Kuorma-autonkuljettajien eturyhmien perustelut eivät pidä paikkaansa: koska kuorma-autojen lastauskapasiteetti on jo nyt alikäytössä, saastuttavien kaasupäästöjen vähentäminen, jota meille väläytellään lupaamalla ”vähemmän ajoneuvoja ja enemmän tavarakuljetuksia”, on temppu. Jos tarkastellaan näiden teiden jättiläisten vaikutuksia tieinfrastruktuuriin, havaitaan, että niiden kustannukset koituvat lopulta veronmaksajien maksettaviksi, mikä puolestaan kasvattaa räjähdysmäisesti teiden päällystämiseen varattuja määrärahoja.
<P>
Toteaisin lopuksi tieturvallisuudesta, että infrastruktuurin heikkenemisestä aiheutuvien riskien ohella myös näiden teiden jättiläisten koko on vaaraksi kaikille muille tienkäyttäjille.
<SPEAKER ID="155" NAME="Brian Simpson  " AFFILIATION="PSE">
kirjallinen. - (EN) Annan tukeni Ayala Senderin mietinnölle, jossa esitetään hyviä ja rakentavia, tavaraliikenteen logistiikan teknisiä kysymyksiä koskevia ehdotuksia, mutta minulla on siitä huolimatta joitakin mieltä painavia kysymyksiä.
<P>
Minua askarruttaa se, että mahdollisuus päästää 60 tonnia painavat jättikuorma-autot kaikkialle Eurooppaan on mielestäni harhaanjohtava ja epäasianmukainen ajatus nyt, kun tavaraliikenne on aallonpohjassa. Ja kun vielä tiedetään, etteivät kansalliset infrastruktuurit kestä 60 tonnia painavia kuorma-autoja, tuntuu hullulta luopua nykyisistä painorajoista. Minusta on hyvä, että joissakin maissa on jo käytössä 60-tonnisia kuorma-autoja, minkä vuoksi on oikein antaa jäsenvaltioiden päättää itse kansallisista painorajoista. Tätä ei kuitenkaan pidä ymmärtää 60-tonnisten kuorma-autojen hyväksymisenä sinänsä, eikä meidän pidä ajatella, että ”tämä on vasta alkua”. Ayala Senderin hieno mietintö on ikävä kyllä saanut ansaitsemattoman vähän ymmärrystä, sillä parlamentin jäsenet ja tiedotusvälineet ovat nostaneet esille siitä vain yhden kohdan - juuri tuon 60-tonnisia jättikuorma-autoja koskevan. Näin ollen on syytä toistaa jälleen kerran, ettei jäsenvaltioita tulla painostaman jättikuorma-autojen hyväksymiseen omalla alueellaan.
<SPEAKER ID="156" NAME="Andrzej Jan Szejna  " AFFILIATION="PSE">
kirjallinen. - (PL) Äänestän Inés Ayala Senderin mietinnön ”Euroopan tavaraliikenteen logistiikasta kestävän liikkuvuuden avaintekijänä” puolesta.
<P>
Ayala Sender on esitellyt erittäin hyvän mietinnön, joka tarjoaa perusteellisen analyysin tästä tärkeästä aiheesta. Kasvua, työllisyyttä ja Euroopan unionin houkuttelevuuden lisäämistä investoijien ja työntekijöiden keskuudessa koskevia tavoitteita, toisin sanoen Lissabonin strategian keskeisiä pilareita, ei voida saavuttaa ilman tehokasta logistiikkasektoria. Logistiikalla on tärkeä osa Euroopan ja sen kansainvälisen kilpailukyvyn kehittämisessä. Logististen toimintojen osuus on yhteensä 13 prosenttia EU:n bruttokansantuotteesta.
<P>
Meidän olisi pidettävä mielessä myös logististen ratkaisujen huomattava vaikutus ympäristösaasteiden vähentämisessä sekä se, että niiden avulla voidaan vähentää energian kulutusta.
<P>
Minun mielestäni meidän olisi annettava tukemme mietinnölle, jolla pyritään logistiikkaa koskevan EU:n toimintaohjelman hahmottamiseen.
<SPEAKER ID="997" NAME="Jean-Pierre Audy  " AFFILIATION="PPE-DE">
kirjallinen. - (FR) Äänestin työllisyys- ja sosiaalivaliokunnan esittämän päätöslauselman puolesta. Valiokunta katsoo päätöslauselmassaan, että Euroopan työnvälitysverkostosta (Eures) olisi tehtävä tärkeä eurooppalainen työmarkkinafoorumi ja keskitetty palvelupiste työntekijöiden alueellisen ja ammatillisen liikkuvuuden edistämiseksi. Palvelupisteen tarkoituksena olisi ennen kaikkea poistaa työhön liittyvistä sosiaaliturvakysymyksistä aiheutuvat esteet ja parantaa työntekijöiden tietämystä heidän oikeuksistaan. Alueellinen ja ammatillinen liikkuvuus on keskeinen tekijä uudistetun Lissabonin strategian onnistumisen kannalta ja yleisesti ottaen siksi, että sisämarkkinat voisivat toimia moitteettomasti sosiaalisen markkinatalouden pohjalta. Sillä on tärkeä rooli myös joustoturva-ajatuksen juurruttamisessa työelämään, toisin sanoen sen avulla voidaan lisätä joustavuutta henkilöstöresurssien hoidossa ja mahdollistaa samalla työsuhdeturva, jota kansalaisemme odottavat.
<SPEAKER ID="158" NAME="Françoise Castex  " AFFILIATION="PSE">
kirjallinen. - (FR) Äänestin päätöslauselman puolesta; se koskee kertomusta Eures-verkoston toiminnasta vuosina 2004-2005 ja Eures-verkoston osuutta yhtenäisten eurooppalaisten työmarkkinoiden luomisessa.
<P>
Alueellisella ja ammatillisella liikkuvuudella on mielestäni keskeinen rooli tarkistetun Lissabonin strategian onnistumisen kannalta.
<P>
Tässä suhteessa komission olisi mielestäni käytettävä Eures-verkoston vuoden 2007 määrärahalisäystä työntekijöiden alueellisen ja ammatillisen liikkuvuuden kehittämiseen edelleen tukemalla valtioiden välistä rekrytointia sekä rajat ylittävää yhteistyökumppanuutta edistäviä hankkeita.
<SPEAKER ID="159" NAME="Ilda Figueiredo  " AFFILIATION="GUE/NGL">
kirjallinen. - (PT) Eures-verkosto esitetään mahdollisena eurooppalaisena työmarkkinafoorumina, toisin sanoen tekijänä, jolla voidaan edistää työntekijöiden maantieteellistä ja ammatillista liikkumista. Sen avulla olisi voitava myös korjata nykyiset tiedotuksen puutteet, jotta estetään kammottavat tilanteet, joissa työntekijät, kuten esimerkiksi Portugalissa, joutuvat muuttamaan ulkomaille töihin yleensä kotimaansa työttömyyden takia.
<P>
On parannettava tiedotusta sosiaaliturvasta ja työntekijöiden oikeuksista, jotka koskevat lomia, palkkausta, sairauspäivärahaa, asumistukea sekä koulutusrahaa. On varmistettava, että ulkomaille töihin lähtevien työntekijöiden oikeudet tunnustetaan asianmukaisesti ja että niitä noudatetaan. Valvonnan puute on eräs vakava ongelma, joka on korjattava. On yleisessä tiedossa, että työntekijät joutuvat usein tekemään pitkiä päiviä, ettei heillä ole kunnon asuntoa eikä aina edes työsopimusta ja että heille maksetaan paljon alkuperäistä sopimusta pienempää palkkaa.
<P>
Nämä ongelmat on korjattava, jos haluamme, että työntekijät voivat liikkua ongelmitta.
<SPEAKER ID="161" NAME="Zuzana Roithová" AFFILIATION="PPE-DE">
(CS) Annoin tukeni mietinnölle, jolla pyritään vähentämään alkoholin käyttöä silloin, kun se on liiallista ja terveydelle vaarallista. Kannatan myös 0,00 promillen rajaa, mutta vain ammattikuljettajien osalta.
<P>
Vastustan varoitusetikettien umpimähkäistä käyttöä, koska se ei sido mihinkään eikä kuulu EU:n toimivaltuuksiin. Kyseisten toimenpiteiden käyttöönotto on minusta kansallisten parlamenttien vastuulla, samoin kuten se, ettei niitä sovelleta mielivaltaisesti ja etteivät ne ole populistisia tai ei-sitovia, vaan että niillä pyritään pikemminkin niiden kohdennettujen riskiryhmien valistamiseen, joille alkoholin liikakäyttö on riski.
<SPEAKER ID="162" NAME="Erna Hennicot-Schoepges" AFFILIATION="PPE-DE">
(FR) Arvoisa puhemies, Alessandro Fogliettan valiokunta-aloitteisen mietinnön esittäminen on antanut aihetta huomioihin, joista saattaa saada sen käsityksen, että kaikki PPE-DE-ryhmän jäsenet vähättelisivät vakavaa alkoholismin ongelmaa. En hyväksy sitä kepeyttä, jolla riippuvuusongelmat on lakaistu maton alle kunnioituksesta alkoholijuomien tuottajia ja heidän etujärjestöjään kohtaan. Nuorten suojelu ansaitsisi enemmän, samoin kuin alkoholismin käsittely vakavana ja alkoholiongelmaisen lähipiiriä koskettavana sairautena. Tämä valiokunta-aloitteinen mietintö ei loppujen lopuksi muuta nykytilannetta mitenkään.
<SPEAKER ID="163" NAME="Jan Andersson, Göran Färm, Anna Hedh ja Inger Segelström  " AFFILIATION="PSE">
kirjallinen. - (SV) Halusimme tukea mietintöä lopullisessa äänestyksessä. Olisimme kuitenkin halunneet, että alkoholipulloissa olevia varoituksia ja alkoholinkäytön riskejä raskauden aikana koskevat säännökset olisivat olleet nykyistä tiukemmat. On valitettavaa, ettei parlamentti kyennyt tukemaan tarkistuksia ja nykyisen tekstin osia täysistunnon linjausten mukaisesti.
<SPEAKER ID="996" NAME="Jean-Pierre Audy  " AFFILIATION="PPE-DE">
kirjallinen. - (FR) Äänestin kollegani Alessandro Fogliettan valiokunta-aloitteisen mietinnön puolesta. Mietintö koskee Euroopan unionin strategiaa jäsenvaltioiden tukemiseksi alkoholiin liittyvien haittojen vähentämisessä. Komissiolla on ollut aihetta esittää tiedonanto vaarallisesta ja haitallisesta alkoholinkäytöstä ja sen haitallisista vaikutuksista terveyteen. Kannatan toissijaisuusperiaatetta noudattavia suosituksia, jotka koskevat kunnianhimoisten yleistavoitteiden asettamista jäsenvaltioille vaarallisen ja haitallisen alkoholinkäytön vähentämiseksi erityisesti haavoittuvien yhteiskuntaryhmien, kuten lasten, nuorten ja raskaana olevien naisten keskuudessa. Olen mielissäni siitä, että parlamentin jäsenet ovat viisaudessaan tunnustaneet, että alkoholituotteiden kulutusta voidaan pitää yhtenä eurooppalaisen kulttuuriperinnön ja elämäntavan piirteenä ja että vähäinen alkoholinkulutus (10 grammaa päivässä) saattaa joissakin tapauksissa ehkäistä tiettyjä sairauksia.
<SPEAKER ID="164" NAME="Liam Aylward  " AFFILIATION="UEN">
kirjallinen. - (EN) Alkoholin väärinkäyttö on tupakan ja korkean verenpaineen jälkeen kolmanneksi yleisin syy huonoon terveyteen ja ennenaikaiseen kuolemaan EU:ssa, ja se maksaa miljoonia euroja terveydenhuoltojärjestelmällemme. Alkoholista aiheutuvat tieliikenneonnettomuudet vaativat edelleen ihmishenkiä. Alkoholin käyttöön liittyvät yleiseen järjestykseen kohdistuvat rikkomukset ja alkoholinkäyttö alaikäisten keskuudessa ovat yleistyneet kaikkialla Euroopassa.
<P>
Alkoholiin liittyviä haittoja voidaan vähentää tehokkaimmin todellisella valistuksella yhdessä valvontatoimien kanssa. Tehokas koti- ja koulukasvatus ala-asteelta lähtien on ensiarvoisen tärkeää.
<P>
Naisille ja miehille suunnattua tiedotusta alkoholin aiheuttamista vaaroista raskauden aikana sekä erityisesti sikiön alkoholioireyhtymästä FASDista olisi parannettava. Näin ollen kannatan mietinnön alkuperäisversiota, jossa korostetaan alkoholijuomien pakkauksiin liitettävää asianmukaista varoitusmerkintää, joka saattaisi estää naisia juomasta alkoholia ennen raskautta ja sen aikana. Kehotankin Irlannin hallitusta tutkimaan FASD-oireyhtymästä varoittavien pakollisten merkintöjen mahdollisuutta.
<P>
Kannatan voimakkaasti myös sitä, että komissiota kehotetaan ryhtymään toimiin, joilla helpotetaan riippumattoman tutkimuksen käynnistämistä vaarallista ja haitallista alkoholinkäyttöä vähentämään tarkoitettujen erilaisten tiedotus- ja viestintätapojen, mukaan lukien pakkausmerkintöjen, toimivuudesta.
<SPEAKER ID="165" NAME="Jens-Peter Bonde  " AFFILIATION="IND/DEM">
kirjallinen. - (DA) JuniBevægelsen-puolue kannattaa alkoholijuomien varoitusmerkintöjä. Kun ehdotukset tulevat uudelleen parlamentin käsiteltäväksi, aiomme pyrkiä merkintöjä koskevien vähimmäissääntöjen laatimiseen, jotta jäsenvaltiot voivat säätää lakeja varovaisuusperiaatteen pohjalta.
<SPEAKER ID="166" NAME="Françoise Castex  " AFFILIATION="PSE">
kirjallinen. - (FR) Alkoholin väärinkäyttöön liittyvät ongelmat ovat saaneet mielestäni huolestuttavat mittasuhteet kaikissa Euroopan unionin jäsenvaltioissa.
<P>
On syytä muistuttaa, että ellei oteta huomioon alueittain ja maittain vaihtelevaa alkoholin perinteistä käyttöä seurajuomana, alkoholin säännöllinen ja liiallinen käyttö on haitallista terveydelle, ja että sillä on myös muita suoria ja vakavia vaikutuksia, kuten tieliikenneonnettomuudet ja epäsosiaalinen käyttäytyminen.
<P>
Näin ollen alkoholintuottajia ja -jakelijoita on välittömästi muistutettava vastuustaan, vedottava alan toimijoiden tukeen, otettava mukaan koulut ja perheet, kerrottava nuorille myönteisistä esimerkeistä sekä tehostettava valistusta riskialttiiden väestöryhmien keskuudessa.
<SPEAKER ID="167" NAME="Ilda Figueiredo  " AFFILIATION="GUE/NGL">
kirjallinen. - (PT) Mietinnössä vain sivuutetaan alkoholin väärinkäytön perimmäisten syiden keskeinen kysymys yksityiskohtiin menemättä. Sen vuoksi sen huonona puolena on niin sanottu kognitiivinen/repressiivinen lähestymistapa, joka perustuu riskien, uhkien ja rangaistusten välisen tasapainon arviointiin.
<P>
On syytä muistaa, että kaikilla riippuvuutta aiheuttavilla huumausaineilla ja riippuvuutta aiheuttavilla käyttäytymisen muodoilla on omat ominaispiirteensä. Mietinnössä mainitaan tarve tehdä tehokkaita johtopäätöksiä kerättyjen tietojen pohjalta, mutta mietintö vaikuttaa noudattavan ennalta tehtyjä johtopäätöksiä.
<P>
Ennen alkoholin käyttöä työpaikalla koskevan laajan kysymyksen käsittelyä on syytä korostaa roolimallien ratkaisevaa merkitystä nuorten arvojen ja asenteiden muokkaajana. Jopa työterveys, jonka pitäisi olla keskeisessä asemassa ennaltaehkäisyssä ja hoitoon ohjauksessa, nähdään työnantajan repressiivisen ja hyväksikäyttöön pyrkivän aseen jatkeena sen sijaan, että sitä pidettäisiin itsenäisenä mekanismina terveysongelmien ennaltaehkäisyssä ja terveyden edistämisessä.
<P>
Olisi perustettava budjettikohta, josta voitaisiin rahoittaa työstressistä, liiallisesta työmäärästä, työttömyydestä ja työelämän epävarmuudesta kärsivien työntekijöiden tukemiseen tarkoitettuja ohjelmia, joissa pääpaino olisi alkoholiriippuvuuden tunnistamisessa ja hoidossa, työolojen parantamisessa, sairauksien estämisessä ja terveyden edistämisessä.
<SPEAKER ID="168" NAME="Hélène Goudin ja Nils Lundgren  " AFFILIATION="IND/DEM">
kirjallinen. - (SV) Junilistan on päättänyt äänestää mietintöä ja useita tarkistuksia vastaan. Alkoholipolitiikan on oltava kansallinen asia, eikä sitä voida suunnitella EU:n tasolla. Kullakin jäsenvaltiolla on oma juomakulttuurinsa, jonka on oltava pohjana kansalaisten ponnisteluissa vähentää alkoholista johtuvia haittoja.
<P>
Tällä alalla on saavutettu kansainvälistä edistystä, kuten lähes kaikilla muillakin aloilla maiden löytäessä omat toimintatapansa useiden vaihtoehtojen joukosta. Kukin valtio voi muiden maiden kokemuksista oppien laatia oman alkoholistrategiansa parhaalla mahdollisella tavalla. Euroopan valtiot ovat menestyneet aiemmin lähes kaikilla aloilla tämän valtioiden välisen institutionaalisen kilpailun ansiosta. Parlamentin ei pidä estää kilpailua ajamalla läpi yhdenmukaistamista EU:n tasolla.
<SPEAKER ID="169" NAME="Françoise Grossetête  " AFFILIATION="PPE-DE">
kirjallinen. - (FR) Äänestin mietinnön puolesta, sillä siinä tehdään joitakin konkreettisia ehdotuksia, joilla pyritään ennaltaehkäisemään alkoholin väärinkäyttöä suojelua tarvitsevien yhteiskuntaryhmien, kuten nuorten tai raskaana olevien naisten keskuudessa.
<P>
Mietinnössä ei haluta tuomita viinin kohtuukäyttöä (paitsi raskaana olevien naisten kohdalla), sillä se on osa kulttuuriamme ja perinteitämme, vaan tarttua alkoholin väärinkäyttöön.
<P>
Suhtaudun myönteisesti myös ehdotettuihin toimiin, joiden tarkoituksena on parantaa raskaana oleville naisille suunnattua tiedotusta alkoholinkäytön riskeistä raskauden aikana.
<P>
Alkoholi on nimittäin haitallista sikiölle jopa pieninä määrinä nautittuna. Lapselle aiheutuvia riskejä ovat muun muassa kasvojen poikkeavuus, pienipäisyys, neurologiset häiriöt ja käyttäytymisongelmat, kognitiiviset häiriöt tai jopa henkinen jälkeenjääneisyys.
<P>
Olen tyytyväinen myös ehdotukseen kehittää raskaana oleville naisille suunnattua asianmukaista tiedotusta terveydenhoitopalvelujen kautta.
<SPEAKER ID="170" NAME="Astrid Lulling  " AFFILIATION="PPE-DE">
kirjallinen. - (FR) Haluamme kaikki taistella vaarallista ja haitallista alkoholinkäyttöä vastaan etenkin nuorten parissa, sillä heidän keskuudessaan on viime aikoina ollut muodissa alkoholin yletön käyttö, jota saksalaiset kutsuvat nimellä Koma-Saufen, jonka merkitys maassamme ymmärretään hyvin.
<P>
Tunnustan Euroopan unionin toimivallan kansanterveydellisissä ongelmissa sekä roolin, joka sillä on jäsenvaltioiden välisen tietojen ja parhaiden käytäntöjen vaihdon edistämisessä.
<P>
Päätöslauselmassa painotetaan valitettavasti vain alkoholin haittavaikutuksia, mutta ei kohtuukäytön hyvää tekeviä vaikutuksia. On nimittäin tieteellisesti todistettu, että viinin kohtuukäyttö ehkäisee sydän- ja verisuonisairauksia, syöpää ja dementiaa. EU:n lainsäädäntö kuitenkin kieltää tämän hyödyllisen tiedon ilmoittamisen pakkausmerkinnöissä.
<P>
Mitä hyötyä on varoittaa naisia ennen raskautta ja sen aikana, kun samalla unohdetaan alkoholismin vaikutukset miehiin, jotka ovat panneet lapsen alulle? Mitä hyötyä on vaatia alkoholiveron nostamista, kun tiedetään, että alkoholiongelma on pahin maissa, joissa alkoholivero on erittäin korkea?
<P>
Haluaisin korostaa, ettei veren alkoholipitoisuuden raja-arvon asettaminen yhteisössä kaikille autonkuljettajille voi tulla kysymykseen. Nollatoleranssin soveltaminen kaahareihin, olivatpa he sitten alkoholin vaikutuksen alaisia tai eivät, olisi tehokkaampi tapa hillitä tieliikenneonnettomuuksien uhrien määrän kasvua.
<SPEAKER ID="173" NAME="Mairead McGuinness  " AFFILIATION="PPE-DE">
kirjallinen. - (EN) Äänestin edellä mainitun mietinnön puolesta ja kannatan 16 kohtaan sisällytettävää tarkistusta, jonka puolesta äänestin ja jossa korostetaan alkoholin raskaudenaikaisen käytön haittavaikutuksia.
<P>
Jäsenvaltioilla on nykyisin oikeus käyttää pakkausmerkintöjä tiedottaessaan kuluttajille alkoholinkäytön mahdollisista haittavaikutuksista. Tätä myös Irlannin hallituksen pitäisi tosiaankin harkita. Mielekkäät parannukset pakkausmerkintöjen alalla voidaan kuitenkin tehdä ainoastaan siten, että pakkausmerkintöjä yhdenmukaistetaan EU:ssa.
<P>
Odotan kovasti edellä mainitussa mietinnössä toivottua komission tutkimusta vaarallista ja haitallista alkoholinkäyttöä vähentämään tarkoitettujen innovatiivisten viestintätapojen toimivuudesta. Tutkimus on määrä julkaista 1. tammikuuta 2010 mennessä.
<SPEAKER ID="171" NAME="David Martin  " AFFILIATION="PSE">
kirjallinen. - (EN) Tuin tätä mietintöä ja olen mielissäni siitä, että alaikäisten alkoholinkäyttöön ja juhlajuomiseen yritetään nyt toden teolla puuttua. Kannatan myös suositusta siitä, että veren alkoholipitoisuuden raja olisi varsinkin uusien kuljettajien kohdalla mahdollisimman lähellä nollaa prosenttia, vaikka ymmärrän kyllä, että nollan rajaa on vaikea toteuttaa. Minusta ”limuviinat” olisi sijoitettava myymälöissä eri paikkaan kuin virvoitusjuomat, ja olenkin iloinen, että tätä korostetaan mietinnössä.
<SPEAKER ID="172" NAME="Jean-Claude Martinez  " AFFILIATION="ITS">
kirjallinen. - (FR) Maidosta, sen jakamisesta kouluissa tai armeijassa tai uuden maitoluokan perustamisesta on hyvä säätää lakeja, mutta kokonainen maitotuoteala on eri asia.
<P>
Brysselin komissio kertoi meille 1980-luvulla kokonaisista maito- ja voivuorista. Näin ollen pantiin alulle ”malthusilainen” byrokraattinen politiikka, kuten oli tehty viljan kohdalla. Keksittiin maitokiintiöt, joiden alullepanijana oli silloinen maatalousministeri Michel Rocard. Kyse oli siis säännöstelystä, niukkuuden vapaaehtoisesta synnyttämisestä. Ensimmäistä kertaa ihmiskunnan historiassa ihmiset estivät itse itseään tuottamasta ja kieltäytyivät luonnon tarjoamista rikkauksista. Vielä pahempaa oli se, kun niukkuuden varmistamiseksi otettiin käyttöön jopa pähkähullu ”Herodes-palkkio”, joka maksettiin nautojen teurastamisesta.
<P>
Kävi niin kuin pitikin käydä. Tuotannon rajoittaminen vähensi tuotantoa. Maitovuoret ovat nyt vaihtuneet Aral-maitovuoriin. Voista on pulaa. Hinnat nousevat. Puute järjestettiin samalla tavoin kuin vehnän kohdalla.
<SPEAKER ID="174" NAME="Catherine Stihler  " AFFILIATION="PSE">
kirjallinen. - (EN) Sikiön alkoholioireyhtymiä FAS ja FASD on käsiteltävä vakavasti ja kiireellisesti. FASista varoittavat, Yhdysvalloissa käytössä olevien merkintöjen kaltaiset etiketit alkoholituotteissa yhdessä kansanterveydellisen valistuskampanjan kanssa ovat tehokkaita keinoja varoittaa raskaudenaikaisen alkoholinkäytön vaikutuksista. Raskauden aikana ei ole olemassa turvallista alkoholin käyttörajaa, ja naiset ansaitsevat saada tietää tosiasiat. Alkoholiteollisuuden on toimittava kiireesti.
<P>
Lisäksi kaikkien parlamentin jäsenten, joilla on taloudellisia etuja alkoholiteollisuudessa, on ilmoitettava niistä.
