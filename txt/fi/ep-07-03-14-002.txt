<CHAPTER ID="002">
Jäsenen nuhtelu
<SPEAKER ID="006" NAME="Puhemies">
Haluan aluksi ilmoittaa yhden asian. Parlamentti varmaan muistaa kollegamme Giertychin laatiman ja parlamentin logolla varustetun julkaisun, joka on herättänyt vastalauseita eri puolilla maailmaa. Otin asian tutkittavaksi heti kun kuulin siitä. Parlamentin puhemiehistö tuomitsi 1. maaliskuuta yksimielisesti pamfletin yhden osan sisällön. Olen aloittanut työjärjestyksemme 9 ja 147 artiklaan perustuvan menettelyn, jossa asianomaiselle henkilölle määrätään seuraamus sen jälkeen, kun häntä on kuultu. Yritin saada yhteyden Giertychiin välittömästi, mutta en onnistunut siinä, koska hänen toimistossaan ei ollut ketään läsnä muutaman päivän ajan. Aloimme kuitenkin sen jälkeen hoitaa asiaa sähköpostitse osoittaaksemme - jo itsemmekin vuoksi - että olimme yrittäneet saada häneen yhteyden. Giertych on ollut viime viikon poissa Brysselistä, joten pääsimme keskustelemaan asiasta hänen kanssaan 147 artiklan mukaisesti vasta eilen Euroopan parlamentin pääsihteerin läsnä ollessa.
<P>
Ilmoitukseni toinen osa toimitettiin Giertychille eilen klo 19.30 useiden teknisten kanavien välityksellä. Esittelen parlamentille nyt lyhyesti oman johtopäätökseni asiasta. Tänään klo 8.30 ilmoitus toimitettiin myös parlamentin puhemiehistölle, poliittisten ryhmien puheenjohtajille ja niille elimille, joiden jäsen Giertych on - eli ulkoasioiden valiokunnalle ja suhteista Yhdysvaltoihin vastaavalle valtuuskunnalle.
<P>
Esittelen nyt parlamentille toisen osan Giertychille lähettämästäni kirjeestä, joka koskee hänen kanssaan eilen käymääni keskustelua:
<P>
"Olen todella pahoillani tästä asiasta, joka loukkaa selvästikin vakavalla tavalla perusoikeuksia ja erityisesti ihmisarvoa, sillä ne ovat periaatteita, joista toimielimemme pitää voimakkaasti kiinni. Olenkin päättänyt 147 artiklassa säädetyn menettelyn mukaisesti esittää teille nuhtelun, joka on ensimmäinen kyseisessä artiklassa mainituista toimenpiteistä. Asiasta ilmoitetaan täysistunnolle sekä parlamentin muille asiaankuuluville elimille heti, kun olette saanut ilmoituksen seuraamuksesta. Aion puheenjohtajuuteni aikana turvata sananvapauden ja huolehtia siitä, että jäsenten käyttäytymissääntöjä noudatetaan eikä parlamentin kunniaa loukata. Ilmoitin jo 13. helmikuuta 2007 täysistunnolle pitämässäni avajaispuheenvuorossa, että suvaitsevaisuus ja muiden ihmisten kunnioittaminen ovat tärkeitä eurooppalaisia arvoja, jotka ovat ensisijaisia poliittisia tavoitteitani ja joihin Euroopan parlamentti on voimakkaasti sitoutunut. Uskon teidän ymmärtävän, että Euroopan parlamenttia, jossa käydään vilkasta poliittista keskustelua ja joka tuomitsee aina kaikki muukalaisvihan muodot, ei saa missään tapauksessa yhdistää kirjasessanne esitettyihin näkemyksiin."
<P>
(Suosionosoituksia)
