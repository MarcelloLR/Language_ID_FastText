<CHAPTER ID="002">
Slovenian puheenjohtajuuskauden ohjelma (keskustelu)
<SPEAKER ID="006" NAME="Puhemies">
Hyvät naiset ja herrat, tänään on merkittävä päivä. Tänään on merkittävä päivä siksi, että ensimmäistä kertaa Euroopan unionin historiassa Slovenian pääministeri toimii Euroopan unionin puheenjohtajana. Slovenia liittyi Euroopan unioniin 1. toukokuuta 2004 yhdessä yhdeksän muun maan kanssa. Tämä on myös ensimmäinen kerta, kun eräs nykyään vapauden, demokratian ja parlamentarismin perusperiaatteiden mukaan toimivista entisistä kommunistimaista - siis Slovenia - toimii Euroopan unionin puheenjohtajavaltiona. Toivotan Eurooppa-neuvoston puheenjohtajana toimivan Slovenian pääministeri Janez Janšan lämpimästi tervetulleeksi. Tervetuloa Euroopan parlamenttiin!
<P>
(Suosionosoituksia)
<P>
Tänään on merkittävä päivä myös eräästä toisesta syystä. Toivotan erityisen lämpimästi tervetulleeksi Euroopan komission puheenjohtaja José Manuel Durão Barroson, sillä tänään on kulunut päivälleen 50 vuotta siitä, kun Euroopan komission ensimmäinen puheenjohtaja Walter Hallstein kutsui komission ensimmäistä kertaa koolle. Euroopan komission 50. syntymäpäivä on siis toinen juhlimisen arvoinen asia. Lähetän komissiolle tässä muuten vaatimattomassa yhteydessä parhaat onnitteluni erityisen merkkipäivän johdosta.
<P>
(Suosionosoituksia)
<P>
Hyvät naiset ja herrat, seuraavaksi kuulemme Eurooppa-neuvoston puheenjohtajan puheenvuoron.
<SPEAKER ID="007" NAME="Janez Janša">
Eurooppa-neuvoston puheenjohtaja. - (SL) On ilo ja kunnia saada olla täällä tänään. Olen myös ylpeä täällä olostani. Olen ylpeä siitä, että Slovenia on ensimmäinen EU:n uusista jäsenvaltioista, joka on saanut tehtäväkseen toimia Eurooppa-neuvoston puheenjohtajana. Olen ylpeä myös siitä, että Euroopan unioni on siirtymässä vuoteen 2008 mukanaan allekirjoitettu Lissabonin sopimus sekä laajentuneet euroalue ja Schengen-alue.
<P>
Jos kutsu käy, tulen mielelläni useamminkin vieraaksenne kevään kuluessa, ja joka tapauksessa aina Eurooppa-neuvoston kokoonnuttua. Odotan mielenkiinnolla tiivistä ja rakentavaa yhteistyötä Euroopan parlamentin kanssa tulevien kuuden kuukauden aikana.
<P>
Tänään on monessa mielessä historiallinen päivä. Slovenia esittelee puheenjohtajakautensa painopisteet Euroopan parlamentille ensimmäisenä uutena jäsenvaltiona, ensimmäisenä rautaesiripun takaa tulevana jäsenvaltiona sekä ensimmäisenä slaavilaisena maana, joka toimii Euroopan unionin neuvoston puheenjohtajana.
<P>
Tämä ei olisi mahdollista ilman Manner-Euroopassa viimeisen neljännesvuosisadan aikana tapahtuneita merkittäviä muutoksia. Eurooppa on yhdentynyt niiden ansiosta rauhan, vapauden, yhteisvastuun ja edistyksen unioniksi. Vielä 20 vuotta sitten miljoonat eurooppalaiset eivät olisi uskaltaneet edes uneksia siitä.
<P>
Tämän vuoden toukokuussa tulee kuluneeksi 20 vuotta eräästä henkilökohtaisesta kokemuksestani. Haluaisin kertoa teille siitä, koska se symboloi äsken mainitsemiani muutoksia.
<P>
Vuonna 1988 minut ja kaksi muuta toimittajaa sekä eräs aliupseeri pidätettiin, vangittiin, asetettiin syytteeseen ja tuomittiin sotatuomioistuimessa, koska olimme arvostelleet Jugoslavian silloista totalitaarista kommunistihallintoa ja erityisesti silloisen Jugoslavian armeijan sotilaallisia pyrkimyksiä. Meillä ei ollut oikeutta puolustautua, oikeutta asianajajaan tai oikeutta julkiseen käsittelyyn. Oikeudenkäynti pidettiin Ljubljanassa, silloin vielä Jugoslaviaan kuuluvan Slovenian pääkaupungissa, ja se käytiin meille vieraalla kielellä.
<P>
Vaikka oikeudenkäynti pidettiin salassa ja Jugoslavian armeija uhkasi puuttua tilanteeseen, kymmenet tuhannet ihmiset valtasivat kadut rauhanomaisessa mielenosoituksessa. He vaativat ihmisoikeuksien ja demokratian kunnioittamista. Muutokset käynnistyivät heidän ansiostaan.
<P>
Tänään, lähes 20 vuotta myöhemmin, seison edessänne tässä arvostetussa istuntosalissa Euroopan parlamentissa keskellä Strasbourgia, jonne voin matkustaa ilman, että minut pysäytetään valtioiden välisillä rajoilla. Slovenian tasavallan pääministerin ja Eurooppa-neuvoston puheenjohtajan ominaisuudessa voin pitää puheeni äidinkielelläni.
<P>
Jos joku olisi kertonut tämän minulle istuessani sotilasvankilassa 20 vuotta sitten, en luonnollisesti olisi uskonut sanaakaan. Näin kuitenkin kävi, ja vieläpä vain 20 vuoden kuluttua saman sukupolven aikana.
<P>
Kuluneessa ajassa Sloveniasta on tullut parlamentaarinen demokratia, joka on saavuttanut markkinatalouden ja itsenäisyyden ja on kansainvälisesti tunnustettu valtio. Siitä on tullut Euroopan unionin ja Naton jäsen sekä osa euroaluetta ja Schengen-aluetta. Vuonna 1988 eli 20 vuotta sitten kuluttajien ostovoima maassamme oli 4 000 euroa, kun se vuonna 2007 oli 22 000 euroa. Olemme päässeet ostovoimassa 91 prosenttiin Euroopan unionin keskiarvosta, viime vuonna talouskasvumme yli 6 prosenttia ja työttömyysasteemme on historiamme alhaisin ja samalla eräs Euroopan unionin alhaisimmista. Maamme köyhyysaste on euroalueen toiseksi alhaisin, olemme euroalueen kolmanneksi vähiten velkaantunut maa ja kuulumme EU:n uudistusbarometrissa kuuden ensimmäisen jäsenvaltion joukkoon.
<P>
Berliinin muurin murruttua ja samanlaisten demokraattisten muutosten johdosta myös muissa, nykyään Euroopan unioniin kuuluvissa Keski- ja Itä-Euroopan entisissä kommunistimaissa on tapahtunut samanlaista edistystä.
<P>
Schengen-alueen rajan poistuttua viime vuoden joulukuussa Italian, Itävallan, Unkarin ja Slovenian väliltä kymmenet tuhannet ihmiset Sloveniassa ja entisen rajan toisella puolella juhlivat tätä symbolista tapahtumaa. Ne teistä, jotka olivat tuolloin paikalla, näkivät, että ihmisten reaktiot olivat hyvin tunteikkaita. Euroopan komission puheenjohtaja oli paikan päällä, ja kylmästä säästä huolimatta muuallakin riemuittiin. Tilanne oli sama kaikkialla Baltiasta Adrianmerelle ulottuvan entisen rautaesiripun rajalla.
<P>
Tapasin tuolloin entisellä rajanylityspaikalla iäkkään slovenialaisen pariskunnan. Kummallakin oli kyyneleet silmissään. He kertoivat vastoinkäymisistä, joita he olivat kohdanneet rajalla asuessaan vuosikymmenien ajan, sekä nöyryytyksistä, joista he olivat joutuneet lähes aina rajan ylittäessään kärsimään. Nainen kertoi olevan vaikeaa uskoa todeksi, ettei rajaa enää ole olemassa, ja että tapahtuu asioita, joista hän ei 20 tai edes 15 vuotta sitten olisi uskaltanut edes uneksia.
<P>
Toivon, että Euroopan unionin ja Schengen-alueen laajentamista tukeneet Euroopan parlamentin jäsenet olisivat voineet olla siellä tuona joulukuisena iltana. Sen näkeminen olisi varmasti tuottanut heille tyydytystä. Koska kaikki eivät kuitenkaan voineet olla paikalla, haluaisin kiittää teitä kaikkia nyt.
<P>
Kiitos entisellä rajanylityspaikalla olevan iäkkään pariskunnan puolesta, tuhansien, kymmenien tuhansien ja miljoonien ihmisten puolesta, niiden yli sadan miljoonan keski- ja itäeurooppalaisen puolesta, jotka vielä 20 vuotta sitten elivät rautaesiripun toisella puolella, jotkut heistä vankilassa vailla poliittisia ja lukuisia ihmisoikeuksia. Nyt he elävät yhdentyneessä Euroopassa, jossa heillä on todellinen mahdollisuus parempaan elämään, mahdollisuus, jota edeltäjillämme ei ollut.
<P>
(Suosionosoituksia)
<P>
Ette välttämättä edes tiedä, miten suuri vaikutus päätöksellänne tukea pyrkimystämme vapauteen ja yhteisvastuunne osoituksella on meille ollut. Koko ihmiskunnan historiassa ei todennäköisesti ole koskaan ennen tehty vastaavanlaista päätöstä, joka on saanut niin monille ihmisille niin paljon hyvää aikaan. Kiitän teitä kaikkien niiden puolesta, jotka ovat päässeet tähän saakka teidän ansiostanne. Teidän ei olisi ollut pakko tehdä epäitsekästä päätöstänne - vapaus ja yhteisvastuu voittivat, koska te osoititte välittävänne.
<P>
Ne meistä, jotka kuuluvat ennen Euroopan unioniin liittymistä syntyneisiin sukupolviin, suhtautuvat todennäköisesti tunteikkaammin viime vuosien ja vuosikymmenien tapahtumiin. Meille Euroopan unioni ei ole itsestäänselvyys. Tiedämme, että olemassa on toinen, huomattavasti pahempi vaihtoehto, minkä vuoksi olemme valmiit tekemään kaikkemme Euroopan unionin säilymisen, kehittämisen ja vahvistamisen eteen.
<P>
Tärkein tavoitteemme on, että Eurooppa edistyy mahdollisimman monilla alueilla tulevien kuuden kuukauden aikana. Määrittelimme kyseiset painopistealueet laatiessamme hiljattain 18-kuukautista puheenjohtajuusohjelmaa yhdessä Saksan ja Portugalin kanssa. Se oli ainutlaatuinen kokemus ja kolmikkomme työskentely oli erinomaista samoin kuin EU:n toimielinten osallistuminen siihen. Olemme jo kertoneet parlamentille ohjelmastamme sekä osapuolten yhteisen ohjelman täytäntöönpanossa saavutetusta merkittävästä edistyksestä.
<P>
Slovenia tekee kaiken tarvittavan, jotta työ saadaan päätökseen. Pidämme lähtökohtanamme edellä mainitun ohjelman, koska tavoitteenamme on säilyttää Euroopan unionin politiikkojen jatkuvuus. Samalla paneudumme myös uusiin haasteisiin. Kolmikon viimeisenä maana varmistamme kitkattoman siirtymisen seuraavaan kolmikkoon.
<P>
Tähän mennessä tärkein saavutus ohjelman täytäntöönpanossa on ollut viime joulukuussa Lissabonissa allekirjoitettu EU:n uudistussopimus. Haluan kiittää liittokansleri Angela Merkeliä ja pääministeri José Sócratesta heidän ponnisteluistaan tämän tuloksen saavuttamiseksi. Muistanette vielä ne epävarmat ja vaikeat olosuhteet, joissa puheenjohtajana toiminut Saksa otti hankkeen hoidettavakseen vuosi sitten. Berliinin julistuksessa todettiin, että Euroopan unionille on luotava uusi sopimuspohja, mikä oli ensimmäinen läpimurto matkalla kohti Lissabonin sopimusta. Kesäkuun Eurooppa-neuvostossa sovittiin menestyksekkäästi valtuutuksesta hallitustenväliselle konferenssille, minkä jälkeen Saksan seuraajaksi puheenjohtajavaltiona tuli Portugali. Portugalin johdolla hallitustenvälinen konferenssi saatiin onnistuneesti päätökseen, ja sen tuloksena oli Lissabonin uudistussopimus.
<P>
Haluaisin korostaa Euroopan parlamentin ja erityisesti sen hallitustenvälisessä konferenssissa olleiden edustajien asemaa uudistussopimuksen laatimisessa. Myös Euroopan komissiolla oli merkittävä osuus uudistussopimuksesta päätettäessä. Pääsin seuraamaan työskentelyä läheltä. Tunnen sen eri vaiheet, joten voin puhua omasta kokemuksestani. Parlamentin puhemies Hans-Gert Pöttering ja komission puheenjohtaja José Manuel Barroso osoittivat henkilökohtaista sitoutumista tarjoamalla strategista apua viime vuonna puheenjohtajuutta hoitaneille maille. Lissabonin sopimuksen allekirjoittaminen oli kaikkien kolmen Euroopan unionin toimielimen yhteisvaikutuksen ansiosta.
<P>
Uudistussopimus varmistaa laajentuneen Euroopan unionin tehokkaamman ja demokraattisemman toiminnan. Se yksinkertaistaa päätöksentekoa useilla uusilla alueilla sekä vahvistaa Euroopan parlamentin ja kansallisten parlamenttien asemaa.
<P>
Työ ei kuitenkaan päättynyt sopimuksen allekirjoittamiseen. Olemme siirtyneet ratifiointivaiheeseen, joka on herkin vaihe uuden sopimuksen täytäntöönpanossa, kuten vuonna 2005 saimme todeta. Ratifiointi kuuluu kunkin jäsenvaltion yksinomaiseen toimivaltaan. Siksi onkin syytä onnitella Unkaria, joka on jo saattanut ratifiointiprosessinsa päätökseen. Toivomme, että suurin osa jäsenvaltioista on noudattanut Unkarin esimerkkiä maamme puheenjohtajuuskauden loppuun mennessä. Slovenian parlamentti päättää ratifioinnista tämän kuun lopussa.
<P>
Tavoitteena on, että sopimus tulee voimaan 1. tammikuuta 2009. Tämä tarkoittaa muun muassa sitä, että meillä on edessämme suuri määrä valmisteluja. Teemme tiiviisti yhteistyötä seuraavan puheenjohtajavaltion Ranskan kanssa, jotta kaikki valmistelut saadaan ajoissa valmiiksi. Aiomme tehdä asiassa yhteistyötä myös Euroopan parlamentin kanssa.
<P>
Hyvät naiset ja herrat, Euroopan unionissa viime vuosina tapahtunut kehitys jäsenvaltioiden talousuudistuksen ja sisämarkkinoiden luomisen alalla on ollut rohkaisevaa. Tänä aikana EU:n talous on vahvistunut ja tuottavuus ja työllisyys ovat lisääntyneet merkittävästi.
<P>
Lissabonin kasvu- ja työllisyysstrategian seuraavina kolmena täytäntöönpanovuotena meidän on ennen kaikkea jatkettava entisellä linjalla ja keskityttävä ihmisiin investoimiseen, työmarkkinoiden uudistamiseen, yrittäjyyden tukemiseen, luotettavien ja edullisten energialähteiden tarjoamiseen sekä ympäristönsuojeluun. Jotta uusi kolmevuotiskausi saataisiin tehokkaasti käyntiin kevään Eurooppa-neuvostossa, EU:n toimielinten on laadittava sille hyvissä ajoin yhtenäiset suuntaviivat. Arvoisat Euroopan parlamentin jäsenet, haluaisin tässä yhteydessä toistaa toimielinten välisen rakentavan yhteistyön tärkeyden.
<P>
Hyvin suunniteltujen uudistusten toteuttaminen jäsenvaltioissa toimielinten tuella Euroopan unionin tasolla, jossa yhteisten politiikkojen täytäntöönpano merkitsee lisäarvoa, on avain talouskasvun säilyttämiseen. Useat eri ongelmat voisivat vaarantaa talouskasvun, minkä vuoksi jatkuva uudistaminen ja sopeutuminen ovat tarpeen. Edessämme on useita suuria haasteita, joista tärkeimpiä ovat öljyn ja elintarvikkeiden hintojen nousu sekä rahoitusmarkkinoilla jatkuva epävarmuus, joka johtuu Yhdysvaltain lainamarkkinoiden tapahtumista. Puheenjohtajavaltio Slovenia aikoo tehdä kaikkensa tilanteen helpottamiseksi. Vuoden ensimmäisellä puoliskolla laaditaan kattava ohjelma rahoitusmarkkinoiden vakauden lisäämiseen tähtäävistä EU:n toimista. EU:ssa tarvitaan markkinoiden suurempaa avoimuutta, parempia valvontajärjestelmiä sekä tiiviimpää kansainvälisen tason yhteistyötä.
<P>
Eräs Lissabonin strategian perustavoitteista on edelleen investoiminen ihmisiin, tietoon, tutkimukseen ja uusiin teknologioihin. Luovuuteen ja tietoon perustuvasta yhteiskunnasta on tulossa yhä enenevässä määrin perusedellytys nykyaikaiselle Euroopalle. Pelkkään tietoon investoiminen ei kuitenkaan riitä. Tänä vuonna meillä on mahdollisuus keskustella syvällisesti siitä, minkälaiset yhtenäismarkkinat EU:ssa tarvitaan. Meidän on varmistettava, että ideoiden ja tiedon vapaalle liikkumiselle ei ole esteitä. Siksi haluaisimmekin lisätä Euroopan unionin neljään vapauteen kevään Eurooppa-neuvostossa vielä viidennen vapauden - tiedon vapaan liikkuvuuden - jossa on jo tapahtunut poikkeuksellista kehitystä. Sitä edistetään myös opiskelijoiden, tutkijoiden ja luennoitsijoiden paremmalla liikkuvuudella. EU:n sisämarkkinoiden etujen on oltava paremmin kuluttajien sekä pienten ja keskisuurten yritysten käytettävissä. Palvelujen ja innovaatioiden sisämarkkinoiden perustamisen nopean kehityksen jatkuminen on avain Euroopan unionin uudistusstrategian täytäntöönpanoon. Aiomme tehdä kaiken voitavamme, jotta energian sisämarkkinoiden vapauttaminen edistyisi. Toivon voivani puheenjohtajakautemme lopussa kertoa teille, että asiassa on päästy myönteiseen tulokseen. Toivomme onnistuvamme tarvittavien toimenpiteiden toteuttamisessa paremman, edullisemman ja luotettavamman energiantoimituksen varmistamiseksi kansalaisille ja yrityksille.
<P>
Arvoisat Euroopan parlamentin jäsenet, puhuttaessa EU:n tulevaisuudesta on syytä viitata yhä käynnissä olevaan laajentumisprosessiin. Laajentuminen on eräs Euroopan unionin menestyksekkäimmistä politiikoista. Euroopan komissio totesi vuonna 2006 tiedonannossaan ”Kaksi vuotta laajentumisesta - talouden menestystarina” vakuuttavasti, että tähän saakka suurimmasta, vuonna 2004 tapahtuneesta laajentumisesta oli hyötyä sekä vanhoille että uusille Euroopan unionin jäsenvaltioille.
<P>
Katsaus Euroopan karttaan vahvistaa, että laajentuminen on edelleen kesken. On ensisijaisen tärkeää, että prosessia jatketaan tehtyjen sitoumusten mukaisesti ja noudattaen perusperiaatteita, joihin kuuluu ensisijaisesti jäsenyysperusteiden täyttyminen. Puheenjohtajavaltio Slovenia pyrkii jatkamaan jäsenyysneuvotteluja Kroatian ja Turkin kanssa tältä pohjalta.
<P>
Länsi-Balkanin maat ovat oma lukunsa. Kun EU:n puheenjohtajana viimeksi toimi kyseiseen alueen rajanaapurina oleva maa, eli Kreikka, Länsi-Balkanin maiden liittymiselle luotiin perusta Thessalonikin toimintasuunnitelmassa. Mielestämme nyt, viisi vuotta myöhemmin, on aika vahvistaa ja koontaa näiden maiden mahdollisuudet liittyä EU:hun. Slovenia aikoo puheenjohtajan ominaisuudessaan tukea tätä kehitystä. On syytä korostaa, että emme pyri alentamaan liittymisperusteita tai käyttämään oikoteitä. Päinvastoin. Haluamme Euroopan unionin tukevan kyseisiä maita niiden uudistusprosesseissa aiempaa aktiivisemmin.
<P>
On syytä muistaa, että varma mahdollisuus EU-jäsenyyteen on olennainen kannustin tarvittavien muutosten ja uudistusten aikaansaamiseksi kyseisissä maissa. Toivomme siksi voivamme vahvistaa mahdollisuutta jäsenyyteen myös toteuttamalla eri alueilla siihen tähtääviä toimenpiteitä.
<P>
Kosovo sijaitsee Länsi-Balkanin ytimessä. Siitä tuli 1970-luvulla autonominen ja osa entisen Jugoslavian liittovaltiojärjestelmää. Kosovo oli käytännössä samassa asemassa kuin liittotasavallat. Miloševic poisti tämän aseman 15 vuotta myöhemmin ja yritti suorittaa etnisen puhdistuksen, jonka vasta kansainvälinen yhteisö onnistui pysäyttämään. Kansainvälisen yhteisön väliintulon jälkeen rauha palautettiin, mutta kysymys Kosovon asemasta jäi ratkaisematta.
<P>
Nykyään se on eräs vaativimmista Euroopan unionin kohtaamista haasteista. Olisi ilman muuta toivottavaa, että Kosovon kysymys voitaisiin ratkaista tavalla, jonka kumpikin osapuoli voisi täysin hyväksyä. Valitettavasti pitkittyneet neuvottelut osoittavat, että sellaisen ratkaisun löytäminen on mahdotonta. Lisäksi vaikuttaa epätodennäköiseltä, että asiasta päästäisiin lähitulevaisuudessa yhteisymmärrykseen YK:n turvallisuusneuvostossa.
<P>
Toisaalta me kaikki tiedämme, että mikäli asian selvittäminen edelleen viivästyy, tilanne saattaa muuttua huomattavasti epävakaammaksi suuressa osassa Länsi-Balkania. Se olisi pahin mahdollinen ratkaisu. Kosovon kysymys on ennen kaikkea eurooppalainen kysymys. Puheenjohtajavaltio Slovenia perustaa toimintansa joulukuun Eurooppa-neuvostossa tehtyihin päätöksiin. Meillä on perusta, jolle voimme rakentaa konsensuksemme, meillä on Euroopan unionin poliittinen päätös perustaa siviilioperaatio Kosovoon, ja olemme yhtä mieltä siitä, että Kosovon nykytilanne on kestämätön ja että Kosovon kysymys on ainutlaatuinen ongelma, jota ei voi verrata mihinkään muuhun tilanteeseen maailmassa. Puheenjohtajavaltio koordinoi näissä puitteissa ratkaisuja, jotka saavat Euroopan unionissa laajimman mahdollisen tuen ja samalla varmistavat pitkäaikaisen vakauden alueella.
<P>
Kosovo ei toki kuitenkaan ole Länsi-Balkanin ainoa merkittävä alue. Kaikki Länsi-Balkanin maat ovat tärkeitä Euroopalle ja Euroopan unionille. Alueella on enemmän merkitystä Slovenialle kuin useimmille muille Euroopan unionin jäsenvaltioille, koska se sijaitsee Slovenian välittömässä läheisyydessä ja koska Balkanin geopoliittinen muotoutuminen on yhä kesken kylmän sodan päättymisen jäljiltä. Toivomme, että tilanne saadaan onnellisesti päätökseen. Euroopan unioni kantaa siitä vastuun, sillä EU on tämän velkaa alueen kansoille ja kulttuureille. Alueen vakaudella on suuri merkitys koko Euroopan unionille, ja se on saavutettavissa ainoastaan eurooppalaisesta näkökulmasta.
<P>
Serbialla on ollut Länsi-Balkanilla perinteisesti tärkeä asema. Serbiaa on kannustettava sen tiellä Eurooppaan asianmukaisella lähestymistavalla väliaikaisesta kuohunnasta ja epävakaudesta huolimatta.
<P>
Entiselle Jugoslavian tasavallalle Makedonialle myönnettiin ehdokasmaan asema vuonna 2005, mutta jäsenyysneuvottelujen aloittamispäivämäärää ei ole vieläkään päätetty. Kyseinen valtio on toteuttanut useita menestyksekkäitä uudistuksia, mutta sen on yhä tehtävä myös muita uudistuksia, ja meidän tehtävämme on auttaa siinä. Se ei saa joutua kärsimään alueella vallitsevasta tilanteesta. Kosovon aseman mahdollisimman pikainen ratkeaminen on myös erittäin tärkeää maan sisäisen vakauden kannalta.
<P>
On syytä mainita myös Albania, jolla oli erityinen historiansa toisen maailmansodan jälkeen, mutta jota nykyään arvostetaan sen pyrkimyksistä alueen vakauden lisäämiseksi ja sen rakentavasta lähestymistavasta Kosovon tulevan aseman ratkaisemiseksi. Samaan luokkaan voidaan sijoittaa Montenegro, joka on myös toteuttanut uudistuksia Thessalonikin toimintasuunnitelmaan päästäkseen.
<P>
Daytonin rauhansopimuksessa päätetty Bosnia ja Hertsegovinan rakenne, maassa olevat kansainväliset joukot ja sisäpoliittinen epävakaus ovat osoittaneet meille viime kuukausina maan tarvitsevan erityishuomiota. Sen hyväksi on jo tehty paljon ja sen EU-jäsenyys saa yhä enemmän kannatusta, mutta silti se tarvitsee lisää tukea. Emme saa unohtaa pakolaisia, jotka eivät vieläkään ole päässeet palaamaan koteihinsa, sekä vakavia rikoksia, joista ei vieläkään ole annettu rangaistuksia. Rangaistusten antaminen näistä ihmisyyden vastaisista rikoksista sekä rauha ja sovinto ovat ensisijaisen tärkeitä Bosnia ja Hertsegovinan tulevaisuudelle Euroopassa.
<P>
On olemassa useita syitä vahvistaa yhteistyötä naapureidemme, strategisten kumppaneidemme ja muiden tahojen kanssa. Mainitsin tänään jo Euroopan unionin ulkorajat. Niiden ulkopuolella meillä on tärkeitä ja arvokkaita kumppaneita, jotka meidän on syytä ottaa voimakkaammin mukaan eri toimiin.
<P>
Euroopan naapuruuspolitiikka on tervetullut väline rajojemme ulkopuolelle ylettyvän vakauden ja vaurauden alueen vahvistamiseksi. Itäinen ja Välimeren ulottuvuus ovat yhtä tärkeitä. Ei pidä myöskään unohtaa Ukrainaa, Moldovaa, Etelä-Kaukasusta ja Pohjois-Afrikkaa. Tarvitsemme intensiivistä vuoropuhelua, ja uudet olosuhteet edellyttävät jatkuvasti uusia yhteistyömuotoja. Ne ovat erittäin tervetulleita.
<P>
Haluaisimme vahvistettavan Barcelonan prosessin ja Euro-Välimeri-kumppanuuden kaltaisia elimiä ja prosesseja. Emme tarvitse kahta samaa elintä tai EU:n toimielinten kanssa kilpailevia elimiä, jotka kattavat samanaikaisesti osan Euroopan unionista ja osan naapurialueesta. EU on kokonaisuus, ja ainoastaan kokonaisena se voi luoda riittävän tehokkaasti rauhaa, vakautta ja edistystä naapurialueilla ja niiden ulkopuolella.
<P>
Aiomme myös vahvistaa yhteistyötämme strategisten kumppaneidemme kanssa eri puolilla maailmaa. Järjestämme puheenjohtajakautemme aikana neljä huippukokousta: Yhdysvaltain, Venäjän federaation, Japanin sekä Latinalaisen Amerikan ja Karibian maiden kanssa. Ryhdymme yhteistyöhön Latinalaisen Amerikan ja Karibian valtioiden kanssa kestävän kehityksen luomiseksi sekä ilmastonmuutoksen ja köyhyyden torjumiseksi. Slovenia pyrkii puheenjohtajakaudellaan vahvistamaan ja mahdollisuuksien mukaan virallistamaan kumppanuutta ja yhteistyötä Venäjän federaation kanssa.
<P>
Slovenian puheenjohtajakaudella Euroopan unioni tarjoaa luotettavan tukensa Lähi-idän rauhaprosessille. EU tekee yhteistyötä Annapolisissa ja Pariisissa tehtyjen sitoumusten täyttämiseksi. Haluamme sekä israelilaisten että palestiinalaisten voivan elää turvallista, vapaata ja onnellista elämää ja sitoudumme siksi tukemaan kahden rauhanomaisen valtion rinnakkaiseloa.
<P>
Hyvät naiset ja herrat, Euroopan unionin on aika ottaa maailmassa haltuunsa uusi ja entistä vahvempi asema. EU siirtyi vuoteen 2008 mukanaan allekirjoitettu Lissabonin sopimus, laajentuneet euroalue ja Schengen-alue, vakaa talouskasvu, vakaa euro sekä yli kolme ja puoli miljoonaa uutta työpaikkaa enemmän kuin viime vuoden alussa. Siksi meillä on useita syitä johtaa Eurooppa-neuvostoa kunnianhimoisesti, optimistisesti ja - toivottavasti ranskalaiset ystäväni eivät pane tätä pahakseen - uusin visioin. Visioita tarvitaan aina. Jos ei osaa käyttää peräsintä, mikä tahansa tuulensuunta on väärä. Ja tuulia riittää, erityisesti muutoksen tuulia. Kuluneet kaksi vuosikymmentä eivät ole vaikuttaneet vain Eurooppaan, sillä koko maailma on muuttunut. Viime vuosina muutos on tapahtunut aiempaa nopeammin.
<P>
Kaikkia tapahtuneita muutoksia ei ole vielä täysin arvioitu. Intian ja Kiinan talouskasvusta on paljon puhuttavaa. Kuuntelin pääministeri Tony Blairin puheen, jonka hän piti tämän arvostetun parlamentin edessä Yhdistyneen kuningaskunnan puheenjohtajakauden alussa vuonna 2005. Hän viittasi kyseisiin muutoksiin ja uusien taloudellisten supervaltojen Intian ja Kiinan lisääntyvään vahvuuteen. Kyseiset kaksi maata allekirjoittivat muuten tällä viikolla kahdenväliset talous- ja kauppasopimukset. Uudet toimijat investoivat nopeasti tietoon, tutkimukseen ja kehitykseen sekä parantavat kilpailukykyään. On ihan oikea päätelmä, että Euroopan unionin on pakko harkita asiaa uudelleen ja toteuttaa toimenpiteitä varmistaakseen, että sen kilpailukyky ei heikenny. Olemme viime vuosina luetelleet kaikki puutteemme ja keskustelleet toimenpiteistä niiden korjaamiseksi. Useita noista toimenpiteistä on toteutettu, joitakin valitettavasti ei. Tarkoituksenani ei kuitenkaan enää ollut puhua Lissabonin strategiasta juontuvista tavoitteista ja velvoitteista.
<P>
Lopuksi on todettava, että ei riitä, että Euroopan unionin kohtaamiin maailmanlaajuisiin muutoksiin etsitään ratkaisua ainoastaan kilpailukyvystä ja terrorismin torjumisesta. Ne ovat oikeanlaisia keinoja, mutta eivät yksin riitä.
<P>
Euroopan unioni kohtaa maailmanlaajuisella tasolla seuraavat tärkeät haasteet, joihin sen on ennen pitkää löydettävä uusia ratkaisuja jo kuultujen lisäksi.
<P>
Haasteista ensimmäinen on YK:n uudistaminen ja uuden maailmanjärjestyksen luominen. Euroopan unioni voi olla tässä uudistuksessa merkittävässä asemassa.
<P>
Toinen haaste on köyhyyden torjuminen. Se on eräs etusijalla olevista haasteista. Euroopan unionin antama kansainvälinen kehitysapu on merkittävää, mutta sitä ei aina käytetä tehokkaasti. Se olisi kohdennettava tehokkaammin, mikä onnistuisi tekemällä kaksi muutosta: ensinnäkin sen painopisteen olisi oltava koulutuksessa eli koulutuksen tasoa olisi parannettava köyhissä yhteiskunnissa, ja toiseksi olisi ostettava ruokaa ja muita tuotteita, jotka lahjoitettaisiin kehitysapuna avun saajamaihin ja -alueille. Tämä on ainoa keino vahvistaa maiden maataloutta ja taloutta tehokkaasti ja pitkäaikaisesti sekä kitkeä köyhyyden syyt. Kansainvälisessä kehitysavussa sana ”kilpailukyky” on korvattava sanalla ”yhteistyö”. Meidän olisi saatava uutta pontta siitä tosiasiasta, että kehitysmaat kehittyvät ja köyhistä on tulossa rikkaampia. Mitä enemmän maat kehittyvät, sitä enemmän ne pystyvät auttamaan köyhyyden torjumisessa.
<P>
Kolmas haaste on ilmastonmuutoksen torjuminen. Eurooppa-neuvoston viime vuonna tekemien päätelmien myötä Euroopan unionista tuli entistäkin luotettavampi maailmanlaajuinen johtaja, jonka vaikutusvalta on kasvanut. Meidän on säilytettävä tämä asema. Onnistumme siinä myös vakuuttamalla kansainvälisten kumppaneidemme kanssa käymissämme neuvotteluissa, että sisäisesti soveltamiamme perusteita sovelletaan myös ulkoisesti jaettaessa vastuuta ilmastonmuutoksen torjumisessa.
<P>
Neljäs haaste on luonnollisesti kulttuurienvälinen vuoropuhelu. Sitä tarvitaan enemmän kuin koskaan aikaisemmin. Maailmanrauhan ehtoja ja ratkaisua nykyaikaisen maailman suurimpaan turvallisuusuhkaan ei voida löytää pitkällä aikavälillä ilman kulttuurienvälistä vuoropuhelua. Siksi onkin ilahduttavaa, että Euroopan unioni painottaa vuonna 2008 kulttuurienvälisen vuoropuhelun merkitystä. Myös se on ilahduttavaa, että Euroopan parlamentin puhemies osallistui kuukauden alussa Ljubljanassa pidettyyn avajaisseremoniaan ja että Euroopan parlamentti aikoo järjestää useita tärkeitä asiaa koskevia tapahtumia. Näin parlamentti myötävaikuttaa merkittävästi tietoisuuden lisääntymiseen vuoropuhelun tarpeesta sekä auttaa meitä ottamaan edistysaskelia.
<P>
Ajoittain kuulee sanottavan, että edellä mainitut asiat eivät kuulu Euroopan unionin todellisiin painopisteisiin ja että meidän olisi keskityttävä unionin sisäisiin kysymyksiin. Olen kuitenkin vakuuttunut siitä, että tämä näkökulma on liian kapea, koska rauhan ja turvallisuuden varmistaminen kansalaisille, vakaan ja varman energiantoimituksen takaaminen sekä Euroopan unioniin kohdistuvan siirtolaispaineen hallinta riippuvat suurelta osin siitä, miten ratkaisemme mainitsemani neljä kysymystä tulevaisuudessa ja miten Euroopan unioni hoitaa laajentunutta rooliaan ja vaikutusvaltaansa maailmassa.
<P>
Mitä paremmin Euroopan unioni onnistuu näissä kysymyksissä maailmanlaajuisen toimijan roolissaan, sitä paremmin se voi taata kansalaisilleen rauhallisen ja turvallisen elämän sekä vakaan taloudellisen ja yhteiskunnallisen kehityksen.
<P>
Hyvät naiset ja herrat, saanen päättää puheenvuoroni vakuuttaen, että Slovenia ottaa, tai on ottanut, tämän tehtävän vastaan vastuuntuntoisesti ja kolmen vuoden intensiivisten valmistelujen jälkeen. Puheenjohtajakautemme ei ehkä ole yhtä laaja-alainen kuin Ranskan tai yhtä näkyvä kuin Saksan, eikä virkamiehillämme ehkä ole yhtä pitkiä ja erinomaisia perinteitä kuin Isossa-Britanniassa. Saatamme tehdä virheitä tai sanoa asioita liian suoraan tai naiivisti. Lupaamme joka tapauksessa toimia vastuullisesti ja keskittyä olennaisiin kysymyksiin. Tarkoituksenamme ei ole kilpailla huomiosta. Se ei ole meille tärkeää. Muistamme vielä lähtökohtamme 20 vuotta sitten, kun Sloveniaa väheksyttiin monella taholla. Tiesimme, mitä meidän pitää tehdä menestyäksemme ja päästäksemme tähän pisteeseen.
<P>
Suurin toiveemme on, että luomme kuukausi kuukaudelta entistä tyytyväisempiä eurooppalaisia, jotta kuka tahansa, jolta jonain kauniina päivänä kysytään missä tahansa Euroopan kaupungissa, onko tämä huolissaan Euroopan unionin tulevaisuudesta, vastaa: ”Minulle Euroopan tulevaisuus on tärkeä, koska tiedän Euroopan pitävän huolta minusta.”
<P>
Hyvät naiset ja herrat, emme ehkä vielä ole saavuttaneet sitä pistettä, mutta se ei ole enää kaukana ja olemme selvästi oikealla tiellä. Kiitos.
<P>
(Suosionosoituksia)
<SPEAKER ID="008" NAME="Puhemies">
Kiitokset neuvoston puheenjohtajalle pääministeri Janšalle. On hienoa, että Slovenia toimii nyt puheenjohtajana. Poliittisten ryhmien puheenjohtajat pitävät pian puheenvuoronsa, mutta voin sanoa koko Euroopan parlamentin puolesta, että se seisoo Slovenian rinnalla luotaessa menestyvää Euroopan unionia ja että olemme siksi vakuuttuneita siitä, että Slovenian puheenjohtajakaudesta tulee erittäin onnistunut.
<P>
Nyt pyytäisin komission puheenjohtajaa pitämään puheenvuoronsa.
<SPEAKER ID="009" NAME="José Manuel Barroso">
komission puheenjohtaja. - Arvoisa puhemies, arvoisa pääministeri, hyvät parlamentin jäsenet, ensimmäiseksi haluan puhutella puheenjohtajavaltio Sloveniaa. Kyseessä on todellakin ensimmäinen kerta, kun viimeisimmässä laajentumisessa unioniin liittynyt jäsenvaltio on ottanut hoitaakseen tämän suuren vastuun. Slovenia on erinomainen esimerkki laajentumisen onnistumisesta. Se otti ensimmäisenä maana käyttöön euron.
<P>
Slovenian esimerkki osoittaa, että vuosina 2004 ja 2007 Euroopan unioniin liittyneet valtiot ovat nyt Euroopan yhdentymisen keskipisteessä. Se osoittaa myös Slovenian nauttivan suurta luottamusta Euroopassa. Aion tukea pääministeri Janšaa kaikin tavoin tärkeässä tehtävässä Eurooppa-neuvoston puheenjohtajana seuraavien kuuden kuukauden aikana. Te, pääministeri ja hyvä ystävä, muodostatte maanne kanssa symbolin pyrkimykselle vapauteen, joka on eräs Euroopan perusarvoista. Kiitos myös, että muistutitte Schengen-alueen laajentumisen juhlallisuuksista. Olin hyvin liikuttunut ollessani teidän ja monien muiden kanssa Slovenian ja Italian välisellä rajalla. Mieleeni painuivat tuolloin lausumanne sanat. Muistutitte meitä siitä, että 20 vuotta sitten samalla paikalla Jugoslavian armeija tappoi vapauteen pyrkiviä ihmisiä, ihmisiä, jotka yrittivät päästä Italiaan ja Euroopan unioniin.
<P>
Matkani pääministeri Sócratesin ja Eurooppa-neuvoston puheenjohtajan kanssa oli vaikuttava. Vierailimme joulukuun lopussa Saksassa, Puolassa ja Tšekissä ja lisäksi kävimme Viron ja Suomen sekä Slovakian, Unkarin ja Itävallan rajoilla ja näimme lukemattomien ihmisten kasvoilta kuvastuvat tunteet.
<P>
Meidän on tärkeää muistuttaa itseämme saavuttamastamme tilanteesta. Pääministeri Janša, äskeisen puheenne kuunteleminen vahvisti entisestään uskoani siihen, että Euroopan rauhan ja demokratian puitteissa yhdistänyt laajentuminen vuosina 2004-2007 on eräs Euroopan historian mittavimmista saavutuksista, ja meidän tulisi olla siitä ylpeitä.
<P>
Komissio tekee puheenjohtajavaltio Slovenian kanssa tiivistä yhteistyötä ohjelman painopisteissä, joihin kuuluvat Länsi-Balkanin ja erityisesti Kosovon ja Bosnian vakauden lisäksi laajentuminen, Euroopan naapuruuspolitiikka, turvapaikka- ja maahanmuuttoasiat, yhteistyö strategisten kumppanien kanssa sekä kulttuurienvälinen vuoropuhelu.
<P>
Haluaisin keskittyä kolmeen kysymykseen, jotka liittyvät läheisesti omaan vastuualueeseemme. Käsittelen kolmea painopistettä, jotka ovat Lissabonin sopimus, energian ja ilmastonmuutoksen lakipaketti sekä uudistettu Lissabonin strategia.
<P>
Euroopan unioni on vuoden 2007 jäljiltä hyvällä mallilla. Uudistussopimuksen tekemiseen johtanut kehitys täytti odotuksemme. Unioni seurasi komission toukokuussa 2006 esittelemää tiekarttaa: ensin Berliinin julistus, jolla juhlistettiin Rooman sopimuksen 50-vuotispäivää ja linjattiin unionin tulevaisuudennäkymät, sitten kesäkuun Eurooppa-neuvosto, jossa sovittiin - Saksan toimiessa puheenjohtajana - hallitustenvälisen konferenssin tarkasta valtuutuksesta, ja lopuksi Lissabonin sopimuksen allekirjoittaminen joulukuussa.
<P>
Sopimukseen pääseminen osoitti, että jäsenvaltioiden ja unionin toimielinten välillä vallitsee merkittävä yhteisymmärrys.
<P>
Laadimme uskottavan ja tasapainoisen sopimuksen ja uskon sen luovan tukevan perustan tulevaisuudelle. Olemme välttyneet suurelta osin aiemmissa toimielimiä koskevissa keskusteluissa ilmenneiltä kiistoilta ja erimielisyyksiltä. Tämän ansiosta unioni on voimissaan ja voi varmistaa saavuttavansa tämän vuoden poliittiset tavoitteet. Tämän vuoden tärkein poliittinen tavoite on Lissabonin sopimuksen onnistunut ratifiointi. Kehotan kaikkia jäsenvaltioita toimimaan ripeästi ja päättäväisesti sopimuksen ratifioinnin varmistamiseksi.
<P>
Ensi viikolla komissio hyväksyy ilmastonmuutosta ja uusiutuvia energiamuotoja koskevan lakipaketin. Ehdotuksissamme vastataan valtion- ja hallitusten päämiesten viime vuoden kevään Eurooppa-neuvostossa asettamiin haasteisiin, joissa vaaditaan tarkkoja ja oikeudellisesti sitovia tavoitteita.
<P>
Komissio toimii nyt saamansa valtuutuksen mukaisesti. On erittäin ilahduttavaa huomata, että tämä on etusijalla sekä neuvoston puheenjohtajavaltio Slovenian että parlamentin suunnitelmissa. Meidän on tehtävä lujasti töitä, jotta lakipaketti saataisiin hyväksyttyä vuoden 2008 loppuun mennessä. Pakettimme täydentää viime vuonna esiteltyjä energian sisämarkkinoita koskevia ehdotuksia. Eurooppalaiset energiamarkkinat tarjoavat kansalaisille enemmän vaihtoehtoja ja edullisemmat hinnat. Euroopan unionin on olennaisen tärkeää vastata energia-alan kolmeen keskeiseen haasteeseen, jotka ovat kilpailukyky, kestävyys ja toimitusvarmuus.
<P>
Meille oli alusta alkaen selvää, että Euroopan muuttaminen alhaisten hiilidioksidipäästöjen taloudeksi ei olisi helppo tehtävä. Nyt on kuitenkin aika suhtautua tekemäämme sitoumukseen vakavasti, vastuuntuntoisesti ja johdonmukaisesti. Komissio soveltaa jäsenvaltioilta edellytettäviin ponnistuksiin tasapainotettua lähestymistapaa. Jäsenvaltiot aloittavat eri lähtökohdista, niissä vallitsevat erilaiset olosuhteet ja osa niistä pystyy rahoittamaan sijoituksensa muita paremmin. Meidän on myös minimoitava EU:n teollisuuden sopeuttamiskustannukset ja käsiteltävä energiavaltaisten teollisuudenalojen kohtaamia haasteita. Komissio on täysin tietoinen tästä kaikesta, ja se käy ilmi myös tulevista ehdotuksistamme.
<P>
Emme kuitenkaan missään tapauksessa aio vaarantaa Euroopan etua, jonka mukaista on toimia johtajana maailmanlaajuisissa ponnisteluissa ilmastonmuutoksen torjumiseksi, varmistaa energian toimitusvarmuus ja luoda alueemme talouksille kilpailuetu. Sekä kansainvälinen uskottavuutemme että uskottavuutemme EU-kansalaisten silmissä riippuu maaliskuussa 2007 asetettujen tavoitteiden toteutumisesta.
<P>
Balin kokous oli menestys, sillä siellä laadittiin sopimuksen tiekartta, mutta ensi viikolla esiteltävä pakettimme on selkeä osoitus halustamme ryhtyä toimeen.
<P>
Energian ja ilmastonmuutoksen lakipakettia olisi pidettävä Euroopalle taloudellisena mahdollisuutena. Se tulee kannustamaan innovaatioihin ja lisäämään kilpailukykyä. Olisi virhe asettaa vastakkain ilmastonmuutoksen torjunta ja EU:n teollisuudenalojen kilpailukyky. Unionin on toimittava ilmastonmuutoksen vastaisten toimien maailmanlaajuisena johtajana ja Euroopan teollisuudenalojen on pysyttävä edelleen maailman huipulla. Samalla luomme uusia markkinoita ja uusia työpaikkoja ja voimme hyötyä ensimmäisen markkinoille tulijan asemasta useilla aloilla.
<P>
Pitää paikkansa, että paketin tavoitteena on tehdä Euroopasta ympäristöystävällisempi, mutta lisäksi myös teollisuusystävällisempi, työystävällisempi ja kuluttajaystävällisempi Eurooppa. Tässä aloitteessa kaikki voittavat.
<P>
Kolme vuotta vuonna 2005 tapahtuneen käynnistymisensä jälkeen kasvun ja työllisyyden Lissabonin strategia on edelleen voimissaan. Se on lisännyt Euroopan talouden suorituskykyä ja erityisesti auttanut luomaan kuusi ja puoli miljoonaa uutta työpaikkaa viimeisten kahden vuoden aikana.
<P>
Odotamme luotavan vuoteen 2009 mennessä viisi miljoonaa uutta työpaikkaa. Rakenneuudistukset tukevat myös talouskasvua ja parantavat näkymiä Euroopan pitkäaikaiselle vauraudelle. Nämä ovat rohkaisevia saavutuksia.
<P>
Seuraavan Lissabonin kierroksen alkaessa kevään Eurooppa-neuvostossa on tehtävä kunnianhimoisia päätöksiä muun muassa tutkimuksen, innovaation, elinkeinoelämän, ammattitaidon ja työvoiman pätevyyden alalla.
<P>
Komissio tekee ehdotuksia viidennen vapauden eli tiedon vapaan liikkuvuuden toteuttamiseksi Euroopassa, jotta innovointi nopeutuisi ja olisi yhä useamman eurooppalaisen ulottuvilla.
<P>
Tarvitsemme myös pienyrityksiä koskevan eurooppalaisen säädöksen, jolla tuetaan pienten ja keskisuurten yritysten kasvua. Pienet ja keskisuuret yritykset luovat yhdeksän kymmenestä työpaikasta. Tämä aihe on komission painopistealueena vuonna 2008.
<P>
Eurooppa tarvitsee viimeisimpänä mutta ei vähäisimpänä aktiivisen työllisyyspolitiikan, jonka ansiosta ihmiset voivat hyödyntää mahdollisuuksiaan ja varmistaa työllistymisensä. Ihmisiin investoiminen on varmin keino vakuuttaa kansalaisillemme, että heille riittää töitä työpaikan vaihtumisesta huolimatta. Vauraus on mahdollistettava harvojen tai enemmistön sijaan kaikille. Tämän vuoksi ihmisiin investoiminen ja työmarkkinoiden uudistaminen muodostavat edelleen yhden uuden Lissabonin kierroksen neljästä painopistealueesta.
<P>
Meidän on edistettävä eurooppalaisten yrittäjähenkeä, sillä työpaikkojen luominen, innovointi ja kilpailukyky ovat Euroopan menestyksen avain. Vuosien 2008 ja 2009 talouskasvuennusteissa optimismi on jo hieman vähentynyt, ja näihin merkkeihin on syytä suhtautua vakavasti. Tiedämme, että tähän on syynä Atlantin toiselta puolelta tuleva taloudellinen epävakaisuus.
<P>
Meidän on kuitenkin vältettävä kielteisiä keskusteluja. Taloutemme on vakaalla pohjalla. Talouden laskusuhdanne saattaisi heikentää valmiutta taloudellisten ja sosiaalisten uudistusten edistämiseen. Reaktio on luonnollinen, mutta siihen ei ole kuitenkaan aiempien kokemusten perusteella syytä.
<P>
Maailmanlaajuinen kilpailu ja kansalaistemme hyvinvointi edellyttävät, että Euroopan uudistusprosessia jatketaan talouden kilpailukyvyn lisäämiseksi. Tämä on ainoa tapa säilyttää eurooppalainen sosiaalisen yhteenkuuluvuuden malli.
<P>
Eräs vuoden 2007 menestyksen avaimista oli komission kyky tehdä yhteistyötä parlamentin ja neuvoston kanssa. Ilman tätä kumppanuuden lähestymistapaa emme olisi koskaan päässeet yhteisymmärrykseen Lissabonin sopimuksesta tai saaneet ratkaistua Euroopan teknologiainstituutin ja Galileon kaltaisia vaikeita kysymyksiä.
<P>
Parlamentin, neuvoston puheenjohtajavaltio Slovenian ja komission välisellä kolmen tahon yhteistyöllä on ratkaiseva merkitys vuonna 2008. Ratifioidun sopimuksen, hyväksytyn energiaa ja ilmastonmuutosta koskevan lakipaketin sekä toteutettavan kasvun ja työllisyyden Lissabonin strategian ansiosta Eurooppa voi vuonna 2009 kohdata tulevaisuutensa hyvin valmistautuneena ja luottavaisin mielin.
<P>
Lopuksi haluaisin kiittää puhemies Pötteringiä onnitteluista komission ensimmäisen kokoontumisen 50-vuotispäivän johdosta. Tämän toimielimen vuonna 1958 alkanut matka on todellakin ollut pitkä. Euroopan komissio on ollut Euroopan yhdentymisprosessin keskipisteessä dynaamisuuden ja kunnianhimon lähteenä kaikille, jotka uskovat hankkeeseen nimeltä Eurooppa. Olen ylpeä saadessani johtaa tätä toimielintä 2000-luvun alussa kohdatessamme uusia haasteita ja joutuessamme etsimään uusia ratkaisuja.
<P>
Euroopan komissio pysyy uskollisena Walter Hallsteinille ja muille komission perustajille, jotka 50 vuotta sitten käynnistivät tämän toimielimen toiminnan yhteisen hankkeemme keskeiseksi osaksi. Edistämme edelleen yhteistyössä parlamentin ja neuvoston kanssa yhteisiä tavoitteitamme, joihin kuuluvat vahva ja avoin Eurooppa sekä vapauden, vaurauden ja yhteisvastuun Eurooppa. Olemme vakuuttuneita siitä, että yhteistyössä puheenjohtajavaltio Slovenian ja pääministeri Janšan kanssa voimme pian esitellä kansalaisille konkreettisia tuloksia.
<SPEAKER ID="010" NAME="Puhemies">
Kiitokset komission puheenjohtajalle. Lainaan Walter Hallsteinin 16. tammikuuta 1958 komission jäsenille osoitettuja sanoja: ”Työnne tulee kantamaan hedelmää, mutta ainoastaan, jos teette tiivistä yhteistyötä muiden elinten, erityisesti ministerineuvoston ja edustajakokouksen kanssa”. Lainaus päättyy.
<P>
Nykyään muodostamme Euroopan parlamentin, ja vuonna 1958 sanottu pätee myös vuonna 2008. Ei ole epäilystäkään siitä, etteikö EU:n toimielinten työskentely olisi hedelmällistä niiden tehdessä yhteistyötä.
<SPEAKER ID="011" NAME="Joseph Daul">
PPE-DE-ryhmän puolesta. - (FR) Arvoisa puhemies, arvoisa Eurooppa-neuvoston puheenjohtaja, arvoisa komission puheenjohtaja, hyvät naiset ja herrat, on hyvä, että Euroopan kansanpuolueen (kristillisdemokraatit) ja Euroopan demokraattien ryhmä haluaa vuonna 2008 puheenjohtajavaltio Slovenian tapaan työskennellä tehokkaasti ja puuttua kansalaistensa huolenaiheisiin.
<P>
Pääministeri Janšan kotimaa Slovenia on selvästi tehokkaasti toimiva valtio. Tämän todistavat makrotalouden indikaattorit ja poliittisen keskustelun luonne. Slovenialaiset yrittävät saada kaikki tuntemaan itsensä tervetulleiksi Eurooppaan.
<P>
Slovenia on eräs tehokkaimmista Lissabonin tavoitteiden täyttäjistä. Matkallaan kohti EU:n jäsenyyttä ja vuonna 2004 tapahtuneen liittymisensä jälkeen Slovenia on menestynyt useissa asioissa.
<P>
Slovenia on onnistunut tekemään kymmenessä vuodessa sen, minkä me olemme lähes saavuttaneet 50 vuodessa, siirtyen samalla sosialismista markkinatalouteen yhteiskuntaa kuitenkaan hajottamatta.
<P>
Vahva yksityistetty talous, vakaa inflaatio, nousevat palkat, suhteellisen matala työttömyysaste ja ennen kaikkea vahva valuutta olivat seikkoja, joiden ansiosta Slovenia pystyi liittymään euroalueeseen vuonna 2007. Maa liittyi myös Schengen-alueeseen ja on ensimmäinen EU:n puheenjohtajana toimiva uusi jäsenvaltio.
<P>
Slovenian puheenjohtajuus on kiistaton merkki uusien jäsenvaltioiden integroitumisesta Euroopan unioniin. Ottamalla vastuun Lissabonin sopimuksen ratifiointiprosessin valvonnasta, ohjaamalla 27 jäsenvaltion ponnisteluja energiaa ja ilmastonmuutosta sekä kasvua ja työllisyyttä koskeviin haasteisiin vastaamiseksi, jatkamalla Länsi-Balkanin yhdistämisprosessia sekä edistämällä aloittein Euroopan kulttuurienvälisen vuoropuhelun teemavuotta, joka tarjoaa mahdollisuuden vahvistaa avoimuuden, suvaitsevuuden ja vuoropuhelun arvoja, jotka ovat Eurooppa-hankkeen keskipisteessä, puheenjohtajavaltio Slovenia osoittaa, että vuonna 2004 unioniin liittyneet valtiot tuntevat sekä EU:n toimielinasiat että sen sisäisen toiminnan ja tavan, jolla EU puolustaa etujaan kansainvälisellä tasolla.
<P>
Arvoisa neuvoston puheenjohtaja, PPE-DE-ryhmä tukee teitä painopisteiksi asettamienne tavoitteiden saavuttamisessa. Euroopan tulevaisuus ratkeaa Lissabonin sopimuksen tullessa voimaan. Tehokkuus on ensisijaisen tärkeää, mikäli sopimus aiotaan saada ratifioitua niin, että uudet välineet ovat käytettävissä vuonna 2009 pidettäviin Euroopan parlamentin vaaleihin mennessä. Ryhmämme tukee myös ponnistelujanne Lissabonin strategian uuden kierroksen käynnistämiseksi ja Euroopan vauraan, oikeudenmukaisen ja ympäristöystävällisen tulevaisuuden takaamiseksi sekä sen varmistamiseksi, että EU:n talous pystyy hyötymään globalisaation tarjoamista mahdollisuuksista.
<P>
Jotta EU voisi luoda edulliset olosuhteet yhteiskunnalliselle kasvulle, valjastaa tiedon ja innovaation kasvun edistäjiksi sekä löytää vastaukset väestörakennetta, energiahuoltoa ja ilmastonmuutosta koskeviin haasteisiin, sen on oltava johtavassa asemassa käydessään kansainvälisten kumppaniensa kanssa keskusteluja Kioton jälkeisestä järjestelmästä.
<P>
Arvoisa Eurooppa-neuvoston puheenjohtaja, tuemme pyrkimyksiänne edistää Balkanin ja mahdollisesti Euroopan unioniin liittyvän Länsi-Balkanin vakautta ja yhteistyötä, koska niillä on merkitystä koko EU:n turvallisuudelle ja hyvinvoinnille.
<P>
EU:n ja puheenjohtajavaltion on molempien tehtävä osuutensa Kosovon aseman ratkaisemiseksi. Slovenian Euroopassa usein omaksumasta idän ja lännen välisestä historiallisesta ja maantieteellisestä välittäjäroolista on etua sekä EU:lle että sen jäsenvaltioille. Slovenia on maanosamme historiaa muokanneiden vaikutteiden risteyksessä ihmisten, tavaroiden ja erilaisten kulttuurivirtausten läpikulkupaikka. Se on eri kulttuurien, uskontojen ja hengellisten perinteiden välisen vuoropuhelun ihanteellinen edistäjä Euroopan kulttuurienvälisen vuoropuhelun teemavuonna.
<P>
Arvoisa puhemies, arvoisa Eurooppa-neuvoston puheenjohtaja, hyvät naiset ja herrat, PPE-DE-ryhmän puolesta voin sanoa odottavani Euroopan olevan vuonna 2008 tehokas ja menestyvä. Kuten sanoitte, EU:n puheenjohtajuus on varmasti suuri haaste Slovenian kaltaiselle maalle etenkin sen inhimillisten voimavarojen ja hallintokoneiston koon kannalta. Arvoisa Eurooppa-neuvoston puheenjohtaja, muut EU:n jäsenvaltiot, esimerkiksi Luxemburg ja Itävalta, ovat kuitenkin osoittaneet useita kertoja, että EU:n vakuuttavuus, perinteet ja tehokkuus eivät ole kiinni maiden koosta.
<P>
Toivotan puheenjohtajavaltio Slovenialle hyvää puheenjohtajakautta.
<P>
(Suosionosoituksia)
<SPEAKER ID="012" NAME="Martin Schulz">
PSE-ryhmän puolesta. - (DE) Arvoisa puhemies, hyvät naiset ja herrat, haluaisin toistaa teille, pääministeri, ryhmäni puolesta Ljubljanassa kahteen eri otteeseen lausumani sanat: Euroopan parlamentin sosiaalidemokraattinen ryhmä on valmis tukemaan puheenjohtajakauttanne kaikin mahdollisin tavoin. Kuten sanoitte, kyseessä on historiallinen puheenjohtajakausi. Se, että puheenjohtajana toimii kommunistidiktatuurista selviytynyt valtio, jonka pääministeri oli yksi diktatuurin uhreista, ansaitsee kaikkien demokraattien tuen. Se myös avaa mahdollisuuden voittaa takaisin ihmisten sydämet, koska puheenjohtajakauden ansiosta me parlamentin jäsenet samoin kuin muu Eurooppa voimme jälleen kerran osoittaa, että muutokset ovat mahdollisia ja että pitkällä aikavälillä vapaus ja demokratia voittavat aina.
<P>
Maanne on osoittanut myös sen, että diktatuurit eivät ole pitkäikäisiä. Ne saattavat pysyä pystyssä kymmenen, kolmekymmentä tai sata vuotta, mutta lopulta demokratia aina voittaa, mikä on myönteinen merkki.
<P>
Pitämänne esittely on asiallisuudessaan erittäin virkistävä ja suuntaa-antava koko vuodelle. En tiedä, mitä vuoden toisella puoliskolla tapahtuu, mutta olemme joka tapauksessa keskustelleet tänään politiikasta, mikä on erittäin myönteistä.
<P>
Se, että tänään on keskusteltu henkilökohtaisten asioiden sijaan enemmän politiikasta, saattaa olla ensimmäinen ero kuluvan vuoden toiseen puoliskoon verrattuna. On kuitenkin huolestuttavaa, että joitakin eroja on jo löytynyt. Eräs ero, jota haluaisin täsmentää on se, että Euroopan unionin laajentuminen ei tosiaankaan vielä ole päättynyt. Kyllä, Euroopan unionin laajentumisesta käydään parhaillaan neuvotteluja. Kyllä, neuvotteluja käydään sekä Makedonian, Kroatian että Turkin kanssa.
<P>
Kerroitte pyrkivänne neuvottelemaan Turkin kanssa liittymisestä EU:hun. Vuoden 2008 toisen puoliskon puheenjohtaja ei kuitenkaan kannata ajatusta. Me haluamme neuvoston tuovan asiaan selvyyttä. Pyritäänkö Turkin kanssa tällä hetkellä käytävissä neuvotteluissa jäsenyyteen vai ei? Tämä on eräs tärkeimmistä asioista, jotka teidän on selvitettävä troikassa neuvoston puheenjohtajuuskaudellanne parhaanne mukaan.
<P>
Toinen ero on - olemme kuunnelleet puhettanne hyvin tarkkaavaisesti - että katsotte EU:n elinten olevan riittävän vahvoja selviämään naapuruuspolitiikasta omin voimin. Hyvin sanottu. Torjuitte näin selkeästi teitä seuraavan Eurooppa-neuvoston puheenjohtajan ehdotuksen erillisistä Välimeren unionin elimistä. Myös tässä seisomme takananne.
<P>
(Suosionosoituksia)
<P>
Neuvostossa tulee siis todennäköisesti olemaan erimielisyyksiä, mutta voitte luottaa sosiaalidemokraattisen ryhmän olevan puolellanne, pääministeri Janša.
<P>
Neuvoston puheenjohtaja puhui myös Schengen-alueen rajojen avaamisesta. Myös tämä on tärkeä huomio, kiitos niiden suurten mahdollisuuksien tunnustamisesta, joita liikkumisen vapaus tarjoaa kansalaisillemme. Kiitän Sloveniaa myös siitä, että vaikka maalla on vaikea historia, se katsoo tämän tarjoavan kansalle mahdollisuuden vapauteen. Samalla se osoittaa vastustuksensa Euroopan äärioikeistolle, joka käyttää näitä vapauksia pelon luomiseen Euroopassa ja saa ihmiset pelkäämään arvaamattomia tapahtumia sen sijaan, että heille kerrottaisiin vapauden mukanaan tuomista mahdollisuuksista.
<P>
(Suosionosoituksia)
<P>
Minulla olisi pyyntö komission puheenjohtajalle. Nokian siirtyminen ulkomaille kuohuttaa parhaillaan Saksaa. Sanoitte äsken, että Euroopan talouden vahvuus on pienissä ja keskisuurissa yrityksissä. Se pitää paikkansa, mutta myös teollisuudessa on valtavasti työpaikkoja. Kotimaassani Nordrhein-Westfalenin talousministeri väittää, että Nokian siirtyminen Saksan Bochumista Romaniaan rahoitettaisiin EU:n varoilla. En usko näin olevan, mutta voisitteko kuitenkin tarkistaa asian ja kertoa, että näin ei ole. Tällaiset katkerat puheet vain lisäävät vettä Euroopan yhdentymisen vastustajien myllyyn, vaikka ne eivät olisikaan totta. Siksi asian selvittäminen on erittäin tärkeää.
<P>
(Suosionosoituksia)
<P>
Vielä yksi huomio Euroopan parlamentin puhemiehelle ja komission puheenjohtajalle. Walter Hallstein oli todellakin hieno mies. Hän sai suuria aikaan yhtenä Euroopan unionin perustajista ja komission puheenjohtajana. Hallsteinin perintöä vaalivat tahot ovat kuitenkin nyt, 50 vuotta myöhemmin, jo etääntyneet hänen luomistaan perusteista, mikä on nähtävissä teistä. Walter Hallstein oli Turkin EU-jäsenyyden äänekäs puolestapuhuja. Te, samoin kuin kolleganne, vaikutatte olevan epäileväisempiä asian suhteen. Näin ollen voidaan sanoa, että Walter Hallstein todellakin oli suuri eurooppalainen.
<P>
(Suosionosoituksia)
<SPEAKER ID="013" NAME="Puhemies">
Paljon kiitoksia kollegalleni Martin Schulzille. Parlamentin käytäntöjen vuoksi puhemiehen on mahdotonta tai ainakin epätavallista vastata ryhmäpuheenjohtajien esittämiin leikkimielisiin kommentteihin. Toisessa asemassa olisin mielelläni vastannut tähän, mutta olen kiitollinen Walter Hallsteinia koskevista ystävällisistä sanoista.
<SPEAKER ID="014" NAME="Graham Watson">
ALDE-ryhmän puolesta. - Arvoisa puhemies, haluaisin sanoa pari sanaa pääministeri Janšalle. Arvoisa puheenjohtaja, ryhmälläni on teille yksinkertainen viesti: ”Eurooppa odottaa”. Se odottaa vuoden 2008 olevan edistyksen vuosi. Odotamme edistyksen alkavan välittömästi. Odotamme myös, että pystytte puheenjohtajana vastaamaan tähän haasteeseen.
<P>
En epäile hetkeäkään, ettettekö pystyisi siihen. Eikö kyseessä ollutkin ärhäkkä slovenialainen, joka nousi mahtavaa imperiumia vastaan julistaen: ”Kaikki tiet eivät johda Roomaan!” Ne eivät johda myöskään Pariisiin, eikä nyt ole alkamassa Ranskan puheenjohtajakausi. Tämä on historiallinen ensimmäinen puheenjohtajakausi unioniin vuonna 2004 liittyneille maille.
<P>
Arvoisa puheenjohtaja, maanne on pieni mutta urhea, ja tiedämme Euroopan daavidien puheenjohtajakausien olevan usein goljatien puheenjohtajakausia onnistuneempia. Puheenjohtajakautenne ohjelmassa hillitty tavoitteellisuus yhdistyy yhteisymmärrykseen perustuvaan tyyliin, minkä ansiosta sillä on mahdollisuuksia yhdistää maanosamme. Yhtenäisyys on ehdottoman tärkeää Lissabonin sopimuksen ratifioimiseksi mahdollisimman varhain sekä tuen keräämiseksi toimielinten väliselle sopimukselle siitä, miten Eurooppaa tulisi uudistussopimuksen nojalla hallita.
<P>
Toivomme, että pääsemme keskustelemaan usein kanssanne toimielinten välisestä yhteistyöstä ja että hallituksenne on täysilukuisempana paikalla parlamentin täysistunnoissa. On harmillista, että paikkanne oli eilen tyhjä kuullessamme kulttuurienvälisen vuoropuhelun teemavuoden ensimmäistä vierasta.
<P>
Ohjelmassanne puhutaan sisäisen dynaamisuuden merkityksestä. Juuri sisäinen dynaamisuus on tapa luoda työpaikkoja ja säilyttää ne tässä maanosassa. Arvoisa puheenjohtaja, luotamme teidän edistävän energian, televiestinnän ja terveydenhuoltopalvelujen yhtenäismarkkinoita. Euroopan unionin on vaikeaa vakuuttaa kansalaisensa siitä, että se tuo lisäarvoa heidän päivittäiseen elämäänsä. Niinpä silloin, kun kyseessä on ripeämpää terveydenhuoltoa, pienempiä laskuja ja suurempaa kuluttajien valinnanvapautta koskeva selkeä tapaus, olisi typerää jättää potilaiden oikeuksia koskevat ehdotukset huomiotta vain siksi, että ne ovat kiisteltyjä.
<P>
Muissa asioissa joudutte ponnistelemaan sitäkin enemmän etenkin puheenjohtajakollegoidenne kanssa, jotka haluavat edistää ydinvoiman käyttöä ilmastonmuutoksen vastaisena yleislääkkeenä. Yhteisvastuu ja vastuun jakaminen ovat avain menestykseen leikattaessa päästöjä ja saavutettaessa uusiutuvia energiamuotoja koskevat tavoitteet. Kuten puheenjohtaja Barroso totesi, unionin on vuonna 2008 osoitettava pystyvänsä siirtymään ilmastonmuutoksen torjunnassa puheista tekoihin.
<P>
Edistyminen Länsi-Balkanilla on oikeutetusti eräs painopisteistänne, ja kokemuksenne ja alueen tuntemuksenne ovat etu unionille. En kuitenkaan usko väitteenne siitä, että Bosnia ja Hertsegovinan tilanne olisi pahempi kuin Kosovon tilanne, edustavan yleistä mielipidettä unionissa. Se ei myöskään ole sopiva tapa motivoida Bosnia ja Hertsegovinan asukkaita. Jos tavoitteena on lepyttää Serbia, se ei onnistu. Vakautus- ja assosiaatiosopimus saattaisi auttaa Kosovon itsenäistymisestä aiheutuneen kohun laannuttamisessa. Sillä aikaa kun ministeri Ðelić teroittaa kynäänsä Brysselin-matkaansa varten, ryhmäni toistaa painokkaasti, että vakautus- ja assosiaatiosopimusta ei synny, ellei Serbia tee yhteistyötä ICTY:n kanssa.
<P>
(Suosionosoituksia)
<P>
Uusi pääsyyttäjä Serge Brammertz kaipaa yhteistyöstä tuoretta näyttöä. Arvoisa puheenjohtaja, kukaan meistä ei halua Serbian jäävän Euroopassa sivustakatsojaksi, ja kohtelias ja rakentava asenteenne voi hyvinkin saada Serbian liittymään joukkoomme ja luovuttamaan Ratko Mladičin.
<P>
Siihen asti voimme viljellä slovenialaista sanontaa ”rukoile hyvää satoa, mutta älä kuitenkaan lopeta kuokkimista”.
<P>
(Suosionosoituksia)
<SPEAKER ID="015" NAME="Brian Crowley" LANGUAGE="GA">
Arvoisa puhemies, Slovenian hallitus ottaa EU:n puheenjohtajan tehtävät hoidettavakseen hyvin haasteellisena aikana. EU:n jäsenvaltioiden on pyrittävä ratifioimaan uudistussopimus, kaikki katseet kohdistuvat Balkanille, EU:n tasolla on päästävä sopuun energiapaketista ja Palestiinan ja Israelin välisen konfliktin ratkaisemiseksi on löydettävä uutta puhtia.
<P>
(EN) Kuten muutamat kollegat jo ihan oikein totesivat, EU:n vielä tekemättömien töiden lista on loputon. Käsiteltävien aiheiden ja päätösten sekä kiinnostuksen kohteiden ja eturistiriitojen kirjo on valtava.
<P>
Sen sijaan että luennoisin teille, mistä ette selviä tai mistä muut eivät tule selviämään tulevaisuudessa, keskityn lyhyesti kolmeen aiheeseen.
<P>
Ensimmäinen on uudistussopimus eli Lissabonin sopimus. Sen ratifiointi on olennaista Euroopan unionin tulevan kehityksen kannalta.
<P>
Toinen on tulevat laajentumiset. Ehdokasvaltioiden on voitava uskoa mahdollisuuksiinsa liittyä Euroopan unionin jäseniksi lähitulevaisuudessa.
<P>
Kolmas ja mielestäni tärkein seikka on Kosovo ja sen tapahtumat sekä sen siirtyminen nykyisestä asemastaan tulevaan asemaansa, mikä se sitten onkin. Kosovossa on jo otettu mittavia edistysaskelia. Siellä on muun muassa muodostettu kummastakin etnisestä ryhmästä muodostetut yhteiset poliisivoimat, jotka partioivat toistensa alueilla. Enää ei pyritä luomaan yksiä poliisivoimia yhdelle kansalle, vaan yhteiset poliisivoimat kaikille Kosovon asukkaille.
<P>
Arvoisa pääministeri, teidän kokemuksenne eräänlaisena kapinallisena, älykkönä sekä mikä tärkeintä demokraattina ja järjen äänenä, joka johti maansa pimeistä kommunismin ajoista valoon - joka tosin toisinaan himmenee energiakriisin vuoksi - ja Euroopan unionin tulevaisuuteen, muodostavat tärkeän esikuvan Bosnian, Serbian, Kosovon ja myös Turkin kansalle.
<P>
Odotan mielenkiinnolla yhteistyötä hallituksenne kanssa. Vaikka maanne onkin pieni, teiltä ei puutu rohkeutta ja luonnetta. Olette jo osoittaneet tämän prosessin alkaessa uskaltavanne tarvittaessa nousta vastustamaan isompianne. Mutta mikä tärkeintä, tiedätte keitä te olette ja mistä tulette.
<P>
Euroopan unioni tarvitsee uusia sankareita, jotka tietävät, minkälaista on elää ilman vapautta ja jotka tietävät, minkälaista on elää ilman sananvapautta, oikeuksia ja demokratiaa. Tämä on tehokkain keino valaista Euroopan mantereen pimeimmät nurkat.
<SPEAKER ID="017" NAME="Monica Frassoni">
Verts/ALE-ryhmän puolesta. - (IT) Arvoisa puhemies, arvoisa neuvoston puheenjohtaja, hyvät naiset ja herrat, suhtaudumme hyvin tunteellisesti Eurooppaan ja sen saavutuksiin rauhan ja demokratian esikuvana sekä siihen, mitä se voisi saada aikaan ihmisten vapauksien ja hyvinvoinnin lisääjänä, innovointikeskuksena sekä maailmanlaajuisten ympäristöhaasteiden väsymättömänä käsittelijänä.
<P>
Olemme iloisia läsnäolostanne täällä tänään, mutta samalla myös alakuloisia, sillä tämä saattaa olla ainutlaatuinen elämys. Kuten tiedätte, eräs Lissabonin sopimuksen sisältämistä uudistuksista on Eurooppa-neuvoston puheenjohtajan valitseminen. Tämä huolestuttaa meitä, osittain siksi, että yksikään esitetyistä ehdokkaista ei mielestäni pystyisi edistämään Euroopan asiaa erityisen hyvin.
<P>
Haluaisin kuitenkin mainita muutaman Vihreät/Euroopan vapaa allianssi -ryhmälle erityisen tärkeän seikan. Kuten komission puheenjohtaja totesi, puheenjohtajakaudellanne on tarkoitus esitellä energiapaketti. Se on viime vuonna tehdyn työn tulos ja tiedämme, että siihen liittyy laajaa levottomuutta ja kohdistuu jo nyt sen arvoa ja vaikutusta alentavia paineita. Mielestämme puheenjohtajakautenne perustan muodostaa näiden paineiden torjuminen enemmän ja vähemmän vaikutusvaltaisilta tahoilta, jotka pyrkivät rajoittamaan ja heikentämään kyseisten asetusten vaikutusta.
<P>
Jatkamme myös periaatteellista taistoa, josta todennäköisesti tulee erimielisyyksiä. Mielestämme vähän hiilidioksidipäästöjä aiheuttava talous - kohdistan sanani myös komission puheenjohtajalle - ei voi olla ydinvoimaan perustuva talous. Ajan ja varojen tuhlaaminen ydinvoiman tulevaisuuteen, jota ei vielä ole olemassa, tai soveltamistavaltaan epävarmoihin kalliisiin teknologioihin kuten hiilidioksidin loppusijoittamiseen tai varastointiin kilpailee todellisten uusiutuvien energiamuotojen kanssa, joiden käyttöä meidän olisi tuettava ja rahoitettava. Kyseessä ovat aurinko- ja tuulienergia sekä energian säästäminen, joka tarjoaa erittäin lupaavat näkymät innovoinnin ja työllistymisen alalle.
<P>
Toinen tärkeä asia puheenjohtajakaudellanne tulee olemaan alue- ja kaupunkikehityksen koordinoiminen, mikä on erittäin tärkeää kevään Eurooppa-neuvoston kannalta ja missä viitataan Leipzigin peruskirjan seurantaan. Kaupunkiemme laadun varmistaminen ja alueellisen yhteenkuuluvuuden parantaminen saattavat olla vähemmän muodikkaita kuin muut asiat, mutta me uskomme niiden olevan ratkaisevan tärkeitä ilmastonmuutoksen torjumisessa.
<P>
Jätelainsäädäntö saataneen myös valmiiksi puheenjohtajakautenne aikana. Emme ole huolestuneita ainoastaan kotimaassani Italiassa sijaitsevan Napolin tapahtumista, vaan myös siitä, että jätestrategioiden hierarkiaa koskevat tyhjät korulauseet, joissa torjunta ja kierrätys asetetaan etusijalle, ovat itse asiassa kyseisen lainsäädännön vastaisia. Lainsäädännössä painopisteeksi asetetaan jälleen kerran jätteenpolttouunit, jotka eivät meidän mielestämme ole missään nimessä ainoa ratkaisu ongelmaan.
<P>
On olemassa kaksi tärkeää kauppaa ja tietosuojaa koskevaa kysymystä. Haluaisimme saada niiden avulla selville, syntyykö puheenjohtajavaltio Slovenian ja parlamentin välille ystävyyssuhde. Joudutte käymään eräiden kollegoidenne kanssa kovaa vääntöä parlamentin suostumuksesta AKT-maiden kanssa tehtäviin talouskumppanuussopimuksiin, jotka ovat Lissabonissa Afrikan maiden kanssa syntyneiden voimakkaiden erimielisyyksien jälkeen entistäkin elinvoimaisempia. Toinen kysymys koskee oikeutta tutustua Kiinan kaltaisten maiden kanssa tehtäviä kumppanuus- ja yhteistyösopimuksia koskeviin neuvotteluasiakirjoihin. Euroopan parlamentille ei ole edes kerrottu neuvottelujen edistymisestä. Kaikki tapahtuu täysin salassa. Asiasta olisi käytävä avointa keskustelua ja parlamentille pitäisi edes ilmoittaa, mitä on tekeillä.
<P>
Arvoisa neuvoston puheenjohtaja, lopuksi haluaisin mainita tietosuoja-asian. Tiedämme neuvoston aikovan päättää asiasta puheenjohtajakautenne aikana, mutta toivoisimme teidän pyytävän rohkeasti, että puitepäätös pantaisiin täytäntöön vasta Lissabonin sopimuksen voimaantulon jälkeen, jotta parlamentti voisi olla suoraan mukana uudistuksessa. Arvoisa puheenjohtaja, eräs toinen parlamentin jäsen aikoo keskustella tästä asiasta myöhemmin, mutta haluaisin itsekin pyytää teitä järjestämään romanien ensimmäisen kansalliskokouksen puheenjohtajakautenne aikana. Se edistäisi merkittävästi kulttuurienvälistä vuoropuhelua.
<SPEAKER ID="018" NAME="Francis Wurtz" LANGUAGE="FR">
Arvoisa puhemies, arvoisa neuvoston puheenjohtaja, arvoisa komission puheenjohtaja, Slovenia on uusista jäsenvaltioista ensimmäinen, joka ottaa hoidettavakseen neuvoston puheenjohtajuuden. Samalla se perii edeltäjiltään muutamia aika epäkiitollisia tehtäviä. Näin ollen teidän on Lissabonin sopimuksen ratifioinnin yhteydessä varmistettava, että Irlannin lisäksi yksikään toinen jäsenvaltio ei näytä huonoa esimerkkiä kansanäänestyksen muodossa mukaan lukien valtiot, jotka ovat vakaasti aikoneet niin tehdä. Näin tavallaan otetaan askel taaksepäin, vaikka näinä aikoina EU:n kansalaisten ja toimielinten olisi tarkoitus lähentyä toisiaan. Suoraan sanottuna olisitte ansainneet ylevämmän haasteen.
<P>
Sosiaalisella tasolla neuvoston puheenjohtajavaltion ensimmäisenä, vaikeana tehtävänä on jatkaa ponnisteluja kahden symbolisen direktiiviluonnoksen hyväksymiseksi. Ne koskevat työaikaa ja surullisen kuuluisaa direktiivin ulkopuolelle jättäytymistä sekä määräaikaisia työsuhteita ja työntekijöiden yhdenvertaista kohtelua. Se ei myöskään välty olennaiselta keskustelulta ryhtymisestä toimiin Euroopan yhteisöjen tuomioistuimen Laval/Vaxholmin ja Viking Linen tapauksissa antamien tuomioiden johdosta, joissa oikeutetaan sosiaalinen polkumyynti. Ryhmäni on myös pyytänyt, että parlamentin seuraavan täysistunnon esityslistalle lisättäisiin keskustelu asiasta. Tapaus nostaa jälleen kerran esille Bolkesteinin direktiivin ja sen perustana olevan sopimuksen määräysten ongelmallisuuden. Meidän on syytä varautua sekasortoon pyrkiessämme ratifioimaan kaikki kyseiset määräykset sisältävän uuden tekstin.
<P>
Euroopassa sosiaalisella tasolla palkankorotuspaineet kasvavat. Palkkojen osuus lisäarvosta on todellakin laskenut jo muutaman vuosikymmenen ajan. Kuten talouslehdet jo ovat huomauttaneet, tämä osuus on laskenut ennätysmäisen alhaiselle tasolle. Euroopan keskuspankki uhkasi kuitenkin äskettäin korkotason nostamisella, mikäli tähän oikeutettuun vaatimukseen suostutaan, vaikka voitot eivät ole asiantuntijoiden arvion mukaan vielä koskaan olleet näin suuria. Jos emme ota tätä asiaa esityslistalle, se ilmestyy sinne hyvin pian jotain muuta tietä. Saksan, Portugalin ja Slovenian puheenjohtajakausia koskevan yhteisen asiakirjan 68 kohdassa korostetaan, että ”kolmen puheenjohtajavaltion yhteisenä tavoitteena on Euroopan sosiaalisen mallin vahvistaminen osana Lissabonin strategiaa”. Vasta käytännössä selviää, toteutuuko tämä aikomus.
<P>
Vielä pari sanaa toisesta arkaluontoisesta aiheesta eli laittomista maahanmuuttajista. Heidän palauttamistaan koskeva direktiiviluonnos ansaitsee tämänhetkisessä muodossaan ihmisoikeusjärjestöjen sille antaman nimen ”pöyristyttävä direktiivi”. Sen hyväksyminen nykymuodossa saattaisi EU:n hyvää tarkoittavat pyrkimykset kulttuurienvälisessä vuoropuhelussa epäedulliseen valoon.
<P>
Lopuksi haluaisin mainita Kosovoa koskevan ongelman. Ennen päätöksen tekemistä meillä on varmaankin oikeus saada vastaus kolmiosaiseen kysymykseen? Ensiksi: Miten on selitettävissä, että kansainvälisen yhteisön antama kahden miljardin euron avustus on johtanut seitsemän vuoden aikana olemattomaan taloudelliseen kehitykseen, kasvavaan köyhyyteen, 50 prosentin työttömyyteen sekä korruption ja mafiaverkostojen lisääntymiseen? Toiseksi: Miten on selitettävissä, että 17 000 Nato-sotilasta eivät ole pystyneet estämään kymmenien ortodoksirakennusten tuhoamista, satojen vähemmistöihin kuuluvien kosovolaisten sieppauksia tai murhia ja tuhansien muiden karkottamista maasta? Lopuksi: Miten Kosovon julistautumisen itsenäiseksi ja YK:n väliaikaisen hallinnon korvaamisen Euroopan unionilla odotetaan ratkaisevan nämä mittavat ongelmat varmistaen samalla Balkanin vakauden? Olen utelias kuulemaan vastauksenne.
<SPEAKER ID="019" NAME="Jens-Peter Bonde">
IND/DEM-ryhmän puolesta. - Arvoisa puhemies, haluaisin kiittää neuvoston puheenjohtajaa joulun alla Sloveniaan tekemästämme mukavasta matkasta. Arvoisa puheenjohtaja, toivon teidän johtavan Eurooppa-neuvostoa paremmin kuin poliittisten ryhmien puheenjohtajien kanssa pitämäänne kokousta. Tuolloin käytitte suurimman osan puheajasta itse kertomatta kuitenkaan mitään uutta. Ette sallinut asiansa varmasti osaavien ministerienne vastata useimpiin kysymyksistämme ettekä lähettänyt vastauksia jälkikäteen kirjallisina. Myös oppositiolla on parlamentissa tietyt oikeudet.
<P>
Eilen sain 571 slovenialaisen toimittajan allekirjoittaman vetoomuksen, jossa väitetään, että ette kunnioita lehdistönvapautta. Aiotteko sallia riippumattoman tahon tutkivan asian?
<P>
Viime viikolla teidän kerrottiin pyytäneen Portugalia perumaan mahdollinen kansanäänestys, jonka kannalla suurin osa portugalilaisista äänestäjistä on. Saanko muistuttaa teitä voimassa olevasta Nizzan sopimuksesta, jossa päätökset velvoitetaan tekemään mahdollisimman lähellä kansalaisia? Kansanäänestyksen peruminen on kyseisen artiklan vastaista. Jäsenvaltioita voidaan arvostella mutta ei rankaista, koska ratifiointi kuuluu edelleen jäsenvaltioiden toimivaltaan. Eurooppa-neuvoston puheenjohtajan ja komission käytös on yhteisön tason asia. Teidän on kunnioitettava kansallisia ratifiointimenettelyjä. Teidän tehtävänne on muistuttaa jäsenvaltioita yhteisestä oikeudellisesta velvoitteesta säätää lakeja mahdollisimman lähellä kansalaisia.
<P>
Rikotte Nizzan sopimusta samoin kuin Euroopan komissio silloin, kun se ei suojele sopimuksen kyseistä artiklaa. Olette osallisena pääministerien tekemässä kansanäänestyksen välttämiseen tähtäävässä poliittisessa sopimuksessa. Sellaisella sopimuksella rikotaan Nizzan sopimusta. Komission olisi pitänyt vastustaa sitä sen sijaan, että se tukee yritystä vältellä Euroopan kansalaisia. Suosittelen teitä lukemaan vielä kerran Euroopan unionista tehdyn sopimuksen 1 artiklan: ”päätökset tehdään mahdollisimman avoimesti ja mahdollisimman lähellä kansalaisia”. Tämä olisi valtavan hieno lause, jos sitä sovellettaisiin käytännössä!
<P>
Lissabonin sopimus hyväksyttiin mahdollisimman pienessä piirissä ja mahdollisimman kaukana äänestäjistä. Näyttääkin siltä, että ainoastaan Irlanti pystyy pelastamaan Euroopan demokratian. Neuvosto voisi edes julkaista konsolidoidun version Lissabonin sopimuksesta, jotta voisitte lukea, mitä tulitte allekirjoittaneiksi. Unkari allekirjoitti 17. joulukuuta 2007 tekstin, jota se ei ollut edes vielä saanut! Tällä tavoin ei tehdä päätöksiä lähellä kansalaisia tai parlamentin jäseniä.
<SPEAKER ID="020" NAME="Puhemies">
Jäsen Bonde, odotamme teiltä ryhmänne puheenjohtajana sekä kollegoiltanne parlamentin jäsenten arvolle sopivaa käytöstä. Tarttukaa haasteisiin myös itse sen sijaan, että vaaditte sitä ainoastaan muilta.
<P>
(Suosionosoituksia)
<SPEAKER ID="021" NAME="Andreas Mölzer" AFFILIATION="NI">
- (DE) Arvoisa puhemies, arvoisa neuvoston puheenjohtaja, arvoisa komission puheenjohtaja, Slovenian naapurialueelta Itävallan Kärntenistä tulevana jäsenenä on kunnioitusta herättävää ja ilahduttavaa seurata, kuinka vielä 20 vuotta sitten kommunismin ikeen alla ollut kansakunta toimii nyt puoli vuotta Euroopan unionin puheenjohtajana. Tämä osoittaa sen, että Euroopan yhdentyminen 1900-luvun katastrofien jälkeen on oikea tie vapauteen ja yhtenäisyyteen.
<P>
Slovenia sanoo puheenjohtajakautensa tavoitteena olevan erityisesti myös kaikkien entisen Jugoslavian valtioiden lähentäminen Euroopan unioniin. Tämä on mielestäni oikein ja tärkeää Euroopan yhdentymisprosessin viimeistelemiseksi tältä osin alueellisesti. Mielestäni tämä on huomattavasti tärkeämpää kuin jäsenyysneuvottelujen käyminen Turkin kaltaisen maan kanssa, jonka ensisijainen toiminta-alue on Anatoliassa Aasiassa.
<P>
Katson, että entisen Jugoslavian valtioiden lähentämisen EU:hun olisi tapahduttava ilman Yhdysvaltain tai Venäjän kaltaisten Euroopan ulkopuolisten voimien vaikutusta. Toivon, että Slovenia muistaa erityisesti Kroatian halun liittyä EU:n jäseneksi ja että esimerkiksi Kroatian ja Slovenian väliset kalastusalueisiin liittyvät kiistat eivät olisi sille esteenä. Entisen Jugoslavian valtioista Slovenian lisäksi juuri Kroatia on eittämättä EU:ta varten valmein ja demokraattisesti kypsin keskieurooppalainen maa.
<P>
Kosovon kysymys tulee epäilemättä rasittamaan Slovenian puheenjohtajakautta eniten. Meidän on otettava toisaalta huomioon kansojen itsemääräämisoikeus ja Kosovon albaanien enemmistöoikeus ja toisaalta myös serbien historialliset oikeudet. Kosovosta ei saa tulla Yhdysvaltain satelliittivaltiota eikä Serbiaa pidä ajaa Moskovan ja Kremlin syliin. Kosovon itsehallinnosta ei saa tulla ennakkotapausta Kyproksen turkkilaiselle pohjoisosalle. Tavoitteena on oltava Balkanin vakaus ja Euroopan yhdentymisen pyöristäminen alueellisesti.
<P>
Saanen vielä puuttua Slovenian ja Itävallan kahdenväliseen ongelmaan eli Kärntenin topografisiin merkintöihin. Toivon Itävallan liittohallituksen löytävän pian oikeudenmukaisen ratkaisun, joka tyydyttää myös hyvässä asemassa olevaa Itävallan sloveenivähemmistöä. Toivon myös Slovenian löytävän järkevän ratkaisun Sloveniassa asuvan saksankielisen itävaltalaisvähemmistön tapauksessa ja tunnustavan nämä ihmiset autoktoniseksi väestöksi, jotta Itävallan ja Slovenian välisestä kulttuurisopimuksesta tulisi tässä suhteessa hieman konkreettisempi.
<SPEAKER ID="022" NAME="Mihael Brejc" AFFILIATION="PPE-DE">
(SL) Hyvät naiset ja herrat, Slovenian puheenjohtajakauden ohjelma sisältää kaikki tämän hetken tärkeimmät kysymykset, ja se on hyvä pohja seuraavien kuuden kuukauden työrupeamallemme. Näiden kahden minuutin aikana keskityn ainoastaan yhteen aiheeseen, joka on kansalaisvapaudet, oikeusjärjestelmän hallinto ja sisäasiat. Odotan puheenjohtajavaltio Slovenian kiinnittävän asianmukaista huomiota SIS one4all -tietojärjestelmään ja jouduttavan SIS II -tietojärjestelmän täytäntöönpanoa.
<P>
Yhteisen turvapaikka- ja maahanmuuttopolitiikan on perustuttava kauttakulku- ja alkuperämaan kanssa tehtävään tiiviiseen yhteistyöhön. Tällä hetkellä ongelmaa yritetään ratkaista 27 erilaisella järjestelmällä ja lähestymistavalla, emmekä me luonnollisesti kuvittele, että näin monimutkainen kysymys voitaisiin ratkaista näin lyhyessä ajassa. Tähän vaikeaan tehtävän on joka tapauksessa tartuttava.
<P>
Kolmas alue on Frontexin kanssa tehtävä yhteistyö, jonka puitteissa Slovenia aikoo komission kertomuksen analyysin perusteella laatia suuntaviivat viraston tulevaa toimintaa varten. Neljäs asia on Euroopan viisumipolitiikan yhdenmukaistaminen ja lainsäädäntöperustan muokkaaminen Euroopan viisumitietojärjestelmän käynnistämiseksi.
<P>
Tähän mennessä kaikille puheenjohtajakausille yhteinen aihe on ollut järjestäytyneen rikollisuuden ja terrorismin vastainen toiminta. Kannatan esitettyjä toimenpiteitä ja ehdotan, että ryhtyisimme viimein torjumaan myös terrorismin syitä.
<P>
Slovenia on sähköisen hallinnon ja hallinnon esteiden poistamisen alalla eräs Euroopan unionin menestyneimmistä jäsenistä. Odotan siksi Slovenian jakavan puheenjohtajakautensa aikana kaikkien alojen hyvät käytäntönsä muiden jäsenvaltioiden kanssa. Toivon puheenjohtajavaltio Slovenian yhteistyön parlamentin ja komission kanssa toimivan hyvin ja olen vakuuttunut siitä, että Slovenian puheenjohtajakauden jälkeen voimme todeta Euroopan unionin päässeen jälleen askeleen eteenpäin.
<SPEAKER ID="023" NAME="Borut Pahor" AFFILIATION="PSE">
(SL) Olen ylpeä siitä, että Slovenian pääministeri puhuu tänään Euroopan parlamentille Eurooppa-neuvoston puheenjohtajan ominaisuudessa. Kuten pääministeri sanoi, tämä on todiste paitsi Sloveniassa viimeisten 20 vuoden aikana tapahtuneista dramaattisista muutoksista myös koko Euroopassa tässä hyvin lyhyessä ajassa tapahtuneista lähes käsittämättömistä muutoksista.
<P>
Euroopan komission varapuheenjohtaja sanoi Ljubljanassa, että Slovenian Eurooppa-neuvoston puheenjohtajuuden alku merkitsee Euroopan unionin vanhojen ja uusien jäsenvaltioiden välisen kuilun umpeutumista.
<P>
Haluaisin jatkaa tuota kaunista ajatusta sanoen, että vielä vähän aikaa sitten voimme ainoastaan kuunnella, mitä ehdokasmaat ja sittemmin Euroopan unionin uudet jäsenvaltiot odottivat kulloiseltakin puheenjohtajakaudelta. Nyt Euroopalla on oikeus kysyä Slovenian pääministeriltä ja puheenjohtajavaltio Slovenialta, mitä Eurooppa voi Slovenialta odottaa. Uskon, että edessämme on poikkeuksellinen historiallinen tapahtuma, jolla on sekä symbolisia että todellisia seurauksia.
<P>
Henkilökohtaisesti uskon, että Eurooppa voi odottaa Slovenian antavan kaikkensa. Slovenia on mielestäni hyvin valmistautunut ja täysin keskittynyt kansainväliseen rooliinsa ja Eurooppa-neuvoston puheenjohtajuuteen.
<P>
Haluaisin kiittää kollega Schulzia ryhmämme antamasta tuesta Slovenian puheenjohtajakaudelle. Slovenian suurimman oppositiopuoleen eli sosiaalidemokraattien puheenjohtajana haluaisin myös vakuuttaa Euroopan parlamentille, että en aio käyttää Slovenian EU-puheenjohtajakauden päätyttyä pidettäviä parlamenttivaaleja Slovenian puheenjohtajakauden EU-politiikan arvostelemiseen tai uhrata niitä yhteisille ponnisteluillemme Slovenian menestymiseksi tässä tärkeässä kansainvälisessä tehtävässä. Pääministerin menestyminen merkitsee koko Slovenian yhteisen pääministerin menestymistä ja samalla myös omaa menestymistäni.
<P>
Voimme Slovenian puheenjohtajakauden päättyessä varmasti todeta, etteivät jotkut Euroopan unionin jäsenet ole muita arvokkaampia ja että on olemassa vain jäseniä, jotka ovat unionin puheenjohtajan tehtävissä muita enemmän tai vähemmän menestyksekkäitä. Toivon, että meillä on onni myötä, ja Slovenian pääministeri ja hallitus voidaan lukea menestyksekkäisiin jäsenvaltioihin.
<SPEAKER ID="024" NAME="Jelko Kacin" AFFILIATION="ALDE">
(SL) Arvoisa pääministeri, saapumisenne tänne ja pitämänne puhe käynnistävät viimeisen vaiheen Slovenian täydelliselle yhdentymiselle Euroopan unioniin. Slovenia on yhdestätoista uudesta jäsenvaltiosta ensimmäinen, joka ottaa hoitaakseen puheenjohtajan tehtävät. Se on suuri kunnia sekä Slovenialle että Euroopalle. Toivon teille menestystä puheenjohtajan tehtävissä.
<P>
Puheenjohtajan tehtävä on kuitenkin työläs, minkä vuoksi haluaisinkin esittää kysymyksen Euroopan unionissa tapahtuvista vääryyksistä. Osoitan tämän kysymyksen teidän lisäksenne myös parlamentin puhemiehelle ja Euroopan komission puheenjohtajalle. Vuonna 2004 Euroopan unioniin liittyi kymmenen valtiota. Oikeastaan niitä oli ainoastaan yhdeksän ja puoli, koska Kyproksesta liittyi vain puolet. Kaksi vuotta myöhemmin Romanian ja Bulgarian ilmoitettiin liittyvän unioniin, ja jälleen Kyproksen pohjoisosa unohdettiin. Romanian ja Bulgarian liittymisen jälkeenkään Kyproksesta ei puhuttu mitään.
<P>
Pääministeri, puhuitte tänään Länsi-Balkanista, Ukrainasta, Moldovasta, Kaukasuksesta ja Pohjois-Afrikasta mainitsematta sanallakaan Pohjois-Kyproksen kysymystä. Pohjois-Kypros on jätetty kokonaan huomiotta, mikä ei ole hyväksi. Käynnistitte Ljubljanassa kulttuurien ja uskontojen välisen vuoropuhelun. Juuri Kyproksessa meillä olisi mahdollisuus toimia menestyksekkäästi. Kyproksessa tarvitaan kulttuurien ja uskontojen välistä vuoropuhelua, jotta 200 000 viatonta ihmistä saisi mahdollisuuden liittyä Euroopan unioniin. Kypros myös hyväksyi hiljattain euron uudeksi valuutakseen. Pohjoisosassa käytössä on yhä liira.
<P>
Vielä yksi asia, arvoisa pääministeri. Kun kerroitte, että oikeudenkäyntinne pidettiin vieraalla kielellä, olisi ollut hyvä mainita kielen olleen serbokroaatti tai serbi. Jotkut tässä istuntosalissa olevista saattavat luulla, että oikeudenkäynti pidettiin venäjäksi. Vielä kerran onnea puheenjohtajakaudellenne.
<SPEAKER ID="025" NAME="Adam Bielan" AFFILIATION="UEN">
- (PL) Arvoisa puhemies, haluaisin aloittaa onnittelemalla pääministeri Janšaa siitä, että hän ottaa hoitaakseen EU:n puheenjohtajan tehtävän. Tämä on historiallinen hetki Euroopan yhdentymisen historiassa, sillä kyseessä on ensimmäinen kerta, kun puheenjohtajavaltiona on uusi jäsenvaltio.
<P>
Mantereellamme tapahtuneet rajojen muutokset ovat vaikuttaneet Sloveniaan usean otteeseen. Slovenia on siksi hyvä esimerkki Euroopan yhdentymisestä sekä taloudellisesta että geopoliittisesta näkökulmasta.
<P>
Tästä syystä uskon, että tulevat kuusi kuukautta ovat hedelmällisiä Länsi-Balkanin tilanteen vakauttamisen kannalta. Toivon unionin naapuruus- ja laajentumispolitiikan olevan tällä kaudella etusijalla. Odotan myös, että itäisen naapurimme Ukrainan pyrkimyksiin suhtaudutaan suuremmalla ymmärryksellä.
<P>
Olen ilahtunut siitä, että myös energiapolitiikka kuuluu Slovenian painopistealueisiin. Tiedämme liiankin hyvin, että Euroopan turvallisuutta ei voida taata varmistamatta energian toimitusvarmuutta. Euroopan unionia ei saa tulevaisuudessa kiristää energialla, ja olen vakuuttunut siitä, että 40 vuotta kommunismin ikeen alla ollut Slovenia ymmärtää tämän asian erityisen hyvin.
<SPEAKER ID="026" NAME="Elly de Groen-Kouwenhoven" AFFILIATION="Verts/ALE">
Arvoisa puhemies, haluaisin onnitella Sloveniaa ja toivottaa pääministeri Janšan tervetulleeksi. Slovenia on ollut vasta neljä vuotta EU:n jäsen ja on jo nyt sen puheenjohtaja. Se tarkoittaa työtä ja vastuuta, mutta on myös luottamuksenilmaus nuorta valtiotanne kohtaan, arvoisa puheenjohtaja.
<P>
Olemme pettyneitä siihen, että suuri määrä eri maista ja ryhmistä tulevia parlamentin jäseniä ei ole vieläkään saanut selkeää vastausta toistuvasti esittämäänsä kysymykseen siitä, aikooko Slovenia isännöidä ensimmäistä vuotuista romanikonferenssia. Se on suuri asia ja samalla suuri haaste, mutta ette ole yksin. Euroopan komissio on tarjonnut sitä varten taloudellista tukea. Moraalista tukea saatte Eurooppa-neuvostolta, jonka päätelmien 50 kohdassa korostetaan, että EU:n olisi ryhdyttävä romaneja koskevissa kysymyksissä konkreettisiin toimiin.
<P>
Logistista tukea tarjoaa Euroopan romaniyhteisö, joka on ilmoittanut halukkuutensa yhteistyöhön mahdollisuuksiensa mukaan. Poliittinen tuki tulee lukuisilta Euroopan parlamentin jäseniltä, jotka tietävät, että monet Euroopan unohdetun kansan eli romanien edustajista elävät yhä viimeisimmän Balkanin sodan jäljiltä pakolaisina eri puolilla Eurooppaa.
<P>
Slovenia selvisi täpärästi ahdingosta, mutta se joutui myös kokemaan vapauden ja turvallisuuden puutteen. Toivon, että ensimmäisen vuotuisen romanikonferenssin isännöiminen on Slovenialle kunnia-asia. Sillä on useita tukijoita, tai pitäisikö sanoa jopa faneja.
<SPEAKER ID="027" NAME="Mary Lou McDonald" AFFILIATION="GUE/NGL">
Arvoisa puhemies, minäkin toivotan Slovenian puheenjohtajakaudelle kaikkea hyvää. Tänään on todellakin historiallinen päivä. En epäile hetkeäkään Slovenian kykyä onnistua puheenjohtajakaudellaan, vaikka maa onkin pieni.
<P>
Arvoisa neuvoston puheenjohtaja, toivon teidän olevan tosissanne sanoessanne, että haluatte nähdä Euroopan, joka todella välittää kansalaisistaan ja asettaa heidät etusijalle. Minun on todettava, että mikäli todella aikoisimme siirtyä puheista tekoihin, meidän olisi muutettava radikaalisti lähestymistapaamme ja politiikkamme sisältöä sekä tässä että muissa Euroopan unionin toimielimissä.
<P>
Olen erään aiemman puhujan tapaan huolissani siitä, että jäsenvaltioissa ei järjestetä Lissabonin sopimuksesta kansanäänestyksiä. Minun maassani kansanäänestys aiotaan järjestää, jotta ihmisillä on tilaisuus todella arvioida, miten hanke heidän mielestään edistyy ja kehittyy.
<P>
Arvoisa Eurooppa-neuvoston puheenjohtaja, olette aiheuttanut Irlannissa melkoista hämmennystä. Tiedotusvälineissä kerrottiin teidän sanoneen, että on syytä välttää keskusteluja, jotka saattaisivat aiheuttaa maassamme ongelmia. Tämä osoittaa, että haluatte lykätä kiisteltyjen tai hankalien kysymysten käsittelyä. Haluaisimme tietää, mitä ne asiat ovat.
<P>
Mikäli olemme tosissamme demokraattisen ja välittävän EU:n suhteen, meidän on ehdottomasti varmistettava, että ihmiset saavat kaiken poliittisia aloitteita ja suuntauksia koskevan tiedon.
<SPEAKER ID="028" NAME="Bernard Wojciechowski" AFFILIATION="IND/DEM">
- (PL) Arvoisa pääministeri, vähän aikaa sitten sanoitte, että yhteisen talouden ja politiikan lisäksi Euroopan unionia yhdistävät yhteisten muistojen, yhteisen kulttuurin ja yhteisen luovuuden arvot. Olen samaa mieltä.
<P>
Arvoisa pääministeri, terveiset Puolasta, Adam Mickiewiczin kotimaasta. Tämä profeetta, kuten ranskalaiset häntä kutsuvat, kysyi kerran: ”Slaavit, mitä uutta teillä on tarjota? Mitä te tuotte maailmannäyttämölle?” Hänen sanomansa oli, että kristitty henki on erityisesti tunkeutunut tiettyihin eurooppalaisiin kansoihin ja että kaikki kristitty edistys pitää sisällään myös kansakuntien edistyksen. Kristitty kulttuuri yhdistää Euroopan - kansakuntien äidin - sekä lännessä että idässä. Ranskan presidentti Valéry Giscard D'Estaing kertoi minulle hiljattain täällä parlamentissa toivoneensa aina, että Euroopan perustuslakiin liitettäisiin viittaus kristinuskon Jumalaan.
<P>
Arvoisa pääministeri, olette oikeassa sanoessanne, että Euroopan kulttuurienvälisen vuoropuhelun teemavuosi tarjoaa Euroopalle tilaisuuden vahvistaa itseään kulttuurin avulla. Pariisissa tunnustuksettomassa Panthéonissa lepäävä Jean Monnet tapasi sanoa, että jos hänen pitäisi tehdä kaikki uudelleen, hän aloittaisi kulttuurista. Münchenin lähelle Schöndorfiin haudattu professori Tadeusz Zieliñski sanoi, että kristillinen kulttuuri ja uskonto näkyvät ihmisten kaipauksessa. Antakaa siis Slovenian, tuon pienen EU-maan, ilmaista kaipauksensa kristinuskoa Euroopassa edistävillä toimillaan. Se tekee maastanne EU:ssa niin suurenmoisen ja se tekee slaavilaisista maistamme EU:ssa niin suurenmoisia.
<P>
(Puhemies keskeytti puhujan)
<SPEAKER ID="029" NAME="Jana Bobošíková" AFFILIATION="NI">
(CS) Hyvät naiset ja herrat, olen ilahtunut siitä, että Slovenia aikoo puheenjohtajakaudellaan käsitellä ilmastonmuutoksen uhkaa sekä turvallisia ja kestäviä energiamuotoja koskevaa politiikkaa. Meidän on aika riisua vihreät populistisilmälasimme ja vapautua perusteettomasta ydinvoimapelosta. Meillä on mahdollisuus lopettaa kansalaisten rahojen tuhlaaminen moraalittomalla päästökaupalla, joka on ainoastaan pahimpien saastuttajien anekauppaa. Meillä on tilaisuus poistaa absurdit polttoaineverot ja tekniset pseudoratkaisut, joista aiheutuvat kulut ovat huomattavasti suuremmat kuin niiden edut.
<P>
Hyvät naiset ja herrat, ydinvoima on tieteellisten tutkimusten mukaan energiamuoto, joka ei tuota hiilidioksidia ja keventää ilmastonmuutoksen vaikutusta. Se on myös halvin vähän hiilidioksidipäästöjä aiheuttava energiamuoto ja lisäksi luotettavaa ja turvallista. Ydinenergia myös vähentää maan riippuvuutta polttoaineen toimittamisesta epävakailta alueilta. Olen vakuuttunut siitä, että mikäli haluamme toimia unionin kansalaisten edun mukaisesti ja puuttua ilmastonmuutokseen, meidän on investoitava ydinenergiaa koskevaan tutkimukseen, kehitykseen ja koulutukseen.
<SPEAKER ID="030" NAME="Werner Langen" AFFILIATION="PPE-DE">
- (DE) Arvoisa puhemies, haluaisin onnitella neuvoston puheenjohtajavaltio Sloveniaa sen kattavasta ohjelmasta, kolmen neuvoston puheenjohtajan laatiman ohjelman viimeisestä vaiheesta sekä maanne myönteisestä kehityksestä.
<P>
Olette osa Schengen-aluetta ja euroaluetta, ja tämä on todellakin historiallinen neuvoston puheenjohtajakausi. Toivon, että ette tee kuten kaikki muut teitä ennen ja esittele ohjelmaa, josta edes suuri maa ei selviytyisi kuudessa kuukaudessa. Pienenä maana teillä on puolellanne suurempien maiden ja Euroopan parlamentin yhteisvastuu. Toivon kuitenkin, että ette liioittele toimissanne. YK:n uudistaminen ei missään tapauksessa ole mahdollista Slovenian kuusikuukautisen neuvoston puheenjohtajuuden aikana.
<P>
Asialistallanne onkin joitakin kiireellisistä ongelmistamme. Vaikein niistä on Kosovon kysymys. Tässä tilanteenne on erityisen hankala. Toinen aihe on energian sisämarkkinoiden kehittäminen edelleen sekä sopuun pääseminen Venäjän kanssa - nämä ovat painopisteitä, jotka pystytte käsittelemään. Ja jos onnistutte edistämään Lissabonin sopimuksen ratifiointia, voitte sanoa puolivuotisen puheenjohtajuutenne jälkeen pystyneenne ensimmäisenä entisenä kommunistiblokin maana muokkaamaan neuvoston puheenjohtajuudesta myönteisen roolimallin vauraudelle, vapaudelle ja rauhalle.
<P>
Lopuksi vielä pieni huomautus kollega Schulzille, joka ei enää ole paikalla. Hän puhui sosiaalidemokraattisesta ryhmästä - Saksassa hän vaikenee asiasta, mutta täällä tiedämme hänen puhuneen siitä. Puheenvuoronsa lopussa hän varoitti oikeistoradikalismista ikään kuin kommunismi olisi ollut äärioikeistolainen järjestelmä! Jos olen ymmärtänyt oikein, hän on myös pyytänyt teitä edistämään Turkin jäsenyyspyrkimyksiä. Komissio on jo vahvistanut kohtelevansa Kroatiaa ja Turkkia tasapuolisesti. Ei siis kannata sekaantua asiaan. Jättäkää se isompien maiden huoleksi, sillä nekään eivät ole saaneet asiaa ratkaistua. Keskittymällä Länsi-Balkaniin teette Euroopalle suuren palveluksen ja menestytte mahdollisesti paljon paremmin kuin yrittäessänne ratkaista Turkin ongelmia.
<SPEAKER ID="031" NAME="Hannes Swoboda" AFFILIATION="PSE">
- (DE) Arvoisa puhemies, arvoisa pääministeri, älkää salliko toimintanne rajoittamista Balkanille. Jatkakaa eurooppalaisena puheenjohtajana. Aloitan kuitenkin pienillä asioilla ja toivon, että oma maani Itävalta avustaa teitä myös puheenjohtajakaudellanne ratkaisemalla Itävallan slovenialaisvähemmistöä koskevat ongelmat, jotta että slovenialaisvähemmistö saisi vihdoinkin oikeutensa.
<P>
Kroatiaa koskevien asioiden esittelijänä toivon, että Kroatiassa tapahtuisi paljon edistystä puheenjohtajakautenne aikana. Sekä teidän että Kroatian on toimittava asian hyväksi. Odotan Slovenian panevan puheenjohtajakautensa aikana täytäntöön pääministeri Sanaderin kanssa tehdyn sopimuksen ratkaisun löytämiseksi rajakiistaan kolmannen osapuolen avustamana. Kroatialta odotan suurempia ponnistuksia ja ekologisen kalastusvyöhykkeen osalta odotan, että sitä ei laajenneta eikä sovelleta Kroatiaan ja Italiaan.
<P>
Suurin ongelma on Kosovon kysymys, mutta mielestäni olette oikealla tiellä. Toimitte varovaisesti ja rauhallisesti mutta samalla määrätietoisesti. Tähän ratkaisuun me pyrimme Kosovossa, koska rehellisesti sanoen ei olisi mahdollista eikä Kosovon tai Serbian kannalta edes järkevää, että Kosovo jakaisi alueensa Serbian kanssa. Tämä ei kuitenkaan tarkoita, ettemmekö jakaisi Serbian huolta tai ymmärtäisi, miksi tilanne on Serbian kannalta ongelmallinen. Serbian ja erityisesti pääministeri Koštunican on kuitenkin syytä kuulla yksi asia: uskomme, että demokraattisen, ICTY:n kanssa yhteistyötä tekevän Serbian tulevaisuus on Euroopassa. Jos pääministeri Koštunica uskoo Serbian tulevaisuuden olevan Venäjällä, se on hänen ongelmansa. En kuitenkaan usko serbialaisten olevan hänen kanssaan samaa mieltä.
<P>
Puheenjohtajakautenne aikana Serbialle on siksi tehtävä selväksi yksi asia: heidän on valittava tässä kysymyksessä joko Venäjä tai Euroopan unioni. Teemme koko alueelle ja erityisesti Serbialle selkeän tarjouksen jatkaa kohtuullisen ajan tiellään kohti Euroopan unionia. Tämä on valtava tehtävä, mutta olen varma, että suoriudutte siitä hyvin.
<P>
(Suosionosoituksia)
<SPEAKER ID="032" NAME="Lena Ek" AFFILIATION="ALDE">
Arvoisa puhemies, haluan yhdistää kaksi kevään Eurooppa-neuvostossa käsiteltävää asiaa. Ensimmäisenä tulevat ilmastonmuutos sekä ilmastoa ja energiaa koskeva lakipaketti. Tavoitteista keinoihin siirtyminen on luonnollisesti vaikeaa. Se on taakka kaikille jäsenvaltioille. Se on kuitenkin tehtävä. Haluaisin mainita kaksi aluetta, joilla meidän on oltava hyvin varovaisia ryhtyessämme vihreää lainsäädäntöpakettia koskeviin neuvotteluihin.
<P>
Ensimmäinen niistä on sosiaalikysymykset. Tässä parlamentissa on keskusteltu paljon Lissabonin strategiasta ja taloudellisen kehityksen lisäämisestä kestävää sosiaalista kehitystä ja ympäristöä koskeviin kysymyksiin. On erittäin tärkeää, että vihreän lainsäädäntöpaketin valmistuessa ensi viikolla siinä mainitaan kestävä taloudellinen kehitys.
<P>
Toinen alue on teknologinen neutraalius. Slovenia on runsasmetsäinen maa kuten myös kotimaani Ruotsi, ja mielestäni on erittäin tärkeää, että pidätte esillä kaikki vaihtoehtoiset polttoaineet, joista voitte valita, ja annatte hyödyntää niitä innovoinnissa. Älkää unohtako myöskään metanolia ja selluloosaa.
<P>
Lissabonin strategiassa on yhdistettävä ilmasto ja taloudellinen kehitys. Kuljetusala on täydellinen esimerkki siitä, kuinka junilla ja autoilla voidaan saavuttaa taloudellisen kehityksen ja paremmin toimivien sisämarkkinoiden lisäksi myös energiapaketin tavoitteet. Vain ryhtymällä toimeen mahdottomasta tulee mahdollista. Arvoisa puheenjohtaja, toivotan teille valtavasti onnea.
<SPEAKER ID="033" NAME="Mirosław Mariusz Piotrowski" AFFILIATION="UEN">
- (PL) Arvoisa puhemies, Slovenia on ensimmäinen uusi jäsenvaltio, josta on tullut Euroopan unionin puheenjohtaja. Puheenjohtajakausi sattuu vuodelle 2008, joka on samalla kulttuurienvälisen vuoropuhelun teemavuosi. Niinpä kulttuurienvälinen vuoropuhelu on eräs ohjelman painopisteistä. On kuitenkin syytä muistaa, että vuoropuhelu on mahdollista vain silloin, kun osapuolilla on vahva kulttuuri-identiteetti ja halu jakaa tämä rikkaus muiden kanssa.
<P>
Euroopan kulttuurin perusta on kristinusko, minkä vuoksi kristillisiä arvoja olisi tuettava ja vahvistettava sen sijaan, että niitä heikennetään. Kyseistä myönteistä lähestymistapaa on vaikeaa löytää tärkeimmistä laadituista EU:n asiakirjoista kuten perusoikeuskirjasta tai uudistussopimuksesta. Niissä ei viitata millään tapaa Euroopan kristillisiin juuriin. Aiheesta ei ole myöskään keskusteltu vakavasti Euroopan parlamentissa.
<P>
Siksi herääkin kysymys, onko Euroopan unioni, joka lyö laimin ja näin ollen tuhoaa omat juurensa, riittävästi valmistautunut kulttuurienväliseen vuoropuheluun muualta maailmasta tulevien vahvojen kumppanien kanssa.
<SPEAKER ID="034" NAME="Roberto Musacchio" AFFILIATION="GUE/NGL">
(IT) Arvoisa puhemies, hyvät naiset ja herrat, kuten puheenjohtaja Barroso totesi, puheenjohtajavaltio Slovenia edustaa jo itsessään historiallista saavutusta, mikä tarjoaa meille tilaisuuden pohtia Euroopan ja Balkanin alueen välistä suhdetta. Asiaa on arvosteltu paljon, osin siihen liittyvän pirstovan vaikutuksen vuoksi, ja Euroopan olisikin nyt vastattava siihen edistämällä rauhaa ja lähentymistä, johon tämän suhteen pitäisi kannustaa.
<P>
Siksi meidän on vältettävä yksipuolisia toimia Kosovon kysymyksessä, jota varten pitäisi olla yhteinen eurooppalainen politiikka, kuten uudistussopimuksessakin todetaan. Meidän on torjuttava uusia ulkorajoja koskevia ongelmia, jotka syntyivät eräiden maiden liityttyä Euroopan unioniin. Tarvitsemme koko alueen käsittävän sosiaalista, taloudellista ja ympäristökysymyksissä tapahtuvaa yhdentymistä koskevan aktiivisen politiikan. Suoraan sanoen en pidä ydinvoimaa ratkaisuna energiaongelmiin.
<P>
Lopuksi haluaisin muistuttaa puheenjohtajavaltio Sloveniaa ”poistettuja” koskevasta ongelmasta, millä tarkoitetaan entisiä Jugoslavian kansalaisia, joilla on edellään ongelmia kansalaisuutensa kanssa Sloveniassa. Tämä kysymys on ehdottomasti ratkaistava.
<SPEAKER ID="035" NAME="Hans-Peter Martin" AFFILIATION="NI">
- (DE) Arvoisa puhemies, arvoisa neuvoston puheenjohtaja, lapsena meille kerrottiin hyvin elävästi, kuinka Tito rynnisti läpi Belgradin katujen ja ihmiset hyppivät pois alta. Tiet olivat poikki eivätkä liikennesäännöt olleet voimassa. Meidän lapsen mielissämme tämä oli tietyn järjestelmän puhdasta mielivaltaisuutta ja häikäilemättömyyttä.
<P>
Myöhemmin huomasimme, miten mielivaltaisesti oikeudenkäyntejä pidettiin toisinajattelijoita ja politiikan arvostelijoita kohtaan maassa, josta he pääsivät pakoon. Nyt olette täällä ja ilonne on ymmärrettävää, mutta olkaa varuillanne. Asenteensa puolesta Titona toimii täällä pääsihteerimme Harald Rømer, joka rynnii läpi Strasbourgin katujen seurauksista piittaamatta, vaikka mittarissa olisi sata kilometriä tunnissa ja ihmiset joutuisivat hyppimään turvaan. Mielivaltaisia menettelyjä sovelletaan ei-toivottuja arvostelijoita vastaan valitettavasti myös Euroopan unionissa.
<SPEAKER ID="036" NAME="Puhemies">
Kiellän ehdottomasti hyökkäämästä tällä tavoin Euroopan parlamentin pääsihteeriä vastaan.
<SPEAKER ID="037" NAME="Giles Chichester" AFFILIATION="PPE-DE">
Arvoisa puhemies, toivotan pääministerin tervetulleeksi parlamenttiin ja toivon hänelle kaikkea hyvää neuvoston puheenjohtajakaudelle. Olen varma, että Slovenia hoitaa tehtävänsä asiantuntevasti.
<P>
Suhtaudun myönteisesti Lissabonin strategian seuraavan vaiheen saamaan merkitykseen. Jäljellä on vielä paljon työtä jäsenvaltioiden suostuttelemiseksi uudistamaan taloutensa, ja toivon, että puheenjohtaja tukee laajempaa vapauttamista ja työmarkkinoiden uudistamista sekä varmistaa, että Euroopan liike-elämä hyötyy globalisaatiosta. Euroopasta on tultava kilpailukykyisempi, sen on keskityttävä enemmän uusien työpaikkojen luomiseen ja vähemmän työllisyyden kasvua vaikeuttavan sosiaalisen mallin suojeluun.
<P>
Haluan nähdä toimia, joilla saatetaan valmiiksi sisämarkkinat ja erityisesti televiestintäala. Suhtauduin myönteisesti komission viime vuonna ilmoittamaan televiestintämarkkinoiden vapauttamisen jatkamiseen. Meillä on nyt tilaisuus arvioida nykyiset puitteet uudelleen pullonkaulojen poistamiseksi ja kilpailukykyisemmän tulevaisuuden kartoittamiseksi tälle merkittävälle teollisuudenalalle.
<P>
Odotan kuulevani puheenjohtajan aikeista asian edistämiseksi teollisuus-, tutkimus- ja energiavaliokunnassa, jossa toimin PPE-DE-ryhmän edustajana. Suhtaudun myös myönteisesti sitoumukseen edistää voimakkaasti energiaa ja ilmastonmuutosta koskevaa pöytäkirjaa. EU on laatinut tiukat hiilidioksidipäästöjä koskevat tavoitteet, ja nyt on jäsenvaltioiden velvollisuus ryhtyä sanoista tekoihin sen varmistamiseksi, että vastuu todellakin jaetaan.
<P>
Olen viime viikkoina lukenut huolestuneena lehdistä, että eräät jäsenvaltiot yrittävät heikentää viime vuonna tehtyä ilmastonmuutosta koskevaa EU:n sopimusta. Aiomme kiinnittää erityistä huomiota siihen, että Yhdistyneen kuningaskunnan hallitus noudattaa tekemiään sitoumuksia.
<SPEAKER ID="038" NAME="Jan Marinus Wiersma" AFFILIATION="PSE">
(NL) Arvoisa puhemies, haluaisin palata Serbian tilanteeseen. On hyvä ajatus perustaa puheenjohtajavaltio Slovenian ehdotuksen mukaisesti samanlainen työryhmä kuin Kroatiassa, joka auttaisi Serbiaa toimimaan täysin tehokkaassa yhteistyössä Haagissa sijaitsevan entistä Jugoslaviaa koskevan kansainvälisen sotarikostuomioistuimen kanssa. Tämä mielestäni voisi raivata tien vakautus- ja assosiaatiosopimuksen solmimiselle. Vetoan myös kotimaani Alankomaiden hallitukseen, jotta se tekisi asiassa yhteistyötä ja tukisi puheenjohtajavaltio Slovenian ehdotusta sekä ottaisi huomioon, kuinka hyvin asia toimi Kroatian kohdalla.
<P>
Toinen huomautukseni koskee naapuruuspolitiikkaamme. Ukrainassa on nyt uusi hallitus, ja pian aloitetaan maan kanssa tehdyn kumppanuus- ja yhteistyösopimuksen seuraajaa koskevat neuvottelut. Olisimme kiinnostuneita kuuleman Slovenian hallituksen ehdotukset ja ideat sekä sen, miten neuvottelut aiotaan käydä ja mihin tulokseen niissä pyritään. Emme kannata tässä vaiheessa jäsenyyden tarjoamista Ukrainalle - se ei vielä tule kysymykseen - mutta on tärkeää tarjota sille jotakin kouriintuntuvampaa, mikä liittyy sen yhteyksiin Euroopan unioniin.
<P>
Seuraavaksi haluaisin sanoa pari sanaa tilanteesta Georgiassa, johon myös sovelletaan Euroopan naapuruuspolitiikkaa. Itse pidin Euroopan unionin reaktiota vaalituloksiin ja itse vaaleihin turhan hätiköitynä ja turhan myönteisenä. Jälkeenpäin järjestettiin suuria mielenilmauksia. Vaalien aikana ilmenneistä säännönvastaisuuksista keskustellaan edelleen. Mielestäni on tärkeää, että sekä Euroopan unioni että neuvoston puheenjohtaja vähintään tekevät aloitteita maan opposition ja presidentti Saakashvilin välisten yhteyksien tukemiseksi.
<P>
Lopuksi haluaisin kommentoida Venäjän tilannetta. Siellä järjestetään piakkoin presidentinvaalit. Näyttäisi siltä, että maan kanssa voidaan pian ryhtyä neuvottelemaan uudesta kumppanuussopimuksesta. Energia-alan avoimuudella on erityisen suuri merkitys uuden sopimuksen valmisteluneuvotteluissa.
<P>
Haluamme kuitenkin myös keskustella Venäjän kanssa maan demokratian laadusta ja erityisesti hiljattain kokemistamme ongelmista vaalitarkkailussa sekä siitä, miten me näemme asian ja miten Venäjä näkee sen. Toivon, että tämäkin asia sisältyy Slovenian puheenjohtajakauden ohjelmaan.
<SPEAKER ID="039" NAME="Bronisław Geremek" AFFILIATION="ALDE">
- (PL) Arvoisa puhemies, me kaikki odottanemme, että vuonna 2008 pääsemme puheenjohtajavaltio Slovenian johdattamana sopuun uudistussopimuksesta ja voimme valmistella sen ratifiointia. Odotamme Slovenian myös edistävän ratkaisun löytymistä yhteen arkaluontoisimmista Euroopan kohtaamista ongelmista eli Kosovon kysymykseen. On kuitenkin tärkeää mainita, että näiden painopisteiden lisäksi on myös tiettyjä tehtäviä, jotka tukevat niitä. Mielestäni kulttuurienvälistä vuoropuhelua voitaisiin pitää sellaisena tehtävänä. Uskon sen olevan eräs Euroopan yhtenäisyyden muodostavista arvoista ja luovan perustan myös tietylle geopoliittiselle arvolle, joka EU:n politiikalla voi olla.
<P>
Vaikuttaa siltä, että erityisesti tässä yhteydessä Eurooppa voi toimia rauhanlähettiläänä tilanteessa, jossa maailma näyttää olevan kansainvälisessä kaaoksessa. Haluaisin vielä lisätä Kosovon kysymyksestä keskusteltaessa olevan erityisen tärkeää, että samalla otetaan huomioon kulttuurienvälistä vuoropuhelua koskeva ongelma. Se on Kosovon tulevaisuuden ongelma.
<P>
Arvoisa pääministeri, toivotan Slovenian puheenjohtajakaudelle menestystä.
<SPEAKER ID="040" NAME="Jan Tadeusz Masiel" AFFILIATION="UEN">
- (PL) Arvoisa puhemies, arvoisa neuvoston puheenjohtaja, onnittelen Sloveniaa unionin puheenjohtajuudesta ja toivotan sille onnea erityisesti uudistussopimuksen ratifiointiin.
<P>
Pieni Slovenia on ohittanut suuren Puolan, minkä pitäisi antaa ajateltavaa meille puolalaisille. Ehkä Slovenian esimerkin ansiosta pelkomme unionia kohtaan vähenee ja uskomme unionin tarpeellisuuteen kasvaa. Arvoisa puheenjohtaja, te olette Johannes Paavali II:n jälkeen toinen slaavi, joka johtaa koko Euroopan kulttuuria sen länsiosa mukaan luettuna. Unioni odotti vuoden 2004 laajentumisensa jälkeen uutta verta, uutta aivokapasiteettia ja uusia näkymiä, ja te täytätte odotukset ehdottamanne unionin viidennen vapauden eli tiedon vapaan liikkuvuuden ansiosta.
<P>
Maanne oli osa entistä Jugoslaviaa ja tuntee siksi kristinuskon ja islamin hallitsemien maailmojen ongelmat. Se pystyy varmasti antamaan uutta puhtia oikeudenmukaisen ja serbien oikeuksia kunnioittavan ratkaisun löytämiseksi Kosovon tilanteeseen.
<SPEAKER ID="041" NAME="Alojz Peterle" AFFILIATION="PPE-DE">
(SL) Olen iloinen ja ylpeä voidessani jakaa kanssanne tämän juhlallisen hetken, johon sisältyy luonnollisesti myös suuri vastuu ja suuria mahdollisuuksia. Olen vakuuttunut Slovenian osoittavan puheenjohtajakaudellaan, että sen perustaminen vuosia sitten ei ollut ainoastaan geopoliittinen päätös vaan myös osoitus siitä, että olimme valmiita tekemään vastuuntuntoisesti yhteistyötä vapaan, demokraattisen ja onnistuneesti yhdentyneen Euroopan luomiseksi.
<P>
Tuen voimakkaasti Lissabonin strategian täytäntöönpanoa, sillä se on olennaisen tärkeää tulevaisuutemme kannalta. Odotan Slovenian tekevän kaikkensa yhteisen tietotekniikka- ja televiestintäpolitiikan edistämiseksi. Se on olennaista Lissabonin strategian täytäntöönpanon kannalta, sillä kilpailukyvyn kasvamisen lisäksi unioni pääsee myös lähemmäs kansalaisia. EU-kansalaiset haluavat tuntea yhteisen politiikan kukkaroissaan, ja onnistuimmekin siinä verkkovierailudirektiivillä, jonka ansiosta Euroopan sisäiset puhelut ovat tulleet edullisemmiksi. Tämän alan yhteisen politiikan ansiosta tällaisia etuja tulee yhä useammin.
<P>
Toinen painopistealueeni on terveys. En ole ainoa parlamentin jäsen, joka on ilahtunut siitä, että Slovenian puheenjohtajakauden painopistealueisiin kuuluu myös syövän torjuminen. Siitä pitäisi tulla pysyvä aihe Eurooppa-neuvoston esityslistalle.
<P>
Syöpä ei kuulu ainoastaan terveysministerien vastuualueeseen. Joka kolmas Euroopan kansalainen voi odottaa sairastuvansa tähän tautiin eivätkä näkymät ole lupaavia. Se on laaja sosiaalinen ja poliittinen kysymys, joka liittyy myös Lissabonin strategian täytäntöönpanoon. Jos yhä useammat ihmiset sairastuvat, emme pysty saavuttamaan korkeampaa tuottavuutta ja parempaa kilpailukykyä. Terveys on visio ja ulottuvuus eikä pelkkä toimiala. Olen tyytyväinen, mikäli saavutamme Slovenian puheenjohtajakauden aikana kaksi tavoitetta. Ensiksi on kiinnitettävä huomiota syövän torjumiseen ja toiseksi on perustettava syövän torjumiseen erikoistuvia toimielinten välisiä työryhmiä. Torjuntatyö edellyttää hyvää ja yhtenäistä koordinaatiota Euroopan parlamentin, neuvoston ja Euroopan komission välillä.
<P>
Neuvoston puheenjohtaja, toivotan teille menestyksekästä puheenjohtajakautta.
<SPEAKER ID="042" NAME="Magda Kósáné Kovács" AFFILIATION="PSE">
(HU) Kiitos, arvoisa puhemies. Arvoisa pääministeri, puheenjohtajuutenne ansiosta uudet jäsenvaltiot ovat ottaneet uuden askeleen kohti täysi-ikäisyyttä. Puheenjohtajuutenne todennäköisesti auttaa poistamaan varaukset, joita ei ole tosin koskaan ollut EU:n toimielimissä mutta jotka ovat olleet läsnä Euroopan unionin arjessa.
<P>
Olette ensimmäinen puheenjohtaja Euroopan kulttuurienvälisen vuoropuhelun teemavuonna. Alueellamme asuvat tietävät, että maapallon valtavan punaisen läntin vieressä sijaitsevasta itäisestä Keski-Euroopasta tuli vaaleanpunainen läntti, joka ei kuitenkaan ole koskaan ollut väriltään täysin tasainen. Se on aina säilyttänyt historiallisen värikkyytensä ja monimuotoisuutensa. Tämä tiedetään erityisen hyvin Länsi-Balkanilla Jugoslavian piilotettua rajat pystymättä kuitenkaan täysin poistamaan niitä.
<P>
Ei siis ole sattumaa, että suurimmat vaikeutemme ovat kansallisen, kielellisen ja kulttuurisen identiteettimme uudelleenarvioinnissa ja vahvistamisessa. Odotamme teidän auttavan meitä siinä, koska puheenjohtajuutenne voi auttaa meitä rakentamaan uudelleen identiteetin, joka on nyt erottamaton osa EU-kansalaisten tietoisuutta.
<P>
Puheenjohtajavaltio Slovenialla on mahdollisuus ja velvollisuus saattaa alueen Eurooppa-missio ja laajentuminen uuteen vaiheeseen. Slovenia on portti Länsi-Balkanille, ja Euroopan tie johtaa sen läpi. Jäsenvaltioiden laajentumisväsymyksestä ei saa tulla kyseisellä alueella uudistusväsymystä, sillä se vaarantaisi koko alueen vakauden.
<P>
Lopuksi vielä sananen uudistussopimuksesta: Olen ylpeä, että Unkari oli ensimmäinen uudistussopimuksen ratifioinut maa. Vaikka Unkarissa on nykyään mahdollista päästä poliittiseen yhteisymmärrykseen vain harvoista asioista, EU oli yksi niistä. Alueellamme tarvitaan enemmän ja paremmin toimiva unioni, ja luotamme asiassa puheenjohtajavaltio Slovenian yhteistyövalmiuteen ja apuun.
<P>
Toivotan teille onnea puheenjohtajakaudellenne.
<SPEAKER ID="044" NAME="Alexander Lambsdorff" AFFILIATION="ALDE">
- (DE) Arvoisa puhemies, Alpit ovat tänä vuonna tärkeässä asemassa Euroopassa. Slovenia on Eurooppa-neuvoston puheenjohtaja ja Sveitsi ja Itävalta isännöivät jalkapallon Euroopan mestaruuskisoja, joten kaikkien katseet ovat vuorilla. Onnittelen puheenjohtajaa kauden virallisesta avauksesta.
<P>
Tämä on merkittävä puheenjohtajakausi. Lissabonin sopimuksen ratifiointiprosessi on oikeutetusti ensisijainen tehtävänne. Euroopan turvallisuus- ja puolustuspolitiikka joutuu koetukselle Kosovossa. Me parlamentissa odotamme teidän tekevän selväksi - ellemme saa päätöslauselmaa turvallisuusneuvostolta - että päätöslauselma 1244 on vedenpitävä oikeusperusta kaikille Euroopan turvallisuus- ja puolustuspoliittisille toimenpiteille. Ryhmäni puheenjohtaja on todennut meidän vastustavan Serbian kanssa nopeutetusti tehtävää vakautus- ja assosiaatiosopimusta, ellei Serbia suostu yhteistyöhön ICTY:n kanssa.
<P>
Olemme iloisia siitä, että Slovenia on ensimmäinen puheenjohtajan tehtäviin siirtynyt uusi jäsenvaltio. Me liberaalit olemme aina olleet voimakkaasti tämän laajentumisen kannalla. Olemme myös aina tukeneet sitä kohdatessamme vastustusta kotimaassamme.
<P>
Emme kuitenkaan ole juuri nyt juhlatuulella. Olen kotoisin Nordrhein-Westfalenista, jossa 2 300 ihmistä sai eilen kuulla Nokian sulkevan Bochumin tehtaansa ja siirtävän toimintansa Romaniaan. Alkoi kiertää huhu, jonka mukaan tämä kaikki tapahtuisi EU:n rahoituksella. Haluan tehdä selväksi FDP:lle, että työpaikkojen siirtämistä Euroopan unionissa ei saa tukea EU:n varoista. Aiomme tehdä kaikkemme sen varmistamiseksi, että tapauksessa ei käytetä EU:n tukia. Näen komission puheenjohtajan nyökkäävän. Toivon komission antavan tähän selkeän vastauksen. Tämä on tärkeä asia, joka saa ihmiset pelkäämään Euroopan unionia. Näin ei saa tapahtua. Varmistamme myös, että oikeutus tukiin tarkistetaan, mikäli Romaniassa alkaa virrata kansallisia tukia. Tämä on ongelma, ja toivomme, että Bochumin ammattitaitoiset ja motivoituneet ihmiset löytävät pian uuden työpaikan.
<SPEAKER ID="045" NAME="Ryszard Czarnecki" AFFILIATION="UEN">
- (PL) Arvoisa pääministeri, sympatiani ja myötätuntoni ovat puolellanne. Liityttyänne euroalueeseen maanne inflaatio on noussut viime vuodesta sata prosenttia. Kuten komission jäsen Almuda totesi kaksi kuukautta sitten, te, komission puheenjohtaja, olette myöntänyt inflaation nousun olevan eräs euroalueeseen liittymisen seurauksista.
<P>
Eräs mainitsemistanne painopisteistä on Kosovon kysymys. Muistakaa, että maan itsenäistyminen olisi ensimmäinen Euroopassa tapahtuva yksipuolinen rajojen muuttaminen sitten toisen maailmansodan. Juuri tähän Georgiassa sijaitsevat Etelä-Ossetia ja Abhasia pyrkivät, mutta myös Moskova on kiinnostunut Etelä-Kaukasian tilanteen horjuttamisesta. Tästä saattaa syttyä alueella jopa sota ja samalla Euroopan suurin aseellinen selkkaus Balkanin 1990-luvun alun väkivaltaisuuksien jälkeen. Meidän on ilman muuta kunnioitettava Kosovon itsemääräämisoikeutta.
<SPEAKER ID="046" NAME="Francisco José Millán Mon" AFFILIATION="PPE-DE">
(ES) Arvoisa puhemies, toivotan onnea Slovenian puheenjohtajakaudelle. Se on erinomainen esimerkki Euroopan unionin muuttumisesta. Seuraavan puolen vuoden aikana käsitellään tärkeitä asioita, joista mainitsen muutaman.
<P>
Ensimmäinen niistä on kevään Eurooppa-neuvosto, jossa keskitytään Lissabonin strategiaan. Olemme taloudellisesti vaikeassa tilanteessa. Kasvuennusteet pienenevät rahoituskriisin, inflaation nousun, vahvan euron ja heikon dollarin sekä äärimmäisen korkean öljyn hinnan vuoksi. Myös ruoan hinta nousee.
<P>
Suuri yleisö odottaa tehokkaita päätöksiä, joiden avulla usko voidaan säilyttää epävarmoina aikoina.
<P>
Ulkoasioihin kuuluu Kosovon kysymys, joka vaikuttaa rajojen vakauden kaltaisiin kysymyksiin koko Euroopassa. Asiassa ei pidä hätiköidä. Joulukuun Eurooppa-neuvostossa toimittiin mielestäni hieman hätiköiden. Siellä päätettiin muun muassa Kosovoon lähetettävästä siviilioperaatiosta, jolle ei kuitenkaan ilmeisesti ole sovittu oikeusperustaa. On ristiriitaista, että tämä tapahtuu EU:ssa, joka on oikeusvaltioon perustuva yhteisö.
<P>
Kosovon kysymys on arkaluontoinen ja edellyttää varovaisuutta. Ponnistelkaa lujasti uuden päätöslauselman saamiseksi turvallisuusneuvostolta.
<P>
Kuten mainitsitte, toukokuussa pidetään tärkeä Liman huippukokous Latinalaisen Amerikan maiden kanssa, jotka ovat periaatteiltaan ja arvoiltaan lähellä Eurooppaa. Liman huippukokousta olisi käytettävä vapauttamaan Mercosurin kanssa käytävät lukkiutuneet neuvottelut sekä edistämään assosiaatiosopimuksia koskevia neuvotteluja Andien alueen maiden ja Keski-Amerikan maiden kanssa.
<P>
Maaliskuussa Schengen-alueen laajentuminen on todellisuutta lentokentillä. Tämä on ratkaisevaa aikaa EU:n ulkorajoilla, mistä saankin aasinsillan laittoman maahanmuuton torjumiseen. Rajavalvonnasta vastaavat ministerit suunnittelevat yhteistä kokousta, ja ajankohta on mielestäni hyvin valittu. Ministerien yhteistyötä on tehostettava ja ulkorajoja valvovien viranomaisten on oltava tietoisia siitä, että he eivät työskentele ainoastaan kansallisella vaan myös eurooppalaisella tasolla ja että he ovat yhdessä vastuussa siitä, mitä Schengen-alueella tapahtuu.
<P>
Lopuksi pyytäisin teitä tekemään terrorismin vastaista työtä. Suuri yleisö odottaa Euroopan unionin saavan aikaan tuloksia tässä asiassa, joka on niin merkittävä heidän elämänsä kannalta.
<SPEAKER ID="047" NAME="Kristian Vigenin" AFFILIATION="PSE">
(BG) Arvoisa puhemies, arvoisa komission puheenjohtaja Barroso, arvoisa pääministeri Janša, en voi olla huomauttamatta, että Slovenian puheenjohtajuus on tärkeä merkki Euroopan kansalaisille ja erityisesti Keski- ja Itä-Euroopan kansalaisille.
<P>
Slovenialla on tilaisuus saada heidät vakuuttuneiksi siitä, että he ovat yhdenvertaisia sidosryhmiä Euroopan yhdentymisprosessissa. Tunnemme Slovenian maana, joka käsitteli muutoksen edellyttämät asiat viivyttelemättä sinnikkäästi ja johdonmukaisesti, minkä vuoksi sitä voidaan nyt kutsua Itä-Euroopan parhaaksi suorittajaksi. Tämä oli mahdollista maan poliittisen konsensuksen ansiosta. Juuri sitä me odotamme Slovenian puheenjohtajakaudelta: sen on ilman sen kummempia fanfaareja ja suuria lupauksia jatkettava sinnikkäästi esitellyssä ohjelmassa korostettujen, Euroopan unionin tulevaisuuden kannalta tärkeiden asioiden edistämistä. Teillä on siihen kaikki mahdollisuudet, koska tämänpäiväinen keskustelu on osoittanut poliittisen ja toimielinten konsensuksen olevan puolellanne.
<P>
Mielestäni Slovenian puheenjohtajuus tulee juuri oikeaan aikaan etenkin Länsi-Balkaniin liittyvien haasteiden kannalta. Slovenian historiallisen ja poliittisen kokemuksen ansiosta Euroopan unioni voi toteuttaa tehokkaammin kyseisiä maita koskevaa politiikkaansa. Nämä maat tarvitsevat uusia virikkeitä uudistusten jatkamiseen ja kehityksensä nopeuttamiseen päästäkseen lähemmäs Euroopan unionia. Tämä tavoite on täysin realistinen, kuten ennen Jugoslaviaan kuulunut Slovenia on esimerkillään osoittanut.
<P>
Uskon Euroopan unionin pystyvän Slovenian kautta tekemään asiansa paremmin ymmärrettäväksi useille Länsi-Balkanin kansoista. Tarkoitan tätä sekä sanan varsinaisessa merkityksessä että kuvaannollisesti. Minusta on tarpeen mainita, että neuvosto puhuu ensimmäistä kertaa slaavilaista kieltä. Mielestäni yksikään muu maa ei pystyisi käsittelemään Kosovon kysymystä yhtä menestyksekkäästi kuin Slovenia. Koko alueeseen kohdistuvat riskit ovat valtavat, ja siksi odotuksemme teidän suhteenne ovatkin korkealla, pääministeri Janša. Odotamme teidän onnistuvan säilyttämään Euroopan unionin yhtenäisyyden sekä maakunnan asemaa koskevan päätöslauselman osalta että unionin sitoumuksen osalta päätöstä seuraavana vaikeana aikana.
<P>
Pääministeri Janša, meille sosiaalidemokraateille on tärkeää, että Slovenian puheenjohtajakaudesta tulee menestyksekäs. Emme aio pelkästään seurata toimintaanne sivusta, vaan annamme myös todellisen tukenne pyrkimyksillenne parhaamme mukaan, jotta voitte panna ohjelmanne täytäntöön. Toivotan teille menestystä, jotta voitte osoittaa, että myös pieni maa voi olla Euroopassa suuri.
<SPEAKER ID="048" NAME="Marco Pannella" AFFILIATION="ALDE">
(IT) Arvoisa puhemies, arvoisa pääministeri Janša, hyvät naiset ja herrat, tervetuloa, arvoisa pääministeri, sen radikaalin puolueen ja niiden toverien puolesta, jotka kiirehtivät teidän ja Mladina-lehdessä työskentelevien toverienne ja ystävienne vapauttamista vuoden 1988 lopulla. Olitte vankilassa demokratian ja Euroopan puolesta. Nyt olette puheenjohtajana Euroopan unionissa, joka poistaa hymninsä ja lippunsa ja jossa - tämä teidän on syytä panna merkille - eurokolikoissa olevat perinteiset geopoliittiset rajat ovat euroryhmän vuoksi vääristyneet. Olette laajentumisen puolestapuhuja, mutta kyseessä on sama Eurooppa, joka oli kuuro Jugoslavian tragedialle ja joka on nykyään kuuro Turkille ja kaikille toivomillemme laajentumisille.
<P>
Olin itsekin mukana Ljubljanassa Serbian ilmahyökkäysten aikaan. Tapasimme tuolloin Skolkin, AZMSS:n nuoret, presidentti Kucanin sekä ystävämme Jelko Kacinin. Siihen aikaan taistelitte oman Eurooppanne puolesta, joka oli erilainen kuin se, joka petti teidät, joka halusi neutraalin Jugoslavian omia tarkoitusperiään varten.
<P>
Tervetuloa. Jos aiotte olla maanne puolesta se, mitä olette ollut, silloin edustatte Altiero Spinellin Eurooppaa toisin kuin me, jotka usein edustamme sen pirstoutumista.
<P>
(Puhemies keskeytti puhujan)
<SPEAKER ID="049" NAME="Othmar Karas" AFFILIATION="PPE-DE">
- (DE) Arvoisa puhemies, hyvät naiset ja herrat, Schengen-alue laajeni yöllä 20.-21. joulukuuta 2007. Saavutimme tuolloin jälleen hieman isomman palan vapautta ja pääsimme askeleen lähemmäksi toisiamme. Piikkilanka-aidat on vihdoinkin poistettu ja Slovenia otti 1. tammikuuta hoitaakseen yhdistyneen Euroopan Eurooppa-neuvoston puheenjohtajan tehtävät. Olen siitä iloinen eurooppalaisena ja erityisesti itävaltalaisena, ystävänä, naapurina ja liittolaisena.
<P>
Arvoisa Eurooppa-neuvoston puheenjohtaja, tässä keskustelussa on kysymys kuudesta asiasta. Ensinnäkin sillä, että olette neuvoston puheenjohtaja, on muutakin kuin symbolista arvoa. Se saa meidät tietoisiksi historiallisesta kehityksestä, josta joko on tullut monille jo itsestäänselvyys tai jonka jotkut kokevat uhkana.
<P>
Toiseksi: ratifiointiprosessi alkoi Unkarista. Teidän on luotava prosessille rakenne ja tehtävä siitä dynaaminen sekä tarjottava Euroopan kansalaisille riittävästi koordinoitua tietoa.
<P>
Kolmanneksi: hyödyntäkää ilmastonmuutosta ja Euroopan suurempaa riippumattomuutta energiasta koskevia tavoitteita kasvun, työllisyyden ja sosiaalisen koheesion edistämiseksi Lissabonin strategian täytäntöönpanon yhteydessä.
<P>
Neljänneksi: maantieteellisen sijaintinne, historiallisten kokemustenne ja puheenjohtajakautenne ajankohdan vuoksi teillä on erityinen vastuu Kroatian liittymisestä unioniin, Kosovon vapaudesta ja sopuun pääsystä Serbian kanssa.
<P>
Viidenneksi: käynnistämme kanssanne Euroopan kulttuurienvälisen vuoropuhelun teemavuoden. Tehkää puheenjohtajakaudestanne rinnakkaiselon, keskinäisen kunnioituksen, toisten huomioonottamisen ja yhteisymmärryksen kausi.
<P>
Kuudes ja viimeinen asia: älkää sekoittako eurooppalaista vastuutanne selvittämättömiin kahdenvälisiin kysymyksiin tai Itävallan vastuuseen maassa asuvasta sloveenivähemmistöstä. Kahden jäsenvaltion väliset sopimukset eivät kuulu Euroopan unionin vastuualueeseen.
<SPEAKER ID="050" NAME="Bernard Poignant" AFFILIATION="PSE">
(FR) Arvoisa puheenjohtaja, esiinnyitte meille hyvin vaatimattomana. Olette jopa maininneet mahdolliset tulevat virheet ja myöntäneet taipumuksenne naiiviuteen. Ehdotan troikkaa silmällä pitäen, että siirrätte nöyryyden tunteen seuraajallenne Ranskan presidentille.
<P>
Minulla on teille ainoastaan yksi sanoma: opettakaa Euroopalle joitakin oman historianne parhaista opetuksista. Te olette kelttejä, kuten minäkin. Maatanne on hallinnut Baijeri, Venetsian tasavalta yritti saada teidät omakseen, sitten teidät liitettiin Itävalta-Unkariin, Napoleon miehitti maanne - pahoitteluni siitä - minkä jälkeen teidät jaettiin Saksan, Italian ja Unkarin kesken ja liitettiin Jugoslavian liittotasavaltaan. Itsenäinen maastanne tuli vuonna 1990 pidetyssä kansanäänestyksessä.
<P>
Uskomaton historia. Kuka olisi teitä parempi puhumaan kulttuurienvälisestä vuoropuhelusta? Kuka muu olisi siinä uskottavampi? Tehkää siitä tärkeämpi painopiste. Sijoititte sen neljännelle sijalle, mutta ehdottaisin, että siirrätte sen pari sijaa ylöspäin.
<P>
Älkää kuitenkaan rajoittako kulttuurienvälistä vuoropuhelua uskontojenväliseen vuoropuheluun. Muistakaa myös niiden ponnistukset, jotka uskovat, ettei uskontoa ja politiikkaa pitäisi sekoittaa, koska historia on osoittanut niiden yhdistämisen johtavan aina ongelmiin.
<P>
Sallinette, että luen kollegoilleni äsken mainitsemieni seikkojen hengessä otteen kauniista kansallishymnistänne. ”Jumala siunatkoon kaikkia kansoja, jotka kaipaavat ja tavoittelevat sitä kirkasta päivää, jolloin maailmaa eivät enää uhkaa sodat ja kiistat ja jotka odottavat aikaa, jolloin kaikista vapaista ihmisistä tulee vihollisten sijaan naapureita.” Tämä on sekä puheenjohtajakautenne että Euroopan henki. Olen ranskalainen enkä halua luopua Marseljeesista, mutta puolen vuoden ajan olen erittäin mielelläni slovenialainen!
<P>
(Suosionosoituksia)
<SPEAKER ID="051" NAME="Puhemies">
Hyvä kollega Poignant, kuulisin mielelläni teidän laulavan Marseljeesia tai vaikkapa Eurooppa-hymniä.
<SPEAKER ID="052" NAME="Zbigniew Zaleski" AFFILIATION="PPE-DE">
- (PL) Arvoisa pääministeri, olette ilmoittanut puheenjohtajakautenne tavoitteiksi uudistussopimuksen, Lissabonin strategian, ilmaston, energian ja Länsi-Balkanin, ja jos tähän lisätään vielä kulttuurienvälinen vuoropuhelu, on se aikamoinen asialista noin pienelle maalle suuren menestyksenne jälkeen, josta onnittelen teitä ja koko Slovenian kansaa.
<P>
Ulkoasiainvaliokunnan edellisessä kokouksessa ulkoasiainministeri Luís Amado ei maininnut sanallakaan itäistä ulottuvuutta, ja te olette puhunut siitä ainoastaan yleisellä tasolla. Olen ymmärtänyt sen kuitenkin olevan yksi tavoitteista, ja erityisesti slaavilaisten maiden edustajana teillä pitäisi olla itäisestä ulottuvuudesta portugalilaisia parempi käsitys - josta minulla ei tosin ole huomautettavaa. Kysymys kuuluu, käsittääkö laajentuminen seuraavan puheenjohtajavaltion Ranskan ennustuksen mukaisesti lähinnä Länsi-Balkanin vai jotain muutakin. Toivoisin teidän selventävän näkemystänne asiasta.
<P>
Toinen asia on, että maanne puheenjohtajakausi osuu Euroopan parlamentin vaaleja edeltävälle ajalle, ja kuten tiedämme, 20 prosentin äänestysvilkkaus ei ole erityisen hyvä, ja suuntaus on laskeva. Olisiko teillä joitakin parannusehdotuksia? Miten eurooppalaiset saataisiin vakuutettua siitä, että tästä talosta on hyötyä ja että osallistuminen kannattaa?
<P>
Viimeisenä haluaisin puuttua asiaan, joka liittyy ensimmäiseen kommenttiini. Slovenian Ukrainan suurlähettiläs totesi, että Ukrainan pitäisi liittyä tai se aikoo liittyä vapaakauppavyöhykkeeseen puheenjohtajakautenne aikana. Se olisi tietenkin hyvä asia. Maan täytyy tosin vielä täyttää muutama ehto, kuten saada duuman hyväksyntä ja parantaa rajojensa toimintaa. Miten puheenjohtaja aikoo tukea Ukrainaa tässä prosessissa?
<P>
Arvoisa puhemies, haluaisin lopuksi vielä sanoa:
<P>
teillä on valta ja vastuu rajoittaa puheaikaa ja pyydän teitä tekemään niin vastaisuudessa.
<SPEAKER ID="054" NAME="Véronique De Keyser" AFFILIATION="PSE">
(FR) Arvoisa puheenjohtaja, puheenjohtajakaudelleen voi osittain valita haluamiaan asioita, mutta on myös sellaisia asioita, jotka tulevat juhliin kuokkimaan, esimerkiksi Lähi-idän turvallisuus ja Iran. Iranin ydinohjelma on tässä suhteessa osa monimutkaista prosessia, joka sivuaa Lähi-idän ja muslimimaailman turvallisuutta. Luottamuksen palauttamiseksi meidän on keskusteltava Irakista, Palestiinasta, Libanonista, ääriryhmistä, ihmisoikeuksista ja köyhyydestä.
<P>
Monet alueen asukkaista joutuvat tulemaan toimeen alle kahdella dollarilla päivässä. Voiko sellaista hyväksyä? En puhu moraalisesta näkökulmasta vaan turvallisuudesta. Näistä ihmisistä tulee ääriainesta, koska heillä ei ole mitään hävittävää ja he tuntevat itsensä nöyryytetyiksi. Kukaan ei synny itsemurhapommittajaksi tai terroristiksi. Meidän on luotava ympäristö, jossa kaikki voivat elää arvokkaasti, rauhassa ja vapaina. Nämä eivät ole minun sanojani, vaan ne on lausunut Kansainvälisen atomienergiajärjestön johtaja ja Nobelin rauhanpalkinnon saaja Mohamed El Baradei. Ne tarkoittavat, että luottamuksellisen suhteen muodostaminen on aloitettava arabimaailmasta ja erityisesti Iranista, että siinä ei saa välttää vaikeita aiheita - ei maan juutalaisten joukkotuhoa koskevaa tyrmistyttävää revisionismia eikä Israelin turvallisuutta - ja että sen pitäisi perustua molemminpuoliseen luottamukseen ja arvokkuuteen.
<P>
Ottaako puheenjohtajavaltio Slovenia nämä sanat ohjenuorakseen? Entä uskooko se todella, että alue voitaisiin jonain päivänä riisua ydinaseista välttäen mainitsemasta tabua nimeltä Israelin ydinohjelma?
<SPEAKER ID="055" NAME="Monica Maria Iacob-Ridzi" AFFILIATION="PPE-DE">
(RO) Arvoisa pääministeri, haluaisin onnitella teitä siitä, että puhutte meille tänään neuvoston puheenjohtajana.
<P>
Muut Euroopan maat ihailevat Sloveniaa sen merkittävästä kehityksestä vuoden 1990 jälkeen sekä jäsenyysedellytysten täyttämisestä, olivatpa sitten kyseessä neuvotteluvaiheet, yhteisen valuutan käyttöönotto tai neuvoston puheenjohtajuus.
<P>
Haluaisin onnitella teitä myös EU:n painopisteiden määrittämisestä seuraavien kuuden kuukauden ajaksi yhdessä Saksan ja Portugalin hallitusten kanssa.
<P>
On epäilemättä toivottavaa, että Lissabonin sopimus, joka päättää Euroopan unionin pitkittyneen identiteettikriisin, ratifioidaan mahdollisimman pian ja tunnustetaan demokraattiseksi asiakirjaksi kaikkialla Euroopassa.
<P>
Samalla on myös toivottavaa, että Lissabonin strategian tavoitteet toteutetaan mahdollisimman pian, koska kansalaiset suhtautuvat tähän politiikkaan yhä pessimistisemmin. Euroopan komission joulukuussa 2007 laatima tuorein Eurobarometri osoittaa kansalaisten luottamuksen laskeneen kumpaankin strategian osaan - sekä talouskasvuun että työllisyyteen.
<P>
Työttömyys on edelleen EU-kansalaisten suuri huolenaihe, vaikka merkittävää parannusta onkin tapahtunut vuoteen 2006 verrattuna. Lissabonin strategian uuden kierroksen alkaessa vuonna 2008 Euroopan parlamentti hyväksyy työvoiman liikkuvuutta koskevan toimintasuunnitelman työllisyyden parantamiseksi Euroopan tasolla. Silti on yhä selvittämättä kysymys rajoitetusta pääsystä Euroopan työmarkkinoille, joka vaikuttaa yli sataan miljoonaan EU-kansalaiseen.
<P>
Pääministeri, kehotan teitä näin ollen tukemaan vapaata pääsyä työmarkkinoille koskevia parlamentin ja Euroopan komission aloitteita. Uskon vakaasti, että Eurooppa voi näin turvata taloutensa tulevaisuuden varmistamalla EY:n perustamissopimukseen kirjatut perusvapaudet.
<SPEAKER ID="056" NAME="Claudio Fava" AFFILIATION="PSE">
(IT) Arvoisa puhemies, arvoisa neuvoston puheenjohtaja, hyvät naiset ja herrat, italialaisena suhtaudun erityisen myönteisesti siihen, että Slovenia on neuvoston puheenjohtaja sekä siihen, että hiljattain Euroopan unioniin liittyneistä maista juuri Slovenia saa ensimmäisenä puheenjohtajuuden hoitaakseen ja kuuluu nyt Schengen-alueeseen yhdessä muiden Euroopan maiden kanssa.
<P>
Eurooppa-neuvoston puheenjohtajana tärkein tehtävänne on edistää voimakkaasti Lissabonin sopimuksen ratifioimista. Sopimus antaa parlamentille suuremmat valtuudet soveltaa yhteispäätösmenettelyä. Sen ansiosta päätökset voidaan tehdä määräenemmistöllä tärkeissä asioissa ja alueilla, joilla kansalaisten perusoikeudet otetaan paremmin huomioon ja niitä suojellaan paremmin. Tarkoitan oikeudellista yhteistyötä ja laillista maahanmuuttoa.
<P>
Ehdotuksemme perustuu tähän, ja tulevina kuukausina meidän on pyrittävä löytämään tilaa eri kysymyksiä koskevalle toimielinten väliselle siirtymävaiheen sopimukselle. Tarkoitan esimerkiksi Europol-pakettia, josta äänestetään huomenna. Huomenna parlamentti pyytää neuvostolta sitoutumista kuulla Euroopan parlamenttia uudelleen kuuden kuukauden kuluessa sopimusten voimaantulosta niiden uusien määräysten nojalla, jotka kyseisillä sopimuksilla saadaan aikaan.
<P>
Yhteisen maahanmuuttopolitiikan osalta haluaisin pyytää teitä sitoutumaan turvallisen kehyksen laatimiseen, koska laitonta maahanmuuttoa voidaan torjua ainoastaan kunnioittamalla perusoikeuksia tiukasti, uskottavasti ja tarkasti. Näin voidaan välttää muutaman kuukauden takaisten tapahtumien toistuminen, jolloin sadat Eurooppaan pyrkivät ihmiset tarttuivat Välimerellä tonnikalaverkkoihin.
<SPEAKER ID="057" NAME="Valdis Dombrovskis" AFFILIATION="PPE-DE">
- (LV) Arvoisa puhemies, hyvät naiset ja herrat, ensimmäiseksi haluaisin onnitella Sloveniaa siitä, että se on ensimmäinen uusi jäsenvaltio, josta on tullut EU:n puheenjohtaja. Muut uudet jäsenvaltiot voivat ottaa mallia Sloveniasta omiin puheenjohtajakausiinsa valmistautuessaan.
<P>
Eräs Slovenian puheenjohtajakauden tärkeimmistä tehtävistä on Lissabonin sopimuksen ratifiointiprosessin edistäminen. Omalta osaltani voin sanoa, että Latvia aikoo ratifioida Lissabonin sopimuksen toukokuussa Slovenian puheenjohtajakaudella. Meidän on syytä suhtautua myönteisesti puheenjohtajavaltio Slovenian pyrkimyksiin vahvistaa EU:n roolia ilmastonmuutoksen torjumisen ja uusiutuvien energiamuotojen käytön maailmanlaajuisena edelläkävijänä. Ilmastonmuutos ja energiaongelmat ovat olleet jo vuosien ajan suuren yleisön ja poliitikkojen huomion keskipisteessä. On kuitenkin tärkeää, että tätä painopistettä ei pidetä ainoastaan hyvänä pyrkimyksenä vaan että se näkyy painopisteenä myös EU:n talousarviossa. Koska rahoitusnäkymien väliarvioinnin pitäisi alkaa tänä vuonna, sen yhteydessä olisi hyvä kuulla puheenjohtajavaltio Slovenian ajatuksia mahdollisista EU:n talousarvion painopisteistä. Mielestäni ilmastonmuutosta ja energiaa koskevien kysymysten tulisi kuulua näihin painopistealueisiin ja EU:n rakennerahastoista ja koheesiorahastosta olisi kohdistettava enemmän varoja energiatehokkuuden lisäämiseen ja uusiutuvien energiamuotojen kehittämiseen.
<P>
Puheenjohtajavaltio Slovenian aikomus kiinnittää enemmän huomiota Länsi-Balkanin ja Kosovon kysymykseen on ymmärrettävä. Slovenian pääministerin näkemys, jonka mukaan Bosnia ja Hertsegovinan tilanne saattaisi olla Kosovon tilannetta pahempi, on saanut aikaan monenlaisia reaktioita. Siksi olisi tärkeää ymmärtää puheenjohtajavaltio Slovenian asema suhteessa Balkanin tilanteeseen ja sen ehdotukset tilanteen rauhoittamiseksi. Kiitos mielenkiinnostanne. Toivotan puheenjohtajavaltio Slovenialle kaikkea hyvää tähän työrupeamaan.
<SPEAKER ID="058" NAME="Anne Van Lancker" AFFILIATION="PSE">
(NL) Neuvoston puheenjohtajalla on tärkeä velvollisuus käynnistää Lissabonin prosessin uusi kierros kevään Eurooppa-neuvostossa. Suoraan sanottuna me Euroopan parlamentin sosiaalidemokraattisessa ryhmässä katsomme, että komission puheenjohtajan joulukuussa tekemät ehdotukset eivät ole riittävän kunnianhimoisia.
<P>
Pitää toki paikkansa, että Lissabonin strategian edellisellä kierroksella tapahtui kasvua ja luotiin työpaikkoja, mutta totta on myös se, että Euroopan on nyt toimittava ympäristössä, jossa globalisaatio kiihtyy ja jossa on uusia maailmanlaajuisten toimijoita. Sosiaalidemokraatit ovat siksi vakuuttuneita, että Eurooppa voi jatkaa asemassaan vain, jos se keskittyy kestävään kehitykseen, tutkimukseen ja innovointiin sekä ihmisiin investoimiseen, toisin sanoen laatuun alhaisten kustannusten ja alhaisten standardien sijaan.
<P>
Meille on selvää, että tämän täytyy koskea kaikkia eurooppalaisia. Lissabonin strategialla ei estetty tilannetta, jossa 78 miljoonaa ihmistä on luisumassa köyhyyteen ja lukuisat luoduista työpaikoista ovat epävarmoja eivätkä takaa riittäviä tuloja. Siksi Lissabonin prosessi ei voi onnistua ilman sosiaalisen ulottuvuuden vahvistamista.
<P>
Komission puheenjohtaja, tämä edellyttää muutakin kuin kannanottoja. Sillä on oltava näkyvä ja tärkeä asema suuntaviivoissa sekä tavoitteellisessa sosiaalipoliittisessa ohjelmassa. Arvoisa neuvoston puheenjohtaja, luotamme puheenjohtajavaltio Slovenian tekevän tämän selväksi kevään Eurooppa-neuvostossa.
<SPEAKER ID="059" NAME="Elmar Brok" AFFILIATION="PPE-DE">
- (DE) Arvoisa puhemies, arvoisa neuvoston puheenjohtaja, arvoisa komission puheenjohtaja, minäkin olen iloinen siitä, että Slovenia siirtyy neuvoston puheenjohtajan tehtäviin. Toimin parlamentin kahtatoista uutta jäsenvaltiota koskevan laajentumiskierroksen yleisesittelijänä, ja se, että yksi näistä maista toimii nyt ensimmäistä kertaa Eurooppa-neuvoston puheenjohtajana, ilahduttaa minua suuresti.
<P>
Slovenia on myös uusista jäsenvaltioista menestynein, sillä kuuluu sekä Schengen-alueeseen että euroalueeseen ja on osoittanut, että uudet jäsenvaltiot menestyvät Euroopassa erittäin hyvin. On myös todettava, että pienet valtiot menestyvät neuvoston puheenjohtajan tehtävissä usein parhaiten, koska ne paneutuvat niihin täysin. Toivotan teille menestystä.
<P>
Teillä on edessänne monenlaisia tehtäviä. Tehtävänne on valvoa ja tukea tärkeän Lissabonin sopimuksen ratifioimista ja myös jo valmistella sen täytäntöönpanoa, mikä on vähintään yhtä tärkeää. Edessänne on myös vaikea Kosovon kysymys, ja teillä on poikkeuksellinen tilaisuus ratkaista se, koska tunnette kyseisen alueen niin hyvin. Tämä osoittaa kuitenkin myös, että Euroopan unionia usein painostetaan ulkopoliittisissa asioissa ja että amerikkalaiset ja venäläiset ovat usein vastustajiamme.
<P>
Kun huomaan Gazpromin tekevän kaasusopimuksia Kazakstanin kanssa samalla, kun me keskustelemme Keski-Aasiaa koskevista strategioista, minun on todettava, ettemme etene kovinkaan strategisesti meille tärkeissä tulevaisuutta koskevissa kysymyksissä. Minusta meidän pitäisi pystyä tässä parempaan.
<P>
Minulla olisi vielä yksi huomautus. Myös minä olen kotoisin Nordrhein-Westfalenista ja olisin kiitollinen komission puheenjohtajalle, mikäli hän voisi selventää Nokiaa koskevaa kysymystä. Yritykset voivat ilman muuta siirtää toimintansa muualle. Haluaisin myös todeta, että Saksa on eräs eniten Euroopan sisämarkkinoista tai laajentuneista Euroopan sisämarkkinoista hyötyvistä maista. Tämä on kuitenkin erittäin vaikeaa selittää ihmiselle, jonka työpaikan menetystä on edistetty EU:n varoilla tai luvattomilla kansallisilla tuilla. Pyydämme selvittämään asian, koska mikäli nämä huhut pääsevät leviämään, niistä olisi suurta haittaa eurooppalaisuuden käsitteelle.
<SPEAKER ID="060" NAME="Ioannis Varvitsiotis" AFFILIATION="PPE-DE">
- (EL) Arvoisa puhemies, puheenjohtajavaltio Slovenia on onnekas voidessaan jatkaa kahden onnistuneen puheenjohtajakauden työtä. Slovenia on myös ensimmäinen kahdestatoista uudesta jäsenvaltiosta tuleva puheenjohtaja, mikä tekee sen vastuusta entistä suuremman.
<P>
Slovenian puheenjohtajakauden ohjelmassa on totisesti arvokkaita asioita. Mielestäni siinä olisi kuitenkin pitänyt antaa enemmän painoa yritykselle saada suuri yleisö ymmärtämään ja hyväksymään paremmin sekä uudistussopimuksen että perusoikeuskirjan.
<P>
Puheenjohtajavaltio Slovenia tukee Länsi-Balkanin alueiden suunnitelmia liittyä Euroopan unioniin. Tämä on myös minun valtuuskuntani näkemys, mutta kuten kokemus on meille osoittanut, on muistettava, että jäsenyysneuvottelujen aloittamispäivämäärän määrääminen liian varhain voi johtaa koko prosessin ajautumiseen umpikujaan. On kuitenkin myös pidettävä mielessä, että Euroopan yleinen mielipide näyttäisi suhtautuvan uusiin laajentumisiin hyvin varovaisesti, mitä ei voida jättää huomioimatta.
<P>
Meidän kaikkien on oltava erityisen varovaisia Kosovon kysymyksen suhteen. On ymmärrettävä, että alueella käydään valtataistelua. Toisaalta Yhdysvallat pyrkivät hallitsemaan koko aluetta ja toisaalta Venäjä haluaa säilyttää yhteytensä alueeseen, johon sillä on ollut jo satojen vuosien ajan erityinen suhde. Kosovoa pallotellaan tässä pelissä puolelta toiselle.
<P>
Hiljattain pidetyssä huippukokouksessa Euroopan valtioiden päämiehet eivät tehneet päätöstä siitä, tunnustaisivatko he Kosovon itsenäiseksi yksipuolisen itsenäisyysjulistuksen jälkeen. Toivottavasti kaikki harkitsevat yksipuoliseen tunnustamiseen liittyviä vaaroja ja toimivat erityisen varovaisesti, sillä varomaton toiminta saattaa aiheuttaa laajalla alueella ketjureaktioita, joilla voi olla arvaamattomia seurauksia.
<SPEAKER ID="061" NAME="John Bowis" AFFILIATION="PPE-DE">
Arvoisa puhemies, minulle on kerrottu, että Slovenian hiljattain avatessa rajansa ihmiset vertailivat muistiinpanojaan siitä, kuinka paljon tavaraa he olivat onnistuneet salakuljettamaan kommunistiaikoina. Siellä oli ollut jopa pienoisrippituoli syntien tunnustajille, joille tarjoiltiin ripittäytymisen jälkeen kahvia ja konjakkia. Ei siis ihme, että puheenjohtaja Barroso kiirehti mukana juhlimaan.
<P>
Arvoisa pääministeri, te kuitenkin soitte meille alussa liikuttavan katsauksen sekä omaanne että maanne historiaan. Puhuitte ylpeydellä Sloveniasta ja tunteikkaasti kokemuksistanne vankilasta. Toivon, että hyödynnätte näitä tunteita myös puheenjohtajakaudellanne - uskoanne ihmisoikeuksiin sekä vakuuttuneisuutta siitä, että myös Eurooppa voi olla ylpeä itsestään.
<P>
Haluan antaa teille evääksi kaksi aihetta. Ensimmäinen niistä on ympäristö, koska ihmisoikeuksiin ja Lissabonin ohjelmaan kuuluvat myös puhdas ja terve ympäristö sekä terveet ihmiset. Ympäristöasioissa on kuitenkin päästävä Balia pidemmälle, sillä siellä kuultiin pelkkiä puheita. Nyt tarvitaan tekoja. Tarvitsemme todellisia ja realistisia tekoja, joiden on käynnistyttävä ensi viikolla yhdessä ilmastonmuutosta koskevan lainsäädäntöpakettimme kanssa.
<P>
Terveydenhuoltoalalla tarvitsemme rajat ylittävää terveydenhuoltoa koskevan oikeusvarmuuden. Onnistuessaan se tarjoaa hienoja uusia mahdollisuuksia Euroopan kansalaisille eli potilaille. Olemme odottaneet ja lykänneet sitä. Nyt odottaminen kuitenkin riittää. Meidän on varmistettava asian edistyvän tällä kertaa. Toimettomuus ei ole vaihtoehto. Vaihtoehtona on, että lakimiehet ryhtyvät politikoimaan puolestamme.
<P>
Kolmanneksi pyydän teitä kiinnittämään erityistä huomiota mielenterveyteen. Ainoa kritiikkini Sloveniaa kohtaan on se, että se on ollut hidas hyväksymään mielenterveyttä koskevaa lainsäädäntöä. Nyt teillä on mahdollisuus olla vihreän kirjan jälkeen mielenterveysasioissa johtoasemassa, ja toivon teidän hyödyntävän tilanteen.
<P>
Maanne on pieni ja ylpeä, ja pienet maat ovat yleensä parhaita Euroopan unionin puheenjohtajia. Toivotan teille menestystä tehtävissänne. Luotan siihen, että Sloveniasta tulee teidän johdollanne saavutuksissaan tuon ylpeyden arvoinen, kun puheenjohtajakautenne kuuden kuukauden kuluttua päättyy.
<SPEAKER ID="062" NAME="Puhemies">
Meillä on vielä kymmenen minuuttia aikaa catch the eye -menettelyn mukaisille, korkeintaan minuutin mittaisille puheenvuoroille.
<SPEAKER ID="063" NAME="Romana Jordan Cizelj" AFFILIATION="PPE-DE">
(SL) Slovenian saamat lukuisat onnittelut neuvoston puheenjohtajan tehtävien vastaanottamisen johdosta ensimmäisenä uusista jäsenvaltioista ennakoi Slovenian toiminnan saavan osakseen erityistä huomiota. Odotukset ovat korkealla ja vastuu on suuri.
<P>
Uusissa jäsenvaltioissa poliittisin elimiin kuulumattomat ihmiset ajattelevat usein, että unionia johtavat ainoastaan sen suurimmat maat. Slovenialla on nyt poikkeuksellinen tilaisuus osoittaa unionin koostuvan 27 valtiosta, jotka ovat yhdessä vastuussa yhteisen politiikan laatimisesta. Odotan Slovenian kiinnittävän painopistealueita ja perimäänsä asialistaa työstäessään huomiota koheesioon ja Euroopan sisäisten erimielisyyksien vähentämiseen.
<P>
Haluaisin tämän lyhyen minuutin aikana mainita vielä ilmastonmuutoksen ja energiapolitiikan, koska EU on asettanut itselleen äärimmäisen kunnianhimoiset tavoitteet kehittyäkseen alhaisten hiilidioksidipäästöjen yhteiskunnaksi. On tärkeää luoda vähän hiilidioksidipäästöjä aiheuttava yhteiskunta. Toivon Slovenian esittävän alalla konkreettisia ehdotuksia ja hankkeita sekä saavan aikaan tuloksia.
<SPEAKER ID="064" NAME="Genowefa Grabowska" AFFILIATION="PSE">
- (PL) Arvoisa puhemies, arvoisa pääministeri, puheenjohtajavaltio Slovenialla on edessään useita haastavia tehtäviä. Näiden haastavien tehtävien etunenässä on uudistussopimuksen ratifiointi. Te olette sen vartija ja teillä on koko prosessin ohjat käsissänne. Pyydän teitä siksi ottamaan huomioon myös ne maat, jotka eivät ole hyväksyneet perusoikeuskirjaa, vaan jättäytyivät sen ulkopuolelle.
<P>
Puola ja Yhdistynyt kuningaskunta jättäytyivät perusoikeuskirjan ulkopuolelle, mutta olen varma siitä, että ne ymmärtävät pian tehneensä virheen ja haluavat hyväksyä sen. Jossakin vaiheessa ne haluavat tarjota kansalaisilleen perusoikeuskirjan. Niitä on autettava siinä, ja siksi pyydänkin teitä tarjoamaan niille yksinkertaistetun, helpon ja nopean menettelyn, jotta ne voivat tulla mukaan ilman ratifiointia.
<P>
Arvoisa pääministeri, puheenjohtajakauden menestyminen on yleensä kääntäen verrannollinen maan kokoon. Olen varma, että myös te sovellatte tätä periaatetta.
<SPEAKER ID="065" NAME="Mojca Drčar Murko" AFFILIATION="ALDE">
(SL) Arvoisa pääministeri, suhtaudun myönteisesti tänään mainitsemiinne ihmisoikeusasioihin. Slovenialaisena liberaalina parlamentin jäsenenä ja entisenä toimittajana katson sananvapauden ja lehdistönvapauden olevan kaksi tärkeintä ihmisoikeutta. Siksi haluaisin käyttää tämän juhlallisuuden tilaisuuden hyödyksi korostaakseni, että slovenialaiset toimittajat ovat erittäin vakavissaan vetoomuksessaan, jossa he vastustavat heihin sekä avoimesti että salassa kohdistuvaa painostusta.
<P>
Allekirjoittaneet on saatettu julkisuudessa huonoon valoon poistaen heidän kirjoituksiaan asiayhteyksistään ja pyrkien näin antamaan heistä kuva epäluotettavina ihmisinä. Tämä on erittäin sopimatonta. Mielestäni Euroopan unionin puheenjohtajan tehtävänä on varmistaa, että sen edustajat käsittelevät vetoomuksen sisältämät lausunnot ja todisteet.
<SPEAKER ID="066" NAME="Adamos Adamou" AFFILIATION="GUE/NGL">
- (EL) Arvoisa puhemies, suurin Kosovon kysymyksen ratkaisuehdotuksia koskeva huolenaiheemme liittyy yritykseen asettaa yksipuolinen itsenäisyysjulistus oikeudelliselle perustalle, millä olisi merkittäviä seurauksia kansainväliselle oikeudelle.
<P>
Kosovon yksipuolisen itsenäisyysjulistuksen tunnustaminen Yhdistyneiden Kansakuntien ulkopuolella olisi vaarallista, sillä se saattaisi jopa johtaa verenvuodatukseen ja rajojen muuttamiseen. Sillä myös rikottaisiin selkeästi kansainvälistä oikeutta ja uskomme, että sitä käytettäisiin kiistojen ratkaisemiskeinona muissakin selkkauksissa. Näin saatettaisiin toimia myös EU:n jäsenvaltioissa, esimerkiksi Kyproksessa.
<P>
Kosovon tilanne on seurausta interventionistisesta politiikasta, ja se on ongelma, joka voidaan ratkaista ainoastaan YK:n puitteissa ja kansainvälisen oikeuden nojalla ulkopuolisten puuttumatta asiaan ja peruskirjan periaatteita rikkomatta.
<P>
Yksipuolisesti toteutettujen toimenpiteiden vaikutus on parhaillaan nähtävissä Irakissa. Rauha voidaan taata ainoastaan laillisilla ja yhteisillä poliittisilla ratkaisuilla.
<SPEAKER ID="067" NAME="Avril Doyle" AFFILIATION="PPE-DE">
Arvoisa puhemies, toivotan kollegoideni tavoin pääministerin tervetulleeksi. Arvoisa puheenjohtaja, olette kulkenut 20 vuoden aikana melkoisen matkan: nousitte sellistä Slovenian pääministeriksi ja Eurooppa-neuvoston puheenjohtajaksi, ja kuten kerroitte, maanne kuuluu nykyään Euroopan unioniin, Natoon, euroalueeseen ja Schengen-alueeseen.
<P>
Pitää paikkansa, että Balkanin nykytilanne johtuu keskeneräisistä asioista. Rauhan saaminen alueelle on tärkeää meille kaikille. Kiitos erityisesti tahdikkaasta toiminnastanne Lissabonin sopimuksen ratifioinnin edellyttämän Irlannin tulevan kansanäänestyksen suhteen.
<P>
Voisin ottaa päätössananne kansanäänestyksemme tunnuslauseeksi: ”Välitän Euroopasta, koska Eurooppa välittää minusta”. Parempaa iskulausetta ei Irlannin kansanäänestykselle voisi olla. Emme voi pitää mitään itsestään selvänä, ja työtä on tehtävä vielä kovasti, mutta vakuutan, että puolueeni Fine Gael Party, sen johtaja ja kaikki Euroopan parlamentin jäsenet tekevät kaikkensa myönteisen tuloksen saavuttamiseksi Lissabonin sopimusta koskevassa Irlannin kansanäänestyksessä. Kiitos. Toimitamme tuloksen teille puheenjohtajakautenne aikana.
<SPEAKER ID="068" NAME="Alexander Stubb" AFFILIATION="PPE-DE">
Arvoisa puhemies, suomalaisena olen suuri mäkihypyn ystävä. Arvoisa pääministeri, vertauskuvallisesti voisi sanoa, että puheenjohtajavaltio Slovenian tehtävät ovat kuin Planican mäki ja käyttämänne välineet kuin Elanin sukset. Toivon lisäksi, että teillä on Primož Peterkan tahdonvoima.
<P>
Uskon tästä tulevan menestyksekäs puheenjohtajakausi kolmesta syystä: ensiksi, olette valmistautuneet erittäin hyvin, toiseksi, kuten puheestanne kävi ilmi, olette erittäin nöyriä, ja kolmanneksi, olette hyvin järjestelmällisiä. Tämä on menestyksen resepti.
<P>
Teillä on kolme suurta tehtävää. Jos olette saaneet ne suoritettua puheenjohtajakauden loppuun mennessä, olette onnistuneet. Ensimmäinen on uudistussopimus: jos useat jäsenvaltiot ovat ratifioineet sopimuksen ongelmitta, olette onnistuneet loistavasti. Toinen on energiapaketti: jos olette saaneet osan siitä valmiiksi, olette onnistuneet loistavasti. Ja kolmantena: jos olette onnistuneet Kosovon kysymyksessä, olette saaneet kaiken valmiiksi.
<P>
Uskon Slovenian puheenjohtajakaudesta tulevan yksi parhaista pitkiin aikoihin. Onnea matkaan!
<SPEAKER ID="069" NAME="Tunne Kelam" AFFILIATION="PPE-DE">
Arvoisa puhemies, Slovenia on ensimmäinen jäsenvaltio, joka saa kommunismin ikeen alta päästyään johtaa yhtenäistä Eurooppaa. Arvoisa pääministeri, siksi historiallisena haasteenanne ja tilaisuutenanne on olla johtavassa asemassa myös erilaisten historiallisten kokemusten yhdentämisen edistäjänä eli luoda historiastamme yhtenäinen ja tasapainoinen näkemys Euroopan yhteisenä historiana.
<P>
Mielestäni teidän, ja meidän kaikkien, on luotettava siihen, että kommunismin aikana tehdyt joukkomurhat eivät enää koskaan toistu. Tämä on mahdollista vain, jos Eurooppa tuomitsee totalitaarisen kommunismin moraalisesti ja poliittisesti yhtenäisenä rintamana samalla tavoin kuin se on tuominnut kansallissosialismin.
<SPEAKER ID="070" NAME="Puhemies">
Pyydettynä on vielä kaksi puheenvuoroa, molemmat PPE-DE-ryhmästä, joka vastusti voimakkaimmin catch the eye -menettelyä. Siksi onkin mielenkiintoista nähdä, kuka hyödyntää menettelyä eniten.
<SPEAKER ID="071" NAME="Anna Ibrisagic" AFFILIATION="PPE-DE">
(SV) Arvoisa puhemies, saanen ensin onnitella Sloveniaa sydämellisesti ja toivottaa puheenjohtajakaudelle kaikkea hyvää. Kollegani Janez Janša esitti jo kysymyksen lausunnostanne, jossa totesitte turvallisuustilanteen olevan Bosniassa huonompi kuin Kosovossa. Haluan varmistaa teidän vastaavan tähän kysymykseen. Siksi kysyn uudelleen: Mihin perustatte väitteenne? Se ei nimittäin yksinkertaisesti pidä paikkaansa.
<P>
Kyseisellä väitteellä paljastitte tiedon puutteenne lisäksi myös diplomatian puutteenne. Mikäli Bosnian tilanne olisi niin hankala ja pahempi kuin Kosovossa, lausuntonne olisi suorastaan vaarallinen. Siksi odotan teidän vastaavan kysymykseeni.
<SPEAKER ID="072" NAME="Paul Rübig" AFFILIATION="PPE-DE">
(DE) Arvoisa puhemies, arvoisa pääministeri, meillä on useita tärkeitä hankkeita, joihin kuuluu muun muassa pieniä ja keskisuuria yrityksiä koskeva tutkimushanke. Pyydän neuvostoa vaatimaan päätelmissään, että asia on saatava päätökseen ensimmäisessä käsittelyssä, koska se on kiireellinen kysymys pienille ja keskisuurille yrityksille.
<P>
Toinen asiani on, että tuotannon ja kulutuksen energiatehokkuuden olisi oltava keskustelumme painopiste. Alalla voitaisiin luoda suuri määrä työpaikkoja. Uusia työpaikkoja ja työllisyyttä koskeva Lissabonin ohjelma on meille kaikille erittäin tärkeä.
<SPEAKER ID="074" NAME="Janez Janša">
Eurooppa-neuvoston puheenjohtaja. - (SL) Hyvät naiset ja herrat, kiitos kiinnostavista keskusteluista, kysymyksistä, esityksistä ja ehdotuksista. Otamme seuraavien kuuden kuukauden aikana ilomielin huomioon monet tänään kuulemistamme asioista. Olen ilahtunut siitä, että tuette painopistealueitamme, ja olin erittäin liikuttunut kuullessani slovenialaisen kollegan sijaan ranskalaisen kollegan siteeraavaan Slovenian kansallishymniä. Myös slovenialaisten tuotteiden kuten Elanin suksien mainitseminen liikutti. Lyhyesti sanottuna keskustelua oli mielenkiintoista kuunnella, ja vastaan mielelläni kysymyksiinne. En valitettavasti kuitenkaan ehdi vastaamaan kaikkiin.
<P>
Eräs Euroopan unionin vuoden 2008 tärkeimmistä poliittisista tavoitteista on epäilemättä Lissabonin sopimuksen ratifiointi. Olimme erityisen tietoisia sopimuksen merkityksestä ennen sen allekirjoittamista. Tuolloin kaikki puhuivat kriisistä. Sopimus on allekirjoittamisensa jälkeen edelleen yhtä tärkeä, vaikka sitä ei olekaan vielä ratifioitu. Tämä onkin meidän vastuualueemme. Tarkemmin sanottuna kullakin jäsenvaltiolla on velvollisuus ratifioida sopimus kansallisessa perustuslaissaan tai lainsäädännössään säädettyjen menettelyjen mukaisesti. Tämä olisi mahdollisuuksien mukaan tehtävä sovitussa aikataulussa. Emme halua puuttua yhdenkään maan sisäisiin asioihin jäsenvaltiona emmekä puheenjohtajan tehtäviä kuuden kuukauden ajan hoitavana valtiona. Jotkut maat ovat käsittäneet osan lausunnoistamme väärin. Emme ole koskaan väittäneet mitään muuta ja olemme aina vedonneet solidaarisuuteen keskusteltaessa arkaluontoisista asioista, jotka saattavat vaikuttaa ratifiointiprosessiin sellaisissa jäsenvaltioissa, joissa aihe saattaa olla kiistelty.
<P>
Euroopan unionin kehitys ei ala Slovenian puheenjohtajuuskaudesta, ja olemme vakuuttuneita siitä, että se jatkuu kaikilla alueilla. Mainitut painopistealueet eivät olleet missään erityisessä järjestyksessä, eli emme siirry seuraavaan aiheeseen saatuamme edellisen valmiiksi. Yritämme päästä kaikilla painopistealueilla ja myös muissa aiheissa mahdollisimman pitkälle.
<P>
Euroopan komission puheenjohtaja onneksi käsitteli tarkemmin asioita, jotka jäivät minulta ajan loppumisen vuoksi kesken. Ympäristö- ja energiapaketti on ilman muuta eräs seuraavien kuuden kuukauden ja loppuvuoden tärkeimmistä haasteista. Meidän on osoitettava käytännössä, että olimme tosissamme viime vuoden maaliskuussa asettamiemme tavoitteiden suhteen.
<P>
Haluaisin vielä kerran korostaa, että en epäile terveen talouskasvun olevan vaurauden ainoa perusta. Sen on ilman muuta oltava etusijalla. Se on mainittu selkeästi Lissabonin strategiassa, mutta tarina ei pääty vielä tähän. Sosiaalisen oikeudenmukaisuuden tarinamme on vasta alkamassa, ja kumpikin näistä tarinoista on tärkeä. Meidän on kuitenkin tunnustettava, että ensin on tehtävä työtä, jotta voisimme jakaa kaiken oikeudenmukaisesti.
<P>
Haluaisin vastata eräisiin tiettyihin, usein esitettyihin Länsi-Balkanin tilannetta koskeviin kysymyksiin ja aloittaa niistä, jotka liittyvät ongelman ratkaisun oikeusperustaan. Euroopan unionin ei pitäisi aloittaa pitkää keskustelua siitä, mikä oikeusperusta on vahvempi ja mikä heikompi, kun viimeinkin olemme löytäneet sopivan ratkaisun.
<P>
Tämän asian ei tarvitse välttämättä jakaa Eurooppaa, vaikka muut tahot olisivatkin jakautuneet. Euroopan unionin yhtenäisyys tätä ongelmaa ratkaistaessa on eräs meille olennaisen tärkeistä asioista.
<P>
Haluaisin muistuttaa, että 1990-luvun puolivälissä samanlainen kysymys ja oikeusperustasta käydyt keskustelut johtivat yli 100 000 ihmisen kuolemaan Bosnia ja Hertsegovinassa sekä miljoonan ihmisen joutumiseen maanpakoon. Menetettyä aikaa on vaikeaa korvata, mutta voimme oppia siitä jotain.
<P>
Bosnia ja Hertsegovinan tilanteen ei koskaan sanottu olevan Kosovon tilannetta suurempi turvallisuusongelma. Sen kuitenkin sanottiin olevan erittäin vakava ongelma esimerkiksi pakolaisten paluun osalta. Bosnia ja Hertsegovinassa on yhä paljon pakolaisia, jotka eivät ole voineet palata koteihinsa. Maassa on jo suunniteltu paljon tarpeellisia toimenpiteitä, mutta niitä ei voida panna täytäntöön ennen kuin pakolaiset pääsevät palaamaan koteihinsa. Se on eräs edessämme olevista haasteista, ja pelkään, että eräät sitä koskevat lausunnot on ymmärretty väärin.
<P>
Hyvät naiset ja herrat, arvoisa puhemies, arvoisa komission puheenjohtaja, esitellyt painopistealueet ovat yhteinen haasteemme. Olen ilahtunut, että tuette niiden toteuttamista yhdessä. Haluaisin vielä kerran korostaa yhteistyön ja yhteisvaikutuksen merkitystä. Pystymme siihen Euroopan unionin tärkeimpien elinten eli Euroopan parlamentin, Euroopan komission ja luonnollisesti neuvoston yhteisellä toiminnalla.
<P>
Teemme kaiken voitavamme yhteisvaikutuksen maksimoimiseksi. Odotan mielenkiinnolla tapaamisiamme ja tämänpäiväisen kaltaisia vilkkaita keskusteluja kanssanne Slovenian puheenjohtajakauden aikana.
<P>
(Suosionosoituksia)
<SPEAKER ID="075" NAME="Puhemies">
Arvoisa neuvoston puheenjohtaja, vilpittömät kiitokseni puheenjohtajakautenne ohjelman vakuuttavasta esittelystä. Sain poliittisten ryhmien puheenjohtajien puheenvuoroista sen käsityksen, että voitte luottaa Euroopan parlamentin laajaan ja varauksettomaan tukeen. Toivotan teille kaikkien puolesta menestystä työssänne.
<SPEAKER ID="076" NAME="José Manuel Barroso">
komission puheenjohtaja. - Arvoisa puhemies, kiitos mielenkiintoisesta keskustelusta. Uskon, että täällä vallitsee laaja yhteisymmärrys puheenjohtajavaltio Slovenian esittelemien painopistealueiden tukemisesta. Ensimmäisessä puheenvuorossani korostin eräitä seuraavien kuuden kuukauden painopisteistä, joskaan en voinut käsitellä kaikkia yksityiskohtaisesti. Niitä ovat Lissabonin sopimuksen ratifiointi, Lissabonin strategian uusi kierros sekä ilmasto- ja energiapaketti. Erityisesti tässä kohtaa olin erityisen ilahtunut monien teistä tarjoamasta tuesta. Meidän on nyt tärkeää täyttää omat lupauksemme.
<P>
Valtion- ja hallitusten päämiehet asettivat kunnianhimoiset tavoitteet - 20 prosenttia vähemmän kasvihuonekaasupäästöjä ja 20 prosenttia uusiutuvia energialähteitä. Emme voi ensin asettaa tavoitteita ja sitten jättää laatimatta tavoitteiden saavuttamiseen tarvittavat keinot. Kyse on johdonmukaisuudesta ja uskottavuudesta, ja tänään keskustelun aikana ilmaistu tuki oli hyvin kannustavaa.
<P>
Haluaisin vastata Schulzin, Lambsdorffin ja Brokin esittämään kysymykseen Saksassa keskustelun kohteena olevasta ongelmasta eli kysymyksestä erään yrityksen toiminnan siirtämiseen mahdollisesti myönnetystä rahoituksesta. Voin kertoa, että Romanian kilpailukykyä koskevassa toimintaohjelmassa on lauseke, jossa kielletään rakennerahastojen varojen käyttö yritystoiminnan siirtämisen yhteisrahoittamiseen. Euroopan komissio ei ole saanut käsiteltäväkseen asiaa koskevaa hanketta, joten se voi vahvistaa, että kyseiseen toiminnan siirtämiseen ei ole osoitettu rahoitusta Euroopan aluekehitysrahastosta. Euroopan unionin varoja ei missään nimessä voida käyttää yritystoiminnan siirtämiseen Euroopan unionissa.
<P>
(Suosionosoituksia)
<P>
Pitää kuitenkin paikkansa, että Euroopan unioni on rahoittanut Phare-ohjelmasta Romaniassa sijaitsevan teollisuuspuiston, johon useat yritykset tällä hetkellä investoivat. Tämä on tärkeä asia, ja kiinnitänkin erityisesti saksalaisten kollegoidemme huomion tähän keskusteluun ja siihen, miten tärkeää on ottaa vastuu käytävästä keskustelusta.
<P>
Meidän on erotettava toisistaan toiminnan siirtäminen Euroopan unionin ulkopuolelle ja toiminnan siirtäminen sen sisällä. Jos investoinnit siirretään Suomesta Saksaan, ne voidaan siirtää myös Saksasta Romaniaan. Olkaamme tässä totuudenmukaisia. Meidän on tehtävä selväksi, että kyse ei ole toiminnan siirtämisestä Euroopan unionin ulkopuolelle. Kuten muistanette, komissio on ehdottanut perustettavan Euroopan globalisaatiorahasto, joka toimii jo juuri sellaisissa tapauksissa, joissa toiminnan siirtämisellä Euroopan unionin ulkopuolelle olisi vaikutuksia työpaikkoihin. On erittäin tärkeää, että kaikkien Euroopan unionin tasojen - komission, Euroopan parlamentin ja myös kansallisen tason - eurooppalaisilla johtajilla on myös rohkeutta selittää kansalaisille laajentumisen edut.
<P>
(Suosionosoituksia)
<P>
Saksa on valtio, joka tällä hetkellä vie runsaasti tuotteitaan uusiin jäsenvaltioihin. Euroopan unionin laajentumisen ansiosta myös Saksassa syntyy uusia työpaikkoja. Saksalaiset yritykset tekevät myös paljon investointeja uusiin jäsenvaltioihin. Meidän kaikkien on siis eurooppalaisesta näkökulmasta erittäin tärkeää selittää, että Euroopan unionin laajentuminen ei ole hyvä asia ainoastaan uusille jäsenvaltioille vaan myös mahdollisuus koko Euroopan unionille.
<P>
(Suosionosoituksia)
<P>
Olen kuitenkin samalla yhtä mieltä tarpeesta varmistaa, että rakennerahastojen varoista ei rahoiteta minkään yrityksen yritystoiminnan siirtämistä. Se olisi epäreilua kilpailua. Kehotan Euroopan unionin kannattajia puolustamaan yhtenäistä laajentunutta Eurooppaa sekä hyödyntämään etuja, jotka tarjoutuvat uusien jäsenvaltioiden myötä meille kaikille entistä dynaamisemmassa Euroopassa, jota me kaikki olemme rakentamassa.
<P>
(Suosionosoituksia)
<SPEAKER ID="077" NAME="Puhemies">
Paljon kiitoksia komission puheenjohtajalle puheenvuorosta. Toivotamme Slovenian puheenjohtajakaudelle menestystä. Siirrymme nyt yhdessä lehdistötilaisuuteen. Äänestys toimitetaan sen jälkeen täällä. Kiitos hyvästä ja intensiivisestä keskustelusta.
<P>
Kirjalliset kannanotot (142 artikla)
<SPEAKER ID="999" NAME="Jean-Pierre Audy  " AFFILIATION="PPE-DE">
kirjallinen. - (FR) Pääministeri Janša, onnittelut Euroopan parlamentille pitämästänne puheesta. Olette ensimmäinen kommunismin ikeen alta vapautuneista, vuonna 2004 Euroopan unioniin liittyneistä maista, josta on tullut Eurooppa-neuvoston puheenjohtaja.
<P>
Se on haaste sekä teille, kansallenne että hallituksellenne. Ei ole olemassa isoja ja pieniä maita, on ainoastaan hyviä ja huonoja. Taloudelliset tuloksenne, liittymisenne hiljattain euroalueeseen ja kansanne vauraus tekevät teistä esimerkin, jonka pitäisi inspiroida lukuisia maita.
<P>
Olette Saksan aloittaman ja Portugalin jatkaman troikan viimeinen lenkki ja viitoitatte tien seuraavan troikan eli Ranskan, Tšekin tasavallan ja Ruotsin puheenjohtajakausien menestykselle. Kirjoittaessani näitä rivejä ajatukseni ovat Länsi-Balkanilla sijaitsevassa veljessänne Kosovossa ja sen tulevaisuudessa Euroopassa.
<SPEAKER ID="078" NAME="Alessandro Battilocchio  " AFFILIATION="PSE">
kirjallinen. - (IT) Kiitos, arvoisa puhemies. Slovenian puheenjohtajakausi alkaa aikana, jolloin Euroopassa aletaan jälleen tuntea EU:n tulevaisuuden suhteen maltillista optimismia. Muutaman hämmennyksen ja epävarmuuden vuoden jälkeen 27 jäsenvaltion EU:n on viimeinkin tullut aika ottaa tuulta alleen. Haluaisin jälleen kerran pyytää neuvoston puheenjohtajaa pohtimaan Euroopan parlamentin kahden kokoontumispaikan kysymystä.
<P>
Koska pyydämme jäsenvaltioidemme kansalaisia jatkuvasti tekemään uhrauksia, meidän puoleltamme olisi suuri ele keskittää kaikki toimintamme Brysseliin. Tästä kuukausittaisesta paikan vaihdosta rahavarojen ja hallinnollisten hankaluuksien muodossa aiheutuvat kustannukset eivät ole kansalaisten silmissä hyväksyttäviä, sillä he eivät ymmärrä syitä tähän järjettömään tilanteeseen. Ihastuttavassa Strasbourgissa sijaitsevaa toimipaikkaa voitaisiin käyttää EU:n toiminnassa muihin arvokkaisiin tarkoituksiin. Näyttäkäämme siis hyvää esimerkkiä ja ryhtykäämme sanoista tekoihin.
<SPEAKER ID="079" NAME="Ilda Figueiredo  " LANGUAGE="PT">
Kuten keskustelusta kävi ilmi ja kuten Slovenian ohjelmassa todettiin, puheenjohtajavaltio Slovenia jatkaa Saksan puheenjohtajakauden ohjelman toteuttamista asettaen etusijalle Lissabonin sopimuksen ratifioinnin. Tiedämme Euroopan unionin poliittisen eliitin haluavan, että kaikki jäsenvaltiot ratifioivat uudistussopimuksen ennen vuoden 2009 vaaleja. Ne harjoittavat siksi voimakasta painostusta estääkseen kansanäänestysten järjestämisen muualla paitsi Irlannissa, jonka perustuslaki edellyttää sitä. Näin ne tekevät erittäin selväksi asenteensa demokratiaa ja kansalaisläheisyyttä kohtaan: ne ovat tervetulleita ainoastaan silloin, kun ei ole olemassa vaaraa, että kansalaiset äänestävät heidän mielipiteidensä ja etujensa vastaisesti.
<P>
Heidän seuraava tärkein painopisteensä näyttäisi olevan niin sanottu Lissabonin strategian toinen kierros, jolla pyritään lisäämään julkisten palvelujen vapauttamista ja hyökkäämään sekä niitä että sosiaalisia ja työntekijöiden oikeuksia vastaan. Pelkäämme myös Kosovon tilanteen olevan uhka Euroopan rauhalle ja kehitykselle, mikäli Kosovo julistautuu yksipuolisesti itsenäiseksi.
<P>
Tällä välin vakavat sosiaaliset ongelmat kuten työttömyys, epävakaa työllisyys, köyhyys ja kasvava sosiaalinen ja alueellinen eriarvoisuus jäävät hoitamatta.
<P>
Jatkamme taistelua näiden uusliberaalien politiikkojen hylkäämiseksi ja uudenlaisen sosiaalisen oikeuden, rauhan ja sosiaalisen kehityksen Euroopan tukemiseksi.
<SPEAKER ID="080" NAME="Pedro Guerreiro  " LANGUAGE="PT">
Slovenian tullessa neuvoston puheenjohtajaksi alkaa kolmas näytös farssissa, jota johtavat Euroopan federalistista, uusliberaalia ja sotilaallista yhdentymistä edistävät voimat ja jossa EU - Saksa peräsimessään - tuputtaa sopimusta, joka alun perin hylättiin, vältellen kansanäänestysten järjestämistä asiasta.
<P>
Kansanäänestyksiä ei heidän mukaansa tarvita, koska:
<P>
kaikissa maissa ja erityisesti kansallisissa parlamenteissa vallitsee ”laaja yksimielisyys” sopimuksen sisällöstä. Eräs Ranskan ja Alankomaiden kansanäänestysten tärkeimmistä opetuksista oli se, että ne paljastivat kansan tahdon ja parlamentin enemmistön välillä olevan syvän ristiriidan.
<P>
parlamenttien suorittama ratifiointi on yhtä oikeutettu ja demokraattinen kuin ratifiointi kansanäänestyksellä. Kuinka meidän olisi sitten ymmärrettävä väite, että kansanäänestyksen järjestäminen Portugalissa lisäisi riskiä, että sopimus ei tulisikaan voimaan? He pelkäävät kansanäänestyksen tuloksen eroavan heidän tahdostaan, joten kansanäänestys on parempi jättää järjestämättä.
<P>
sopimusehdotus eroaa aiemmin hylätystä ja siihen on tehty ”merkittäviä muutoksia”. He eivät kuitenkaan kerro mitä muutoksia. Ja eivätkö sopimuksen tukijat itse väitä sisällön olevan entisensä? Lukekaa Giscard d'Estaingin lausunnot asiasta.
<P>
Niissä on vaikuttimena pelko.
<SPEAKER ID="081" NAME="Małgorzata Handzlik  " LANGUAGE="PL">
Slovenian puheenjohtajakauden ohjelma täyttää kaikki sellaisen taloudesta kiinnostuneen ihmisen vaatimukset, joka on vakuuttunut siitä, että talouden hyvä kunto on eräs unionin avaimista menestykseen.
<P>
Löysin puheenjohtajavaltion ohjelmasta useita tärkeitä viitteitä Lissabonin strategiaan sekä sisämarkkinoiden rooliin vahvistettaessa EU:n asemaa kansainvälisellä tasolla.
<P>
Unionin on 2000-luvulla keskityttävä yleissivistävään ja ammattikoulutukseen. Hyvin koulutetulla yhteiskunnalla on hyvät edellytykset, joita on voitava soveltaa taloudessa, joka perustuu pääasiassa kukoistaviin pieniin ja keskisuuriin yrityksiin, joita on helppo perustaa ilman tarpeettomia muodollisuuksia ja kuluja. Näillä yrityksillä on oltava ulottuvillaan muuan muassa hyvin koulutettuja työntekijöitä, tutkimusvoimavaroja ja uutta tekniikkaa. Puheenjohtajavaltio on kiinnittänyt tähän runsaasti huomiota.
<P>
Puheenjohtajan aikomus pyrkiä poistamaan esteitä ja keskittyä parempaan sääntelyyn on tärkeä viesti yrityksille. Varmaa on, että ei ole olemassa mitään pahempaa kuin huono lainsäädäntö.
<P>
Vaikuttaisi olevan erityisen tärkeää yhdistää hallinnollisten esteiden poistaminen yrityksiltä uusien reittien avaamiseen uusille teknologioille.
<P>
Puheenjohtajavaltio muistaa myös kuluttajia. Heidän etunsa on yhtä tärkeä kuin yritysten etu, ja sitä on ajettava ja suojeltava samalla tavoin.
<P>
Puheenjohtajakauden ohjelma on hyvin kunnianhimoinen, mutta painopisteet kuvaillaan siinä selkeästi ja ne ovat mielestäni asianmukaisia.
<P>
Haluaisin lopuksi onnitella teitä ja toivottaa menestystä tehtävissänne.
<SPEAKER ID="082" NAME="Gábor Harangozó  " AFFILIATION="PSE">
kirjallinen. - (HU) Ennen kuin aloitan haluaisin ilmaista tukeni Slovenian puheenjohtajakauden ohjelmalle, jossa Länsi-Balkanin yhteenkuuluvuutta koskevaa tärkeää kysymystä käsitellään koko EU:lle merkittävänä kysymyksenä.
<P>
Komission vuoden 2006 vuosikertomuksen mukaan vuoden 2004 laajentuminen oli erinomainen ratkaisu sekä vanhoille että uusille jäsenvaltioille, mutta prosessin sulava hallinta oli sen menestyksen tärkein tekijä. EU:lla on edessään suuria ponnistuksia vaativia uusia haasteita. Puheenjohtajavaltio Slovenian täysi tuki on olennaisen tärkeää kaikissa sen ohjelman painopisteiden työstämisessä, jotta kysymykset voitaisiin käsitellä asianmukaisesti. Näihin kysymyksiin sisältyy myös ehtojen luominen Kroatian ja Turkin jäsenyydelle.
<P>
EU:n perimmäisenä etuna on Länsi-Balkanin uudistusprosessin tukeminen ja Kosovon tilanteen selvittäminen eurooppalaisesta näkökulmasta tavalla, joka on kaikkien kannalta hyväksyttävä. Laajentuminen on EU:n strateginen ja turvallisuuspoliittinen etu, ja se edellyttää tehokasta kehityspolitiikkaa ja yhteistyötä kumppanuuksien muodossa.
<P>
Painopisteen on edelleen oltava sellaisissa Länsi-Balkanin ohjelmissa, joilla pyritään pienentämään kehitysasteiden välisiä eroja ja vahvistamaan sosiaalista, taloudellista ja alueellista yhteenkuuluvuutta. Inhimillisiin voimavaroihin investoimiseen kannustaminen ja tietoon perustuvan, luovan yhteiskunnan kehittämiseen tukeminen on olennaisen tärkeää tasapainon varmistamiseksi kilpailukyvyn ja yhteenkuuluvuuden lisäämisen sekä Länsi-Balkanin kehittämiseen kannustamisen välillä. On ponnisteltava köyhyyden poistamiseksi ja suoran avun varmistamiseksi myös Länsi-Balkanin valtioissa Euroopan yhteisvastuullisuuden periaatteen mukaisesti. Slovenian puheenjohtajakauden ohjelman tukeminen on yhteinen vastuumme, jotta unionin tärkeimmät tavoitteet voitaisiin saavuttaa.
<SPEAKER ID="083" NAME="Janusz Lewandowski  " LANGUAGE="PL">
Kaikki vuonna 2004 ja sen jälkeen Euroopan unioniin liittyneet valtiot ovat ylpeitä siitä, että yksi niistä - Slovenia - on nyt neuvoston puheenjohtaja. Suhtaudumme myönteisesti puheenjohtajan ilmoituksiin ja ensimmäisiin toimiin. Vuoden 2008 ensimmäisen puolen painopistealueet ovat suurelta osin osoitus siitä, että Slovenia jatkaa edeltäjiensä työtä. Tähän kuuluvat lähinnä Lissabonin ohjelman elvyttäminen, uudistussopimuksen ratifiointi ja ilmaston lämpenemisen ehkäisytoimenpiteet. Työn jatkuvuus on Euroopan unionissa tavoiteltava ominaisuus, koska puheenjohtajakauden pituus on ainoastaan puoli vuotta.
<P>
Julkistamistaan painopisteistä riippumatta Slovenia nähdään maantieteellisen sijaintinsa ja historiansa vuoksi maana, jolla on yhteyksiä Balkaniin. Tämä tuo mukanaan sekä mahdollisuuksia jatkaa unionin laajentamista että ennen kaikkea vakavia ongelmia Kosovon itsenäistymiskysymyksen suhteen. Tämän ongelman ymmärtäminen on uuden puheenjohtajavaltion valttikortti.
<P>
Toivomme myös, että maa, joka on käynyt läpi muodonmuutoksen ja sopeutumisen EU-standardeihin, ymmärtää uusien jäsenvaltioiden kohtaamia ongelmia, joihin kuuluvat uusiutuvia energialähteitä ja kasvihuonekaasupäästöjä koskevat velvoitteet. On löydettävä tasapaino ympäristön suojelun ja Euroopan talouden pitämistä maailmanlaajuisesti kilpailukykyisenä koskevan tarpeen välillä. Toivotan teille menestystä ja kiitän mielenkiinnostanne.
<SPEAKER ID="084" NAME="Zita Pleštinská  " LANGUAGE="SK">
Vuoden 2008 eli Euroopan kulttuurienvälisen vuoropuhelun teemavuoden alku on merkittävää aikaa EU:lle ennen kaikkea siksi, että EU:n puheenjohtajuus on vuoden ensimmäisellä puoliskolla ensimmäistä kertaa uuden jäsenvaltion eli Slovenian vastuulla.
<P>
Lissabonin strategian täytäntöönpanoa korostavat neljä painopistealuetta eli kasvu ja työllisyys, energia, ilmastonmuutos ja suhteet Länsi-Balkaniin voivat edistää yhteisvaikutusta Euroopassa. Slovenialla on tilaisuus tehdä EU:sta ilmaston lämpenemisen vastaisen taistelun johtaja.
<P>
Euron käyttöönotto on Slovakiassa tällä hetkellä vilkkaan keskustelun kohteena. Slovakian liittymisestä euroalueeseen päätetään Slovenian ollessa Eurooppa-neuvoston puheenjohtaja. Slovenia on Slovakialle hyvä esimerkki, sillä se oli ensimmäinen EU-10-maa ja kolmastoista kaikista EU:n jäsenmaista, joka otti euron käyttöön. Tämä tapahtui vuonna 2007. Slovakia voi ottaa oppia Slovenian kokemuksista ja hyödyntää niitä valmistautuessaan euron käyttöönottoon. Odotan Slovenian tekevän kaikkensa sen varmistamiseksi, että päätös euron käyttöönotosta Slovakiassa suunnitelman mukaisesti 1. tammikuuta 2009 mennessä on myönteinen.
<P>
Toivon puheenjohtajavaltio Slovenian vakuuttavan toimillaan 500 miljoonaa EU-kansalaista siitä, että myös pieni, kahden miljoonan asukkaan maa pystyy johtamaan unionia menestyksekkäästi kuusikuukautisen puheenjohtajakauden ajan. Uskon Slovenian menestykseen.
<SPEAKER ID="085" NAME="Margie Sudre  " LANGUAGE="FR">
Lämpimät onnentoivotukseni puheenjohtajavaltio Slovenialle, jonka puheenjohtajuus edustaa tavallaan kylmän sodan jakaman Euroopan uutta yhdistämistä.
<P>
Slovenia, joka on valmistellut 18-kuukautisen ohjelman yhdessä Saksan ja Portugalin kanssa, päättää kauden, jonka puheenjohtajuuksia leimasi toimielinten menestyksekäs uudistaminen sekä raskas velvollisuus saattaa Lissabonin sopimuksen ratifiointiprosessi päätökseen.
<P>
Se on suuri haaste, johon meidän kaikkien on jäsenvaltioissamme osallistuttava sen varmistamiseksi, että seuraava puheenjohtajavaltio Ranska saa tämän uuden perustan lopullisesti valmiiksi ennen vuonna 2009 pidettäviä Euroopan parlamentin vaaleja.
<P>
Myös puheenjohtajavaltio Slovenian on jatkettava ja täydennettävä Lissabonin strategiaa, jotta Eurooppa voisi vastata kohtaamiinsa energiaa ja ilmastonmuutosta sekä kasvua ja työllisyyttä koskeviin haasteisiin.
<P>
Toivon vilpittömästi, että puheenjohtajavaltio Slovenia pystyy varmistamaan rauhan ja vakauden Länsi-Balkanilla sekä luomaan yhtenäisen EU:n lähestymistavan Kosovon lopulliseen asemaan, jotta Euroopan kulttuurienvälisen vuoropuhelun teemavuosi 2008 olisi eurooppalaisille todellinen mahdollisuus vahvistaa suvaitsevaisuuden ja yhteisymmärryksen arvojaan.
<SPEAKER ID="086" NAME="Csaba Sándor Tabajdi  " AFFILIATION="PSE">
kirjallinen. - (HU) On historiallisesti merkittävää, että unioniin vuonna 2004 liittynyt uusi jäsenvaltio toimii puheenjohtajana vuoden 2008 ensimmäisellä puoliskolla. Tämä on suuri edistysaskel, jonka ansiosta hiljattain unioniin liittyneet maat saavat unionissa ansaitsemansa paikan.
<P>
Ensimmäisellä uusista jäsenvaltioista tulevalla puheenjohtajavaltiolla on paljon pelissä, ja Slovenia hoitaa puheenjohtajan tehtäviä tärkeänä aikana. Slovenian puheenjohtajakauden tärkeimpiä tehtäviä ovat Lissabonin sopimuksen ratifiointiprosessin edistäminen, Lissabonin strategian uuden kolmivuotiskauden saaminen kunnolla käyntiin ja yhdennetyn energia- ja ilmastonsuojelupolitiikan kehittäminen edelleen.
<P>
Puheenjohtajavaltio Slovenia pitää painopisteenään Länsi-Balkanin yhdentämistä ja erityisesti kysymystä Kosovon tulevasta asemasta. Slovenian hienotunteisuus ja alueen tuntemus saattavat hieman helpottaa monimutkaisia järjestelyjä ja auttaa säilyttämään Eurooppa-neuvostossa joulukuussa 2007 saavutetun yksimielisyyden Kosovoon lähetettävistä valtuuskunnista.
<P>
Slovenian puheenjohtajakaudella maaliskuussa Euroopan komissio ehdottaa lainsäädäntöä yhteisen maatalouspolitiikan tarkistamiseksi, joka olisi tunnustelu yhteisen maatalouspolitiikan kattavaa käsitteellistä ja rahoituksellista uudistamista varten. Puheenjohtajavaltio painottaa myös Euroopan kulttuurisen vuoropuhelun teemavuoden ohjelmia.
<P>
Toivotamme slovenialaisille ystävillemme menestyksekästä puheenjohtajakautta. Olen vakuuttunut, että Slovenia onnistuu politiikkansa ja diplomatiansa ansiosta suorittamaan vaikeat tehtävänsä ja että uutena jäsenvaltiona voimme olla ylpeitä naapuristamme.
