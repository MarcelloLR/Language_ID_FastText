<CHAPTER ID="009">
Käsittelyjärjestys
<SPEAKER ID="014" NAME="Puhemies">
(EL) Esityslistaluonnoksen lopullinen versio, jonka puheenjohtajakokous laati edellisessä kokouksessaan työjärjestyksen 140 ja 155 artiklan nojalla, on jaettu. Yhteisymmärryksessä poliittisten ryhmien kanssa ehdotan tämän viikon täysistunnon esityslistaan seuraavia muutoksia:
<P>
Keskiviikko 5. toukokuuta 2010:
<P>
Ensinnäkin Euroopan parlamentin kokoonpanoa koskevista Íñigo Méndez de Vigon kahdesta mietinnöstä käytävä yhteiskeskustelu otetaan esityslistan ensimmäiseksi kohdaksi.
<P>
Toiseksi esityslistaan on lisätty uusi kohta "Neuvoston ja komission julkilausumat euroalueen valtion- ja hallitusten päämiesten 7. toukokuuta 2010 järjestettävän huippukokouksen valmisteluista", josta ei äänestetä. Tämä kohta otetaan esityslistalle toiseksi kohdaksi ja kullekin poliittiselle ryhmälle myönnetään vain yksi puheenvuoro ilman "catch-the-eye"menettelyä.
<P>
Kolmanneksi neuvoston ja komission sähköajoneuvojen standardointia koskevien julkilausumien otsikkoa muutetaan seuraavasti: "Neuvoston ja komission julkilausumat sähköajoneuvoista".
<P>
Neljänneksi Vittorio Prodin mietintö, joka oli määrä esitellä lyhyesti tänään, siirretään torstaina 6. toukokuuta pidettävälle kyselytunnille, jolloin siitä äänestetään suoraan.
<P>
Torstai 6. toukokuuta 2010:
<P>
Ensinnäkin äänestys Vital Moreiran mietinnöstä ehdotuksesta Euroopan parlamentin ja neuvoston päätökseksi makrotaloudellisen rahoitusavun myöntämisestä Ukrainalle siirretään toukokuun toiselle istuntojaksolle.
<P>
Toiseksi äänestys päätöslauselmaesityksestä komission ehdotuksesta asetukseksi siirtoverkonhaltijoiden välisiä korvauksia koskevista suuntaviivoista ja sähkönsiirron maksujärjestelmää koskevasta yhteisestä sääntelykehyksestä on poistettu esityslistalta.
<P>
Onko huomautettavaa?
<P>
(Parlamentti hyväksyi muutokset.)
<P>
(Käsittelyjärjestys hyväksyttiin näin muutettuna.)
