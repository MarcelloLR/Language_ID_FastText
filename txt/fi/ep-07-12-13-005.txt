<CHAPTER ID="005">
Kauppa- ja taloussuhteet Koreaan (keskustelu) 
<SPEAKER ID="038" NAME="Puhemies">
(IT) Esityslistalla on seuraavana David Martinin kansainvälisen kaupan valiokunnan puolesta laatima mietintö kauppa- ja taloussuhteista Koreaan.
<SPEAKER ID="039" NAME="David Martin  " AFFILIATION="PSE">
esittelijä.-(EN) Arvoisa puhemies, tämä mietintö oli koottava melko nopeasti, koska odotimme ja jopa toivoimme, että Euroopan unionin ja Korean välinen vapaakauppasopimus solmittaisiin tämän vuoden loppuun mennessä. Näin ei selvästikään tapahdu, mutta olemme kuitenkin iloisia siitä, että parlamentti voi tänään keskustella mietinnöstä, ja toivomme, että voimme vaikuttaa komission kantaan tämänpäiväisellä mietinnöllämme.
<P>
Päästäksemme tämänpäiväiseen tilanteeseen eräät kollegani joutuivat työskentelemään erittäin ahkerasti, ja haluan kiittää kauppakomitean Christopher Fordia ja PSE-ryhmän Emmanuelle Le Texieriä, jotka tekivät tavanomaisten tehtäviensä lisäksi ylimääräistä työtä saadakseen mietinnön ajoissa valmiiksi. Haluan myös kiittää komission jäsen Mandelsonia ja hänen yksiköitään hyvästä yhteistyöstä, jota komissio teki kanssani tämän mietinnön laatimisessa, sekä Korean suurlähettilästä, jonka ansiosta sain käsityksen Korean kannasta näihin neuvotteluihin.
<P>
Historiallisesti katsoen Euroopan unionin ja Aasian maiden välisten vapaakauppasopimusten pääpaino ei ole nimestään huolimatta ollut kaupankäynnillä. Tämä saattaa mielestäni olla poikkeus. Korea on osoittanut halukkuutensa ja kykynsä neuvotella kauaskantoisen ja kattavan kahdenvälisen kauppasopimuksen.
<P>
Korea on Aasian alueella merkittävä toimija. Se on tällä hetkellä vauras maa, maailman 11. suurin talous. Sen tulot henkeä kohti ovat verrattavissa Espanjaan. Se on nopeasti kasvava talous, ja kauppa kahden alueemme - Korean ja Euroopan unionin - välillä kohosi viime vuonna 60 miljardiin euroon. Sopimus on siis solmimisen arvoinen, ja jos se saadaan aikaan oikealla tavalla, uskon molempien osapuolten voittavan. Esimerkiksi Korean tehdasteollisuus voi voittaa pääsemällä käyttämään eurooppalaisia palveluita, mikä antaa Korean teollisuudelle mahdollisuuden laajentua ja kilpailla edullisemmin ehdoin. Me voimme voittaa saamalla joitakin keskeisessä asemassa olevia tavaroita ja palveluita Korean markkinoille.
<P>
Kuten mainitsin, sopimus oli alkuperäisen aikataulun mukaan tarkoitus solmia tämän vuoden loppuun mennessä. Nyt näyttää realistisesti katsoen siltä, että neuvottelut saadaan päätökseen aikaisintaan ensi vuoden toukokuussa. Minua kuitenkin rohkaisee se, että viiden neuvottelukierroksen jälkeen näyttää siltä, että keskustelussa mennään asiaan ja sitä käydään vakavasti. Euroopan unionin kannassa on selvästi edelleen merkittäviä aukkoja sellaisissa aiheissa kuin alkuperämaamerkintä, autoteollisuuden tekniset normit ja tavaroita koskevat tariffimyönnytykset. Pääasia on kuitenkin se, että neuvotteluja käydään nyt vakavasti ja yksityiskohtaisesti.
<P>
Pääasialliset huolenaiheeni liittyvät ensisijaisesti yhteiskunnallisiin ja ympäristöä koskeviin normeihin. Viivästyksestä huolimatta Korean sopimus näyttää olevan ensimmäinen solmimistamme uuden sukupolven vapaakauppasopimuksista. Näin ollen se voi toimia myöhempien vapaakauppasopimusten mallina, ja haluan nähdä lisää kunnianhimoa ympäristöä koskevien ja yhteiskunnallisten normien osalta. Haluan varmistaa, että sopimukseen sisältyy riitojen ratkaisujärjestelmä. En usko, että meidän pitäisi tyytyä vähempään kuin Yhdysvallat, ja heidän mietintöönsä sisältyy riitojen ratkaisujärjestelmä. Uskon, että kansainvälisen työjärjestö ILO:n tärkeiden sopimusten ratifioinnin ja uusien ilmastonmuutossopimusten soveltamisen vuoden 2012 jälkeen kaltaisia asioita ei voi jättää herrasmiessopimusten tai pelkän toimintaan kannustamisen varaan. Meillä on todella oltava jokin järjestelmä riitojen ratkaisemista varten. Toivon, että komissio tutkii asiaa uudelleen.
<P>
Väitän myös, että Kaesongin teollisuusalueeseen pitäisi suhtautua myötämielisesti tällaisen sopimuksen yhteydessä. Hyväksyn komission lähestymistavan, jossa meidän on ensiksi solmittava vapaakauppasopimus, mutta jos se voidaan solmia, meidän pitäisi tarkastella ennen allekirjoittamista, miten voimme auttaa Etelä-Koreaa rohkaisemaan Pohjois-Koreaa palaamaan todelliseen maailmaan. Pohjois-Koreassa sijaitseva, mutta eteläkorealaisten yritysten johtama Kaesongin teollisuusalue on tapa yhdistää Pohjois-Korea muuhun maailmaan, ja meidän pitäisi kannustaa tätä prosessia. Uskon, että kauppasopimuksemme myötä voimme tehdä paljon Etelä-Korean tukemiseksi tässä prosessissa. Ei ole kyse vain Etelä-Korean edusta vaan koko maailman edusta. Maailmasta tulee turvallisempi, jos Pohjois- ja Etelä-Korea voivat tehdä yhteistyötä.
<P>
Uskon, että tämä on tärkeä vapaakauppasopimus. Uskon, että sekä EU että Korea voittavat, jos saamme aikaan oikean sopimuksen. Tuen komission näkemystä, että meidän ei pitäisi kiirehtiä ratkaisuun pääsemistä ja että on parempi päästä hyvään ratkaisuun myöhäisessä vaiheessa kuin huonoon ratkaisuun varhaisessa vaiheessa. Toivon, että kun Korean presidentti vaihtuu ensi vuoden alussa, uusi presidentti kehottaa hallintoaan työskentelemään väsymättä tämän sopimuksen solmimiseksi ennen kesää.
<SPEAKER ID="040" NAME="Peter Mandelson">
komission jäsen.-(EN) Arvoisa puhemies, olen tyytyväinen esittelijä Martinin sekä hänen kollegoidensa ja henkilöstönsä jäsenten erinomaiseen ja nopeaan työhön. He ovat laatineet yhdessä kattavan ja tasapainoisen mietinnön, jota haluan kiittää.
<P>
Parlamentin tälle päätöslauselmaesitykselle antama hyväksyntä antaa selkeän merkin tuesta komission politiikalle pyrkiä kunnianhimoiseen ja kattavaan vapaakauppasopimukseen Korean kanssa osana lokakuun 2006 Globaali Eurooppa -tiedonannossa esitettyä strategiaa. Etelä-Korean valitseminen kumppaniksi tämän sukupolven vapaakauppasopimuksissa heijastaa maan merkittäviä taloudellisia ja poliittisia mahdollisuuksia, mutta sen myötä tunnustetaan myös, että todellisuudessa on olemassa tärkeitä esteitä, ja pyritään tiiviimpiin taloudellisiin ja kaupallisiin yhteyksiin EU:n ja Korean välillä.
<P>
Päätöslauselmaesitys on ajankohtainen: vapaakauppaneuvottelut Etelä-Korean kanssa käynnistyivät toukokuussa 2007, ja ne ovat tähän saakka edistyneet nopeasti. Olemme valmiita työskentelemään, jotta sopimus solmittaisiin varhaisessa vaiheessa, kunhan lopputuloksen sisältö ja laatu ovat oikeanlaiset. Se on meille tärkein asia, ja sellaisena se pysyy.
<P>
Vapaakauppasopimuksemme Etelä-Korean kanssa pitäisi olla täysin Maailman kauppajärjestön vaatimusten mukainen. Se on itsestään selvää. Pyrimme tavaroita ja palveluita koskevan kaupan sekä sijoittamisen kauaskantoiseen vapauttamiseen. Kiinnitämme erityistä huomiota kaupan teknisiin esteisiin sekä tärkeiden alojen sääntöihin ja määräyksiin. Tällaisia aloja ovat esimerkiksi teollis- ja tekijänoikeudet, kilpailu ja julkiset hankinnat. Olen mietinnön kanssa täysin samaa mieltä siitä, miten tärkeitä ovat kaupan tekniset esteet ja tehokas riitojen ratkaisujärjestelmä niin tämän näkökohdan kuin muidenkin tulevan sopimuksen näkökohtien kannalta.
<P>
Tutkimukset ovat osoittaneet, että Koreassa eräillä aloilla kaupan tekniset esteet ovat nyt tärkeämpiä kuin itse tullit. Näihin rajan takaisiin kaupan esteisiin tehtävät merkittävät parannukset, joiden avulla EU:n vientitavarat pääsevät todella Etelä-Korean markkinoille, ovat ehdottomasti ratkaisevia vapaakauppasopimuksen solmimisen kannalta.
<P>
Kaesongin kysymys tuo esiin monimutkaisia teknisiä ja poliittisia kysymyksiä muutaman erityisen huolenaiheen osalta, jotka on tuotu esiin. Kannatamme tässä asiassa ehdotettuja tarkistuksia, koske niillä korostetaan kysymyksen monimutkaisuutta, joka vaatii huolellista harkintaa. Kaupan yhteiskunnallisten ja ympäristöä koskevien näkökohtien tunnustaminen ja edistäminen - kestävä kehitys - on olennainen osa Etelä-Korean kanssa solmittavaa vapaakauppasopimusta.
<P>
Olen samaa mieltä siitä, että normien tehokas täytäntöönpano on ratkaisevan tärkeää, jotta tässä sopimuksessa voitaisiin varmistaa kunnianhimoinen ja tehokas tulos kestävän kehityksen kannalta. Yhteistyöllä voidaan kuitenkin saada tällä alalla aikaan paljon enemmän kuin tiukoilla vaatimuksilla. Tarkoituksenamme on kattaa suurempi määrä monenvälisiä ympäristösopimuksia, sisällyttää sopimukseen ihmisarvoisen työn ja voimakkaamman kansainvälisen työjärjestö ILO:n perussopimuksiin sitoutumisen kaltaisia asioita sekä mennä pidemmälle kuin muissa viimeaikaisissa sopimuksissa, kuten Korean ja Yhdysvaltain välisen vapaakauppasopimuksen kattamissa sopimuksissa. Pyrimme myös saamaan työmarkkinaosapuolet ja kansalaisyhteiskunnan mukaan tähän yhteistyöhön.
<P>
Kestävään kehitykseen kohdistuvien vaikutusten arviointi on käynnistetty. Mietintöluonnosten eri vaiheiden pääasiallisista havainnoista käydään keskustelua kansalaisyhteiskunnan kanssa. Olemme laatineet kestävään kehitykseen kohdistuvien vaikutusten arvioinnin sen varmistamiseksi, että neuvotteluprosessissa saadaan jatkuvaa ja nopeaa palautetta. Se perustuu yhteyksiin, joita meillä alkuaan oli kansalaisyhteiskuntaan neuvottelujen alkaessa.
<P>
Olemme myös tehneet tiivistä yhteistyötä parlamentin kanssa. Yhteistyö esittelijän ja kansainvälisen kaupan valiokunnan kanssa on ollut erinomaista. Sekä minä itse että pääjohtaja olemme päivittäneet valiokuntaa säännöllisesti. Ratifiointiprosessi riippuu sopimuksen sisällöstä, mutta komissio kannattaa parlamentin osallisuutta siinä määrin kuin se on perustamissopimuksen mukaan mahdollista.
<P>
Lopuksi, mahdollinen tuleva vapaakauppasopimus, joka kattaa kahdenväliset kauppasuhteet Etelä-Korean kanssa, on osa yleisiä ja yhtenäisiä puitteita, jotka koskevat EU:n suhteita Etelä-Koreaan. Olemassa olevalla kahdenvälisellä puitesopimuksella ohjataan jatkossakin kahdenvälistä yhteistyötä ja poliittista vuoropuhelua.
<P>
Lopuksi, vapaakauppasopimuksen tavoitteena on täydentää kunnianhimoista Dohan neuvottelujen lopputulosta tekemällä Etelä-Korean kanssa syvempää ja laajempaa kahdenvälistä yhteistyötä. Aiemmat kokemukset osoittavat, että tällaisilla sopimuksilla voidaan koeajaa vapauttamisratkaisut ja että niistä voi tulla astinlautoja Maailman kauppajärjestön tulevaa kehitystä varten. Kunnianhimoinen ja kattava vapaakauppasopimus Etelä-Korean kanssa ei ole vain kaupallisesti merkittävä vaan se merkitsee myös tärkeää parannusta EU:n ja Korean kahdenvälisissä suhteissa. Se on myös tunnustus EU:n sitoutumisesta Korean niemimaahan ja alueeseen. Laajemmassa merkityksessä se on osa laajempaa sitoutumistamme sen varmistamiseksi, että EU:n kauppapolitiikka pysyy Aasiassa alueen dramaattisen kehityksen tahdissa ja että molemmat osapuolet hyötyvät siitä työpaikkojen, kasvun ja lisääntyvän kaupan osalta.
<SPEAKER ID="041" NAME="Werner Langen  " AFFILIATION="PPE-DE">
teollisuus-, tutkimus- ja energiavaliokunnan lausunnon valmistelija.- (DE) Arvoisa puhemies, teollisuus-, tutkimus- ja energiavaliokuntakiittää esittelijää ehdotustemme hyväksymisestä. Sopimus on mielestämme melko hyvä, mutta haluamme silti huomauttaa, että Korean kanssa on menneisyydessä ollut huomattavia alakohtaisia ongelmia. Tarkoitan tässä esimerkiksi keskustelua laivanrakennusteollisuuden hintojen polkemisesta viime vuosina, jota käsiteltiin myös oikeudessa. Haluamme varmistaa, ratkaistaanko nämä alakohtaiset ongelmat, jotta voitaisiin varmistaa, että molemmat osapuolet todella avautuvat, ja Korea ei ole yksipuolinen edunsaaja, ja että vastavuoroisuus on taattu myös lääketeollisuudessa, autoteollisuudessa ja monilla muilla teollisuudenaloilla.
<P>
Kaesong oli aivan erityinen aihe. Komission jäsen käsitteli juuri sitä, miten nämä Pohjois-Korean erityisalueet saadaan mukaan. Sen mukaan, mitä olen kuullut, suunnitteilla on kahdeksan muuta erityisaluetta. Teollisuusvaliokunnan mielestä tässä asiassa on sovellettava kansainvälisiä normeja. Emme voi heikentää tällä tavoin omia vapaakauppasopimuksiamme. Pyydämme siis tarkistamaan etenkin tämän näkökohdan perusteellisesti. Muuten paljon kiitoksia näistä neuvotteluista, myös komissiolle!
<SPEAKER ID="042" NAME="Peter Šťastný">
PPE-DE-ryhmän puolesta.-(EN)Arvoisa puhemies, sallikaa minun ensin onnitella kollegaani, esittelijä Martinia, korkealaatuisesta ja kattavasta mietinnöstä. Neuvottelijoidemme pitäisi ottaa se huomioon. Meidän pitäisi myös ottaa oppia äskettäin solmitusta Yhdysvaltain ja Korean välisestä vapaakauppasopimuksesta, joka osoittaa, että sopimuksen solmimisvauhti on tärkeä, mutta sen ei pitäisi olla tärkeysjärjestyksessä ensimmäisenä. Päätavoitteena pitäisi selvästi olla laadukkuus ja tasainen pelikenttä kauppavirrassa. Tällä hetkellä kauppavirroille on edelleen ei-kaupallisiin näkökohtiin liittyviä vakavia esteitä.
<P>
Korea ei noudata ajoneuvoalan tuotteita tai muita tärkeitä tuotteita, kuten lääkkeitä, kosmetiikkaa ja elektroniikkaa koskevia kansainvälisiä normeja tai merkintävaatimuksia. Selvennystä tarvitaan myös teollis- ja tekijänoikeuksien ja väärentämisen alalla. Nämä kysymykset on ratkaistava ennen vapaakauppasopimuksen allekirjoittamista vapaan ja oikeudenmukaisen kaupan varmistamiseksi. Ellei näitä kysymyksiä ratkaista niin, että olemme täysin tyytyväisiä, neuvoisin komissiota jättämään sopimuksen allekirjoittamatta.
<P>
Ihailen Etelä-Korean talousihmettä, joka heijastuu siinä, että maa on Euroopan unionin neljänneksi suurin kauppakumppani. Voimakkaasta demokratiasta on selvästi ollut maalle paljon hyötyä, ja on tunnettava myötätuntoa heidän Pohjois-Koreassa eläviä veljiään ja sisariaan kohtaan.
<P>
Meidän pitäisi olla valmiita tekemään kaikkemme, jotta saisimme aikaan samanlaisen henkisen uudelleenyhdistymisen kuin se, joka nähtiin 1980-luvun lopulla Itä- ja Länsi-Saksan välillä. Sen pitäisi tietenkin perustua demokratian periaatteeseen, joka on tuonut Etelä-Korealle niin paljon menestystä.
<SPEAKER ID="043" NAME="Erika Mann">
PSE-ryhmän puolesta. - (DE) Arvoisa puhemies, haluan tarkastella kolmea näkökohtaa. Aluksi haluan kiittää esittelijä Martinia ryhmäni puolesta. Mietintö on kirjoitettu erittäin huolellisesti, ja siinä itse asiassa viitataan kaikkiin tärkeisiin näkökohtiin, joista on keskusteltava. Siinä neuvotaan myös asianmukaiseen varovaisuuteen eräissä asioissa, esimerkiksi ajoneuvoalalla. Uskon, että mietintö on siinä suhteessa erinomainen. Se on hyvä edellytys, ja komission ja neuvoston pitäisi siis ottaa se huomioon. Olen iloinen, että komission jäsen on vastannut siihen niin huolellisesti.
<P>
Toiseksi haluan kysyä komission jäseneltä, miten neuvottelut Korean kanssa mielestänne yleisesti edistyvät? Neuvottelut ovat todellakin käynnissä ja erittäin vaikeassa vaiheessa. Se tuntui uskoakseni aluksi paljon paremmalta kuin olemme tällä välin ajatelleet. Niihin lisätään tietenkin myös rinnakkaiset neuvottelut kaikkien ASEAN-maiden kanssa. Niin kuin olen pöytäkirjan perusteella päätellyt, myös nämä neuvottelut ovat erittäin vaikeassa vaiheessa. Mikä on komission arvio asiasta? Mikä vaikutus ASEAN-maiden kanssa käytävillä neuvotteluilla on Korean kanssa käytäviin neuvotteluihin?
<P>
Viimeinen kysymykseni komission jäsenelle liittyy siihen, että valtioiden tai hallitusten päämiehet allekirjoittavat uudistussopimuksen hyvin pian tänään, 13. joulukuuta. Uudistussopimuksen mukaisesti parlamentilla on tulevaisuudessa paljon enemmän vaikutusvaltaa vähittäiskaupan alalla, mistä olemme taistelleet erittäin kauan täällä parlamentissa. Haluan kiittää komissiota ja etenkin komission jäsen Mandelsonia siitä, että he ovat aina tukeneet sitä.
<P>
Kysyn kuitenkin, voitteko kuvitella, että komissio tukee meitä, kun pyydämme neuvostolta oikeutta, joka on jo tuotu esiin tulevan vapaakauppasopimuksen nojalla ja jonka mukaan parlamentti saa pitää tärkeän hyväksyntävelvoitteen? Voimmeko olettaa, että olette tässä asiassa puolellamme, arvoisa komission jäsen?
<SPEAKER ID="044" NAME="Ignasi Guardans Cambó">
ALDE-ryhmän puolesta.-(ES) Arvoisa puhemies, minäkin haluan onnitella erittäin muodollisesti ryhmäni puolesta esittelijä David Martinia hänen parlamentille esittelemänsä mietinnön todella korkeasta laadusta. Kaikki mietinnöt eivät ole tosiasiassa samanarvoisia. On tärkeää, että vaikka äänestämme kaikenlaisista asiakirjoista, huomautamme asiasta, kun joidenkin sisältö ja yhtenäisyys antavat meille mahdollisuuden tarkastella niitä yksityiskohtaisesti ja käsitellä kaikkia käsiteltävänä olevia aiheita. Onnittelen näin ollen esittelijää ja ryhmää, joka tuki häntä sen saavuttamisessa.
<P>
On totta, että emme puhu täällä kovin paljon Koreasta. Emme puhu siitä riittävästi, vaikka se on epäilemättä yksi merkittävimmistä kaupallisista liittolaisistamme ja niistä neljänneksi suurin Euroopan ulkopuolella, kuten mietinnössä todetaan. Euroopan unioni on johtava sijoittaja Koreassa, joka on epäilemättä myös yksi koko alueen voimakkaimmista demokratioista.
<P>
Jos otamme siis toisaalta huomioon sen, mitä juuri sanoin, ja toisaalta monenväliset vaikeudet ja sen, että eurooppalaisten tuotteiden ja palveluiden markkinoille pääsemiselle on tosiasiassa esteitä, merkittäviä kaupan teknisiä esteitä, on ilmeistä, että tämä sopimus on erittäin selvästi ehdolla kahdenväliseksi sopimukseksi, jolla on parlamentin täysi kannatus. Sopimuksen on kuitenkin oltava hyvin laadittu, hyvin neuvoteltu ja kunnianhimoinen.
<P>
Vaikeuksia on tietyillä aloilla. Haluan korostaa palveluita, jotka on jo mainittu, ja henkisen omaisuuden jäljentämistä maassa, jossa Internetin levinneisyys on yksi maailman suurimmista ja jossa siis on aivan erityisiä ongelmia sen seurauksena, että tekijänoikeuksia ja audiovisuaalialaa suojaavia oikeuksia ei oteta vakavasti.
<P>
Lopuksi haluan sanoa Kaesongin kysymyksestä, että ryhmäni aikoo kannattaa tekstiä sellaisena, kuin se mietinnössä esitetään. Me toisin sanoen tunnustamme ja ymmärrämme, mitä tämä Etelä- ja Pohjois-Korean välinen alue pitää poliittisesti sisällään, mutta ymmärrämme, että jos Euroopan unionin kanssa vain aloitettaisiin tässä yhteydessä vapaa kauppa, se aiheuttaisi vakavia ongelmia, ja näin ollen emme voi kannattaa sitä, että Kaesongin alue yksinkertaisesti sisällytetään mahdolliseen Euroopan unionin kanssa solmittavaan sopimukseen.
<SPEAKER ID="045" NAME="Zbigniew Krzysztof Kuźmiuk">
UEN-ryhmän puolesta. - (PL) Arvoisa puhemies, kun puhun Euroopan unionin ja Korean välisiä talous- ja kauppasuhteita koskevassa keskustelussa Unioni kansakuntien Euroopan puolesta -ryhmän puolesta, haluan kiinnittää huomiota seuraaviin asioihin. Tilanne, jossa Korea on allekirjoittanut vapaakauppasopimuksen EFTA:n ja ASEAN:in sekä Yhdysvaltain kanssa mutta ei allekirjoita tällaista sopimusta Euroopan unionin kanssa, johtaa sellaisten eurooppalaisten yritysten kilpailukyvyn heikkenemiseen, jotka käyttävät hyväkseen tullitonta pääsyä Korean markkinoille. Tällä on kielteinen vaikutus talouskasvun ja työllisyyden tasoon EU:n jäsenvaltioissa.
<P>
Toiseksi, riippumattomien tutkimuskeskusten tekemien arvioiden mukaan Korea saisi vapaakauppasopimuksen solmimisen seurauksena sopimuksen tuomasta hyödystä kaksi kolmannesta ja Euroopan unioni vain yhden kolmanneksen. Korean on näin ollen sopimuksen lisäksi luvattava EU:lle, että se ryhtyy noudattamaan eurooppalaisia yhteiskunnallisia normeja sekä ympäristönsuojelu- ja kuluttajansuojanormeja ja etenkin kunnioittamaan ihmisarvoiseen työhön liittyviä perusasioita.
<P>
Kolmanneksi, tämä lähestymistapa antaa mahdollisuuden saada korealaiset ja eurooppalaiset yhtiöt kilpailemaan rehellisesti. Korealaiset yhtiöt sisällyttävät vain siinä tapauksessa valmistuskustannuksiin kaikki työvoima-, ympäristönsuojelu- ja kuluttajansuojakustannukset, ja näin ollen tuotteiden hintaan heijastuvat kaikki valmistuskustannukset.
<SPEAKER ID="046" NAME="Caroline Lucas">
Verts/ALE-ryhmän puolesta.-(EN) Arvoisa puhemies, sallikaa minun aloittaa kiittämällä David Martinia hänen mietinnöstään ja korostamalla tämän asian ratkaisevaa merkitystä. EU:n ja Korean välinen sopimus on ensimmäinen EU:n uuden kauppaa koskevan Globaali Eurooppa -tiedonannon sovellus. Tiedonanto on erittäin kiistanalainen, eikä vähiten siksi, että siinä pyritään todella perusteellisiin markkinoille pääsyä koskeviin ehtoihin poistamalla kaikki kokonaisvaltaisen maahantuonnin esteet aikana, jolloin yhä useammat ihmiset tulevat tietoisiksi siitä, että täysin vapautetussa maailmanlaajuisessa taloudessa on erittäin paljon häviäjiä ja muutamia voittajia.
<P>
Myönteiseltä kannalta mietinnössä asetetaan kaupalle sekä yhteiskunnallisille ja ympäristöä koskeville aloille eräitä todella hyviä normeja, joita vihreät ehdottomasti kannattavat, ja siinä suhteessa mietinnöstä mielestäni tulee erittäin tärkeä ennakkotapaus parlamentin tulevia vastauksia varten, joita annetaan muille vapaakauppasopimuksille esimerkiksi Intian ja ASEAN-maiden kanssa. Kannatamme siis mietinnön vaatimusta siitä, että sääntöön, jonka mukaan pääsy Euroopan markkinoille riippuu ympäristönsuojelunormien noudattamisesta, ei tehdä poikkeuksia.
<P>
Kannatamme mietinnön vaatimusta siitä, että Korean kanssa solmittavaan kauppasopimukseen sisällytetään sitovat yhteiskunnallista ja ympäristöalaa koskevat lausekkeet, ja meidän mielestämme tämä tekee sinänsä vaikeaksi ajatella, että pohjoiskorealainen Kaesongin teollisuusalue sisällytettäisiin vapaakauppasopimuksen sääntöjen puitteisiin. Tärkeintä on, että mietinnössä halutaan antaa sitoville lausekkeille aseet vaatimalla, että niihin sovelletaan vakiomallista riitojen ratkaisujärjestelmää.
<P>
Meillä on kuitenkin myös tähän mietintöön liittyviä vakavia epäilyksiä. Ensinnäkin mietinnössä vaaditaan hylkäämään kaikki kaupan tekniset esteet pyrkimättä lainkaan tekemään eroa perusteltujen ja perusteettomien kaupan teknisten esteiden välillä. Meidän ei pitäisi olettaa, että kaikki kahlitsemattoman, vapaan kaupan esteet ovat perusteettomia esteitä. On eräitä erittäin hyviä syitä hyväksyä kaupankäynti, etenkin silloin, kun yleisen edun vuoksi halutaan ottaa käyttöön valvontatoimia yhteiskunnallisista, terveydellisistä ja ympäristönsuojelua koskevista syistä.
<P>
Vastustamme myös niin sanottujen Singaporen kysymysten sisällyttämistä täysimääräisinä vapaakauppasopimukseen. Lisäksi on hyviä syitä jättää täydellinen sijoitusvapaus tai julkiset hankinnat vapaakauppasopimuksen ulkopuolelle. Korean kokemus pääoman vapaasta virrasta 1990-luvun lopulla oli tuhoisa, ja korealaiset ovat käyttäneet suojattua julkisia hankintoja koskevaa politiikkaa päästäkseen sen jälkeen takaisin jaloilleen. Ei ole meidän asiamme päättää, pitäisikö heidän tarjota omalta puoleltaan nämä asiat, mutta voimme päättää omasta puolestamme, ja minun ryhmäni ei kannata rajatonta vapautta ulkomaisille sijoittajille Euroopassa eikä sitä, että poistetaan mahdollisuus käyttää julkisia varoja yhteiskunnallisten tavoitteiden saavuttamiseksi erityisen kansallisen hankintapolitiikan avulla.
<SPEAKER ID="047" NAME="Philip Claeys  .-" AFFILIATION="NI">
(NL) Arvoisa puhemies, Etelä-Korea on yksi EU:n tärkeimmistä kauppakumppaneista Euroopan ulkopuolella. Sitä korostetaan tässä tasapainoisessa mietinnössä selkeästi. Maa herättää myötätuntoa, koska sen rajanaapurina on maailman jälkeenjäänein ja totalitaarisin kommunistihallinto.
<P>
Kauppasuhteet ovat lisääntyneet huomattavasti viime vuosina, mikä on sinänsä erittäin hyvä asia, mutta se ei tarkoita, ettei ongelmia ole. Jos solmimme Etelä-Korean kanssa vapaakauppasopimuksen, sen on perustuttava täydelliseen vastavuoroisuuteen. Etelä-Korealla on edelleen aivan liian paljon suojatulleja ja kaupan teknisiä esteitä, jotta voisimme todella puhua vastavuoroisuudesta.
<P>
Euroopan on vaadittava kaikkien näiden esteiden poistamista ja päästävä sopimuksiin, jotka ovat vähintään yhtä edulliset kuin Etelä-Korean ja Yhdysvaltain välisessä vapaakauppasopimuksessa.
<SPEAKER ID="048" NAME="Hubert Pirker" AFFILIATION="PPE-DE">
(DE) Arvoisa puhemies, Euroopan parlamentin Korean niemimaan suhteiden valtuuskunnan johtajana haluan onnitella esittelijää aivan erityisesti ja sanoa, että kannatan hänen mietintöään erittäin mielelläni.
<P>
Haluan myös korostaa erästä asiaa, josta monet eivät vieläkään ole tietoisia: Korean tasavalta on merkittävä kauppakumppani. Juuri sen vuoksi on tärkeää, että solmimme vapaakauppasopimuksen. Sopimuksen tavoitteena on oltava kohtuullisten ja oikeudenmukaisten kaupankäyntiedellytysten luominen molemminpuolista etua ja hyötyä varten.
<P>
Voin myös sanoa olevani iloinen, että neuvottelut ovat viidennellä kierroksella sujuneet huomattavasti paremmin kuin neljännellä kierroksella. Haluan rohkaista Koreaa kannattamaan EU:n ehdotuksia tuontitullien nopeammasta ja vastavuoroisesta poistamisesta. EU:n tavoitteena on poistaa ne vuoteen 2015 mennessä.
<P>
Kuten me kaikki tiedämme, moottoriajoneuvoala on neuvotteluissa haaste nyt ja jatkossakin. Euroopan unionin edustajina odotamme, että Korea hyväksyy turvallisuusnormimme niin kuin mekin hyväksymme tällä alalla Korean normit.
<P>
Suhtaudun optimistisesti lääkevalmisteiden ja palvelualojen sekä etenkin pankkialan ja oikeudellisen neuvonnan alojen esteiden poistamiseen. Kaesongin osalta haluan sanoa, että olisi tärkeää, että neuvottelukumppanit löytävät tavan tukea Kaesongin hanketta ja muita hankkeita taloudellisin ja poliittisin perustein, etenkin Pohjois-Korean esittelemiseksi kansainväliselle valtioyhteisölle.
<P>
Olemme yleisesti ottaen oikeilla jäljillä, ja toivon, että sopimus solmitaan vuoden 2008 alussa tai sen ensimmäisellä puoliskolla.
<SPEAKER ID="049" NAME="Kader Arif" AFFILIATION="PSE">
(FR) Arvoisa puhemies, aluksi haluan kiittää David Martinia hänen laadukkaasta mietinnöstään. Meidän on muistettava tätä uutta Korean kanssa solmittavaa kaupallista sopimusta koskevissa neuvotteluissa, että meidän on jatkossakin asetettava etusijalle monenvälisyys. Tiedämme, että kahdenvälisten sopimusten liiallinen lisääntyminen vahingoittaa säädeltyä monenvälistä rakennetta, johon kuulumme. Jos siis siirrymme uuteen kahdenvälisten kauppasopimusten aikakauteen, niiden on sisällettävä takuut ja periaatteet, joista muutamat mainitaan David Martinin mietinnössä.
<P>
Itse asiassa Korean kanssa tehtävän tulevan vapaakauppasopimuksen on oltava luonteeltaan uudenaikainen, ja sen on sisällettävä sitovat ympäristöä koskevat ja yhteiskunnalliset normit sellaisina kuin ne on kirjattu kansainvälisen työjärjestö ILO:n perussopimuksiin, joilla pyritään edistämään ihmisarvoista työtä.
<P>
Lisäksi olen iloinen, että sen jälkeen, kun parlamentti sitoutui parantamaan geneeristen lääkevalmisteiden saatavuutta, sopimukseen sisällytettiin kansanterveyttä koskevat säännökset. Samoin minua ilahduttaa, että kunnioitettiin toivomustamme siitä, että sopimukseen ei sisällytetä vaatimuksia, jotka rajoittaisivat kumppaniemme kykyä hyödyntää joustavuutta, josta on säädetty poikkeuksellisessa Dohan julistuksen sopimuksessa.
<P>
Näistä myönteisistä näkökohdista huolimatta ei kuitenkaan voida hyväksyä, että tekstissä ei viitata siihen, miten menetellään Kaesongin vapaakauppa-alueen työntekijöiden osalta, niin kuin esittelijä toivoi, ja pahoittelen sitä.
<SPEAKER ID="050" NAME="Bogusław Rogalski" AFFILIATION="UEN">
(PL) Arvoisa puhemies, Korea on yksi maailman johtavista talouksista, mutta siellä on kuitenkin OECD-valtioiden suurimmat tuloerot. Korea on Euroopan ulkopuolella EU:n neljänneksi suurin kauppakumppani, ja vuonna 2006 EU oli Koreassa suurin ulkomainen sijoittaja.
<P>
Kahdenvälisten kauppasuhteidemme pääasiallinen ongelma on markkinoille pääsemisen vaikeus, joka johtuu kaupan teknisistä esteistä, joihin kuuluu hyväksyttyjen normien ja kansainvälisten standardien puuttuminen. Korean kanssa solmittavan vapaakauppasopimuksen pitäisi sisältää ulkomaisille sijoituksille tarjottava suoja, kilpailupolitiikka, yleisen järjestyksen avoimuus ja kaupan helpottaminen.
<P>
Meidän on kuitenkin myös pidettävä mielessä, että tällä sopimuksella saattaa olla kielteinen vaikutus eurooppalaiseen autoteollisuuteen, joten komission on harkittava huolellisesti strategiaa EU:n tuontitullien asteittaiseksi poistamiseksi. Aluksi Korean puolelta on poistettava kaupan tekniset esteet, jotta ei kävisi ilmi, että yhteistyöstä hyötyy ainoastaan Korea.
<SPEAKER ID="051" NAME="Glyn Ford" AFFILIATION="PSE">
(EN) Arvoisa puhemies, haluan yhtyä muihin puhujiin ja onnitella David Martinia hänen Etelä-Korean kanssa solmittavaa vapaakauppasopimusta koskevasta mietinnöstään. Etelä-Korea on EU:n neljänneksi suurin Euroopan ulkopuolinen kauppakumppani ja maailman 11. suurin talous.
<P>
Haluan käsitellä lyhyesti kahta kysymystä. Ensimmäinen on se, että ammattiyhdistykset ja maanviljelijäryhmät vastustavat Korean kanssa solmittavaa vapaakauppasopimusta, ja toinen on teollisuusalueen tapaus. Ensimmäisessä tapauksessa meidän on suhteutettava vastustus oikein. Tuhannet ihmiset osoittivat mieltään Yhdysvaltain ja Korean välistä sopimusta vastaan, ja monet ihmiset polttivat itsensä hengiltä. Sen sijaan, että mielenosoittajia olisi tuhansia, heitä on vain muutamia kymmeniä, mahdollisesti siksi, että yritämme sisällyttää vapaakauppasopimukseemme siihen liittyvän sopimuksen poliittisesta yhteistyöstä - yhteiskunnallisia, poliittisia ja työvoimaa koskevia lausekkeita, jotka auttavat suojaamaan työnormeja etelässä ja saattavat hyvinkin parantaa niitä. Emme kuitenkaan keskustele Korean kanssa Yhdysvaltain tapaan riisistä.
<P>
Kaikella kunnioituksella Kaesongia kohtaan, emme väitä, että se pitäisi sisällyttää sopimukseen. Väitämme, että meidän ei pitäisi sulkea sitä automaattisesti pois. Se on melko erilainen kanta, ja toivon, että liberaalit pystyvät muuttamaan äänestyskäyttäytymistään tältä pohjalta. Kuten Jamaikan entinen pääministeri kerran sanoi, hyväksikäytetyksi tulemista pahempaa on vain se, että ei tule hyväksikäytetyksi. Jotkut meistä saivat viime kuussa tilaisuuden vierailla Kaesongissa osana EU:n Pohjois-Koreassa järjestettyä talousuudistustyöpajaa. Näin tuhansien onnellisten, tyylikkäästi pukeutuneiden pohjoiskorealaisten tulvivan alueelta, koska heidän elintasonsa on kuusi kertaa parempi kuin pohjoisessa. Tämä on todellinen poliittinen ja taloudellinen tilaisuus muuttaa hallintojärjestelmää ja saada asiat etenemään oikeaan suuntaan. Kaesongin avulla Pohjois-Koreassa voidaan saada aikaan muutos, ja vaikeuksista huolimatta sitä pitäisi rohkaista eikä tyrmätä.
<SPEAKER ID="052" NAME="Peter Mandelson">
komission jäsen.-(EN) Arvoisa puhemies, haluaisin huomauttaa lyhyesti kolmesta asiasta. Ensinnäkin, Kaesongin kysymyksessä Glyn Fordin suhtautuminen asiaan - että meidän ei pitäisi automaattisesti sulkea Kaesongia pois - on oikea lähestymistapa. Komissiossa olemme tässä asiassa erittäin varovaisia, mutta uskon tältä pohjalta, että tarkistus kannattaa todennäköisesti tehdä.
<P>
Toiseksi minulle esitettiin kysymys neuvotteluiden yleisistä näkymistä. Tässä työssä en ole törmännyt kauppaneuvotteluihin, joissa ei olisi jonkinlaisia vaikeuksia. Sanoisin kuitenkin, että näissä neuvotteluissa on vähemmän vaikeuksia kuin eräissä muissa tuntemissani kauppaneuvotteluissa.
<P>
Lopuksi, Erika Mann kysyy, voiko Euroopan parlamentti saada tämän sopimuksen osalta oikeuksia ennen uudistussopimuksen ratifiointia. Kun minulta kysyttiin tätä toisessa yhteydessä, ylitin innoissani yhteiset komissiota koskevat valtuuteni, joten tänään olen hieman varovaisempi ja korostan vain, että pyrimme saamaan parlamentin mukaan niin suuressa määrin kuin mahdollista.
<P>
(Suosionosoituksia)
<SPEAKER ID="053" NAME="Puhemies">
(IT) Keskustelu on päättynyt.
<P>
Äänestys toimitetaan tänään klo 11.30.
