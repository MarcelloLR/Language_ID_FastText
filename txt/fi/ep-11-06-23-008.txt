<CHAPTER ID="008">
Avoimuusrekisteriä koskeva toimielinten sopimus (allekirjoittaminen) 
<SPEAKER ID="125" NAME="Puhemies">
(EN) Hyvät parlamentin jäsenet, hyvät kollegat, pyydän teitä käymään paikoillenne Euroopan parlamentin ja komission välisen erittäin tärkeän sopimuksen allekirjoittamista varten. Kyse on edunvalvojien rekisteristä. Me äänestimme Carlo Casinin mietinnöstä edellisessä täysistunnossa Strasbourgissa, ja nyt me allekirjoitamme tämän virallisesti. Äänestimme siitä 11. toukokuuta 2011.
<P>
Haluaisin toivottaa tervetulleiksi virallista allekirjoittamista varten ministeri Győrin ja Maroš Šefčovičin, komission varapuheenjohtajan, ja kollegamme Diana Wallisin, Euroopan parlamentin varapuhemiehen, joka oli neuvotteluryhmässä, varapuhemies Isabelle Durantin, varapuhemies Rainer Wielandin ja perussopimus-, työjärjestys- ja toimielinasioiden valiokunnan puheenjohtajan Carlo Casinin, joka toimi myös esittelijänä.
<SPEAKER ID="126" NAME="Enikő Győri">
neuvoston puheenjohtaja. - (EN) Arvoisa puhemies, hyvät parlamentin jäsenet, haluaisin lukea neuvoston poliittisen kannanoton avoimuusrekisteristä.
<P>
"Neuvosto pitää avoimuutta Euroopan unionin ensisijaisena periaatteena. Perussopimuksissa määrätään, että unionin toimielinten, elinten, toimistojen ja virastojen on hyvän hallinnon edistämiseksi ja kansalaisyhteiskunnan osallistumisen varmistamiseksi tehtävä työnsä mahdollisimman avoimesti, ja päätökset on tehtävä avoimesti ja mahdollisimman lähellä kansalaisia.
<P>
Neuvosto on sitoutunut näiden määräysten mukaisesti soveltamaan täysimääräisesti avoimuusperiaatetta. Se panee myös merkille, että kansalaiset edellyttävät heidän puolestaan EU:n tasolla toimivia henkilöitä noudattamaan mahdollisimman korkeatasoisia vaatimuksia.
<P>
Neuvosto on siksi tyytyväinen Euroopan parlamentin ja komission aloitteeseen perustaa yhteinen avoimuusrekisteri ja tukee sitä.
<P>
Neuvosto katsoo, että avoimuuden olisi ohjattava suhteita edunvalvojien kanssa ja että rekisteri tarjoaa hyödyllisen perustan, jolla suhteita rakennetaan ja niiden kanssa toimitaan avoimesti, kattavasti ja johdonmukaisesti.
<P>
Neuvosto on saanut Euroopan parlamentin ja komission kutsun liittyä rekisteriin. Neuvosto on valmis harkitsemaan tällaista asemaa rekisterissä ja odottaa keskustelua mahdollisista menettelytavoista kahden muun toimielimen kanssa."
<SPEAKER ID="127" NAME="Puhemies">
(EN) Olisi paras ratkaisu, jos kaikilla EU:n toimielimillä olisi sama rekisteri ulkopuolisia etunäkökohtia varten. Haluaisin kutsua kollegani ja komission varapuheenjohtajan puhujakorokkeen eteen allekirjoittamaan kanssani asiakirjan.
