<CHAPTER ID="021">
Medialukutaito digitaalisessa maailmassa (lyhyt esittely) 
<SPEAKER ID="241" NAME="Puhemies">
- (PL) Esityslistalla on seuraavana lyhyt esittely Christa Pretsin kulttuuri- ja koulutusvaliokunnan puolesta laatimasta mietinnöstä medialukutaidosta digitaalisessa maailmassa.
<SPEAKER ID="242" NAME="Christa Prets">
esittelijä. - (DE) Arvoisa puhemies, arvoisa komission jäsen, näin myöhään media ei ole enää paikalla, mutta medialukutaito on edelleen tarpeen!
<P>
Mitä medialukutaito on ja miksi on niin tärkeää, että kiinnitämme siihen enemmän huomiota? Digitaalinen kehitys, uudet tekniikat ja tietotekniikka ovat jo saaneet todellisuudessa meidät kiinni kehityksessään, ja me olemme itse asiassa niitä jäljessä sen osalta, miten käsittelemme niitä ja miten opetamme ja opimme. Medialukutaito tarkoittaa kykyä käyttää tiedotusvälineitä, ymmärtää tiedotusvälineiden ja niiden sisältöjen eri näkökohtia ja arvioida niitä kriittisesti sekä taitoa viestiä itse mitä moninaisimmissa yhteyksissä.
<P>
Pedagogisten seikkojen ohella on ratkaisevaa myös uusien tekniikoiden saatavuus ja niiden taso, ja tämän osalta muun muassa Euroopan unionin eri jäsenvaltioiden ja kaupunki- ja maaseutualueiden välillä on suuria eroja. Sen osalta infrastruktuuriin on edelleen tehtävä paljon investointeja. Siksi medialukutaidoksi voidaan laajemmassa merkityksessä mieltää myös uusien tietotekniikoiden saatavuus ja taito käyttää niiden sisältöjä kriittisesti. Kaikki median käyttäjät ovat kohderyhmiä - olivatpa he nuoria tai vanhoja. Tavoitteena on varmistaa, että meillä on taidot kriittisen analyysin tekemiseksi. Tässä yhteydessä määritellään kolme tavoitetta: tieto- ja viestintätekniikan saatavuuden varmistaminen, tiedotusvälineiden sisältöjen ja mediakulttuurin analysoiminen ja kriittinen suhtautuminen niihin sekä itsenäinen harkinta ja tiedotusvälineissä olevien tekstien oma tuottaminen ja uusien tekniikoiden varmempi käyttö.
<P>
Medialukutaidosta on tultava keskeinen taito - mikä tarkoittaa, että sen oltava osa sekä opettajankoulutusta että kouluopetusta. Medialukutaidon on oltava osa opettajankoulutusta, jotta opettajat voivat itse oppia sitä ja jotta he pystyvät opettamaan sitä. Suosittelemme tällä alalla myös, että mediakasvatuksen opintokokonaisuuksia päivitetään jatkuvasti jatkuvan koulutuksen varmistamiseksi tällä alalla.
<P>
Kouluissa medialukutaidon on oltava kiinteä osa kaikkien tasojen opetussuunnitelmaa. Olemme nyt vaiheessa, jossa useimmat lapset opettavat toinen toisilleen vuorovaikutusta median ja uusien tekniikoiden kanssa, mutta ohjattua vuorovaikutusta ja ennen kaikkea myös tiedotusvälineiden käytön seurauksia ei valitettavasti tunneta tällä hetkellä riittävän hyvin.
<P>
Myös iäkkäämmät ihmiset on otettava huomioon, ja medialukutaidosta on tultava kiinteä ja olennainen osa "elinikäistä oppimista", koska erityisesti iäkkäämmille ihmisille on tärkeää pysyä tämän tekniikan kehityksen mukana, jotta he voivat säilyttää riippumattomuutensa ja jotta he voivat jatkaa osallistumista yhteisön elämään pidempään.
<P>
Kuitenkin kaikella tähän tekniikkaan liittyvällä edistyksellä on tietysti sivuvaikutuksia, kuten kaikella muullakin elämässä. Sen takia katson, että juuri nyt on myös huomaamatta jääneitä uhkia erityisesti niiden seurausten osalta, jotka liittyvät siihen, että lapset viestivät tällä uudella tavalla - blogien tai minkä tahansa muun avulla - toistensa kanssa. Niin tehdessään heidän on oltava tietoisia - kuten myös jokaisen aikuisen - että kaikki Internetissä voidaan löytää milloin tahansa. Kun panen henkilötietojani Internetiin, annan ne kaikkien saataville, ja se tarkoittaa, että ihmiset voivat käyttää tietojani, tai jonkun muun käyttäjän tietoja, ja luoda henkilöstäni kuvan, jolla voi olla vaikutus laatimiini ansioluetteloihin tai hakemuksiin ja joilla voi olla ehdottoman merkittävä vaikutus tulevaan työelämääni.
<P>
Se tilanne, jossa meidän pitäisi olla ja johon pyrimme, on sellainen, jossa käytämme tiedotusvälineitä pätevästi mutta jossa meitä itseämme ei käytetä hyväksi, ja sen puolesta meidän pitäisi työskennellä.
<SPEAKER ID="243" NAME="Vladimír Špidla" LANGUAGE="FR">
Arvoisa puhemies, hyvät parlamentin jäsenet, komissio pitää Euroopan parlamentin mietintöä medialukutaidosta digitaalisessa maailmassa hyvin myönteisenä.
<P>
Haluaisin aivan ensiksi onnitella esittelijää, Christa Pretsiä, ja kulttuuri- ja koulutusvaliokuntaa heidän työstään.
<P>
Euroopan komissio katsoo, että mediakasvatus on tärkeä osa eurooppalaisten aktiivista osallistumista nykyiseen innovaatio- ja tietoyhteiskuntaan.
<P>
Mediakasvatuksen korkeampi taso voi myös auttaa huomattavasti Lissabonin tavoitteiden saavuttamisessa.
<P>
Neuvosto on myös samaa mieltä. Se ilmaisi sen audiovisuaalialasta vastaavien ministerien neuvostossa 21. toukokuuta 2008 hyväksymällä päätelmät digitaalisesta osaamisesta.
<P>
Parlamentin mietinnössä korostetaan aivan oikein mediakasvatuksen merkitystä eurooppalaisten aktiivisessa demokraattisessa osallistumisessa mutta myös kulttuurien välisen vuoropuhelun edistämisessä ja kuluttajansuojan alalla.
<P>
Komissio on parlamentin kanssa samaa mieltä siitä, että mediakasvatus koskee kaikkia tiedotusvälineitä, mukaan luettuna televisio, elokuvat, radio, äänitetty musiikki, lehdistö, Internet ja kaikki uudet digitaaliset viestintätekniikat.
<P>
Mediakasvatus on perustavanlaatuinen taito, joka nuorten, mutta myös heidän vanhempiensa, opettajien, tiedotusammattilaisten ja iäkkäämpien ihmisten pitäisi hankkia.
<P>
Komissio jatkaa vuonna 2009 parhaiden käytäntöjen vaihdon edistämistä muun muassa tukemalla olemassa olevia toimia, kuten Media 2007 -ohjelmaa, Media International -valmistelutointa ja direktiiviä televisiolähetystoiminnasta, AVMS-direktiiviä. Erityisesti medialukutaidon eri tasojen arviointiperusteiden kehittämiseksi on käynnistetty tutkimus AVMS-direktiivissä säädettyjen raportointivelvoitteiden osalta. Jäsenvaltioille tiedotetaan tämän tutkimuksen tilasta huomenna AVMS-direktiivin yhteyskomitean kokouksessa. Lopullinen raportti ilmestyy heinäkuussa 2009.
<P>
Lopuksi, olen iloinen, että komissio ja parlamentti tunnustavat, että mediakasvatuksesta on annettava suositus vuoden 2009 aikana.
<SPEAKER ID="244" NAME="Puhemies">
- (PL) Keskustelu on päättynyt.
<P>
Äänestys toimitetaan tiistaina 16. joulukuuta 2008.
