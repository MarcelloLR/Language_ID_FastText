<CHAPTER ID="021">
EU:n ja Mercosurin assosiaatiosopimus (keskustelu)
<SPEAKER ID="250" NAME="Puhemies">
Esityslistalla on seuraavana keskustelu Varela Suanzes-Carpegnan laatimasta kansainvälisen kaupan valiokunnan mietinnöstä EU:n ja Mercosurin talous- ja kauppasuhteista alueiden välisen assosiaatiosopimuksen tekemiseksi.
<SPEAKER ID="251" NAME="Daniel Varela Suanzes-Carpegna " AFFILIATION="PPE-DE">
esittelijä. - (ES) Arvoisa puhemies, arvoisa komission jäsen, hyvät kollegat, haluan aloittaa ilmoittamalla, että komission jäsen Mandelson otti minuun yhteyttä kertoakseen, miksei hän osallistu keskusteluun. Kiitän häntä tästä. Syynä on Intiaa koskeva huippukokous Suomessa. Kävin samalla mielenkiintoisen keskustelun komission jäsenen kanssa Mercosurin kanssa tehtävästä sopimuksesta. Selitin hänelle, että Brasilia ja Mercosur-ryhmä ovat Intian ja Kiinan tavoin kehittyvän talouden maita, mistä komission jäsen on taatusti samaa mieltä - onneksi.
<P>
Toivotaan, että kun Dohan kierroksen yllä leijuvat synkät pilvet hälvenevät, kun Brasiliassa on pidetty vaalit ja kun Euroopan unionin ja Mercosurin välisten suhteiden poliittiset, taloudelliset ja kaupalliset perusteet on määritetty - mikä on parlamentin tarkoituksena tänä päivänä esiteltävässä mietinnössä - otetaan ratkaisevat askeleet, joilla Euroopan unionin ja Mercosurin välisestä pitkälle tähtäävästä assosiaatiosopimuksesta käytävien neuvottelujen viimeinen vaihe saadaan luotsattua läpi.
<P>
Mietinnöllämme on tarkoitus palauttaa poliittinen, taloudellinen ja kaupallinen etusija ja määrittää periaatteet, säännöt ja suuntaviivat, joista strateginen poliittinen painopiste muodostuu, sekä vahvistaa näiden kahden kaupparyhmittymän välisiä suhteita. Jos ryhmittymät saadaan liitettyä yhteen assosiaatiosopimuksella, johon sisältyy yhteistyön poliittisten näkökohtien lisäksi sopimus vapaakauppa-alueen luomisesta, onnistutaan ottamaan historiallinen askel kohti maailman suurimman vapaakauppa-alueen luomista. Nyt kun uusia talousmahteja nousee idästä, tällä tavoin voitaisiin edistää näiden, historian ja kulttuurin yhdistämän kahden ryhmittymän keskinäisiä etuja, mistä koituisi hyötyä kansalaisillemme molemmilla mantereilla.
<P>
Yhteenlaskettuna asukkaita on yli 700 miljoonaa. Niinpä mietinnössä vaaditaan kattavaa, pitkälle tähtäävää ja tasapuolista sopimusta, joka perustuu kolmeen pilariin: politiikkaa ja instituutioita koskevassa osassa vahvistetaan demokratiaa koskevaa vuoropuhelua ja poliittista yhteistoimintaa, yhteistyötä koskevassa osassa edistetään kestävää taloudellista ja yhteiskunnallista kehitystä ja kauppaa koskevassa osassa luodaan perusta kehittyneelle vapaakauppa-alueelle, joka kattaa monia eri sektoreita, kuten tavaroiden ja palvelujen kaupan vastavuoroisen vapauttamisen, sijoitukset, julkiset hankinnat, teollis- ja tekijänoikeuksien suojan, yhteistyön kilpailualalla, kaupan suojavälineet, kaupan helpottamisen ja sitovan riitojenratkaisumenetelmän.
<P>
Meksiko ja Chile ovat hyviä esimerkkejä siitä, miten suhteita voidaan lähentää assosiaatiosopimuksella. Mercosur-alueella asuu 45 prosenttia Latinalaisen Amerikan väestöstä. Se on alueen laajin markkina-alue ja kattaa 45 prosenttia alueen BKT:stä. Kasvupotentiaali molempiin suuntiin on ilman muuta valtava. Lisäksi toisin kuin Latinalaisessa Amerikassa yleensä, jossa Yhdysvaltojen tuonnin osuus on kolme kertaa suurempi kuin EU:n tuonnin, Mercosur-alueella EU:n osuus on noin 25 prosenttia ja Yhdysvaltojen 20 prosenttia.
<P>
Institut d'études politiques de Paris -laitos arvioi, että sopimuksen tekemättä jättämisen kustannukset ovat noin 3,7 miljardia euroa vuodessa tavaroissa ja kaupassa ja yli 5 miljardia euroa, jos mukaan luetaan sijoitukset ja palvelut. Kauppasopimuksen on oltava laaja-alainen ja katettava kaikki sektorit, ja tiettyjen tuotteiden erityisluonne on tietenkin otettava huomioon, kuten mietinnössä todetaan.
<P>
Emme halunneet pohtia yksityiskohtaisesti sopimuksen vaikutuksia eri alasektoreihin. Sen sijaan katsoimme aiheelliseksi analysoida asiaa kokonaisuutena ja arvioida kaikkia keskinäisiä etunäkökohtia, joista neuvotteluissa on kyse. Mietinnössä tarkastellaan näin ollen sekä EU:n etunäkökohtia Mercosurissa että Mercosurin etunäkökohtia EU:ssa. Yksittäisissä osioissa keskitytään tärkeisiin aiheisiin, kuten maatalouteen, joka pitää sisällään muun muassa tuet, maantieteelliset merkinnät ja bioetanolin; markkinoille pääsyyn muiden kuin maataloustuotteiden osalta, joka pitää sisällään erityisesti kalastustuotteet ja tiettyjen jalostettujen tuotteiden - kuten tonnikalasäilykkeiden - erityisominaisuudet; palveluihin, joissa on oleellista saada aikaan todellisia parannuksia sekä selkeä ja pysyvä sääntelykehys; sijoituksiin, jotka ovat erittäin tärkeitä kestävälle talouskehitykselle ja lisäävät työllisyyttä ja hyvinvointia; julkisiin hankintoihin ja teollis- ja tekijänoikeuksiin; mahdollisten kaupan esteiden selkeään määrittelyyn; sertifiointi-, akkreditointi- ja standardisointisääntöjen ja muiden vastaavien lähentämiseen oikeudenmukaisen kaupankäynnin ja kilpailun edistämiseksi sekä yhteisen riitojenratkaisuvälineen perustamiseen.
<P>
Tiukasti teknisten ja kaupallisten näkökohtien lisäksi mietintö kattaa mekanismit, joita tarvitaan pienten ja keskisuurten yritysten väliseen yhteistyöhön liiketoimintaa, työllisyyttä ja sosiaalisia näkökohtia koskevissa asioissa. Lisäksi se sisältää teknologiaan, tieteeseen, ympäristötoimenpiteisiin, energiaan, viestintään ja Euroopan unionin tuki- ja solidaarisuusmekanismeihin liittyviä näkökohtia.
<P>
Mietintöön sisällytettiin vielä Euroopan parlamentin ja Mercosurin parlamentin välinen välttämätön yhteistyö, jotta sopimuksesta tulisi demokraattisesti edustavampi ja jotta sopimukseen sisältyvistä ajoittain aivan liian teknisistä näkökohdista saataisiin edustamiemme kansalaisten tuntojen mukaisia. Näin sopimuksesta tulee kansanläheisempi.
<P>
Euroopan parlamentti tekee mietinnössä mielestämme selväksi tukevansa kauaskantoista ja pitkälle tähtäävää assosiaatiosopimusta, joka yhdistää vanhan mantereen ja suuren osan uutta mannerta. Toivomme Mercosur-alueen integroitumista ja kehotamme komissiota nopeuttamaan neuvotteluja, niin että molempien mannerten kansalaisia hyödyttävä sopimus saadaan aikaan mahdollisimman pian.
<P>
Arvoisa puhemies, päätän puheeni kiittämällä kaikkia parlamentin ryhmiä korvaamattomasta ymmärryksestä ja tuesta, joita sain paljon osakseni ja jota tarvitsinkin mahdollisimman paljon toivotun laajapohjaisen konsensuksen aikaan saamiseksi.
<SPEAKER ID="252" NAME="Neelie Kroes" AFFILIATION="komission jäsen" LANGUAGE="EN">
Arvoisa puhemies, haluan kiittää kollegani Peter Mandelsonin puolesta esittelijää ja kansainvälisen kaupan valiokuntaa mietinnöstä, joka koskee EU:n ja Mercosurin välisiä talous- ja kauppasuhteita alueiden välisen assosiaatiosopimuksen tekemiseksi.
<P>
Mietinnössä annetaan erittäin kattava kuva EU:n ja Mercosurin nykyisistä suhteista niin talouden kuin politiikankin saralla. Euroopan komissio yhtyy suurimpaan osaan mietinnössä esitetyistä arvioista.
<P>
Euroopan komissio on täysin samaa mieltä kansainvälisen kaupan valiokunnan kanssa siitä, että pitkälle tähtäävän ja tasapuolisen assosiaatiosopimuksen tekeminen EU:n ja Mercosurin välillä on strateginen tavoite.
<P>
Komissio on edelleen tiukasti sitoutunut tekemään sopimuksen Mercosurin kanssa niin pian, kuin se on tekniseltä ja poliittiselta kannalta mahdollista. Tällaisen sopimuksen pohjalta voitaisiin edistää näiden kahden alueen välisiä suhteita ja meitä yhdistäviä yhteisiä arvoja ja tavoitteita.
<P>
EU:n ja Mercosurin välisellä sopimuksella syntyisi aivan ensimmäinen alueiden välinen assosiaatio ja maailman suurin vapaakauppa-alue, jossa olisi lähes 700 miljoonaa asukasta. Kuten kansainvälisen kaupan valiokunnan mietinnössä esitetään, tällaisen assosiaatiosopimuksen ansiosta molemmat alueet pystyisivät vastaamaan tehokkaammin globalisoitumisen haasteisiin. Sopimuksella vahvistettaisiin talouksiemme kilpailukykyä, lisättäisiin kasvua ja edistettäisiin näin taloudellista ja sosiaalista yhteenkuuluvuutta. Maailman suurimman markkina-alueen luominen antaisi melkoisen sysäyksen työpaikkojen syntymiselle, talousuudistuksille ja tuottavuudelle. Vapaakauppasopimus Mercosurin kanssa on erittäin hyvä esimerkki siitä, miten EU:n kauppapolitiikalla voidaan edistää EU:n laajempaa näkemystä talousuudistuksista ja kilpailukyvystä.
<P>
Alueiden välinen sopimus Mercosurin kanssa tukisi samalla Mercosurin ja Latinalaisen Amerikan sisäisiä yhdentymispyrkimyksiä. Venezuelan liittyminen Mercosuriin tänä vuonna laajentaa aluetta. Euroopan komissio toivookin, että alueellisen yhdentymisen laajeneminen ja syveneminen jatkuu. Euroopan unionista saatujen kokemusten perusteella tiedetään, etteivät yhdentymisen edellyttämät uudistukset ja sopeutukset ole helppoja. Samoin kuitenkin tiedetään, että lopussa kiitos seisoo.
<P>
Sopimuksen ansiosta liiketoimintaympäristöstä tulisi avoimempi ja vakaampi EU:n ja Mercosurin yrityksille, mikä houkuttelisi lisää investointeja. Investoinnit - etenkin tulevat - saattavat vaikuttaa eniten siihen, millaiseksi tuleva talouskumppanuus Mercosurin kanssa muodostuu. Vaikka suorat ulkomaiset investoinnit Mercosuriin lisääntyivät vuosina 2004 ja 2005, alueen suhteellinen osuus EU:n kokonaisinvestoinneista on pienentynyt 1990-luvulta lähtien. Tästä on syytä olla huolissaan, sillä investoinnit tarkoittavat tietotaidon siirtymistä, teollistumista ja työpaikkoja. Mercosur-alueen suhteessa pienenevä suuntaus muuhun maailmaan - etenkin Aasiaan - verrattuna, on yksi tulevan sopimuksen haasteista ja ehkäpä sen tärkein mahdollinen taloudellinen hyöty.
<P>
Sanon vielä pari sanaa aikataulusta. Kansainvälisen kaupan valiokunnan mietinnössä pyydetään laatimaan neuvotteluaikataulu, jonka avulla EU:n ja Mercosurin väliset neuvottelut saataisiin päätökseen mahdollisimman pian. Euroopan komissio on täysin sitoutunut saattamaan neuvottelut loppuun niin pian kuin se on teknisesti ja poliittisesti mahdollista. Olemme kuitenkin aina pitäneet kiinni siitä, että sisältö on aikataulua tärkeämpi. Haluamme saada aikaan pitkälle tähtäävän, kattavan ja tasapuolisen mietinnön, jossa mennään WTO-sitoumuksia pidemmälle. Kuten kansainvälisen kaupan valiokunnan mietinnössä todetaan, sopimuksen tekemättä jättämisestä aiheutuu kustannuksia. Mutta pitkän aikavälin kustannuksia aiheutuisi myös huonosta sopimuksesta johtuvien hukattujen tilaisuuksien takia.
<P>
Aikataulukysymykseen liittyy näiden kahden alueen välisten neuvottelujen, WTO:n Dohan kehitysohjelman edistymisen ja kyseisten neuvottelujen etenemistahdin välinen yhteys. Tältä osin Euroopan komissio yhtyy täysin kansainvälisen kaupan valiokunnan mietinnössä esitettyyn arvioon: molemmissa prosesseissa voi piillä merkittäviä synergiaetuja. Ne eivät sulje toisiaan pois vaan täydentävät toisiaan.
<P>
Lopuksi haluan välittää teille seuraavan sanoman, josta olette varmasti yhtä mieltä kanssani: strategisista ja poliittisista syistä Euroopan komissio on edelleen sitoutunut neuvottelemaan ja tekemään pitkälle tähtäävän ja tasapuolisen sopimuksen Mercosurin kanssa.
<P>
Kauppa on tärkeä, muttei ainoa, osa sopimusta. Kauppaneuvottelujen ohella ei pidä unohtaa sopimuksen strategisia, poliittisia ja taloudellisia perusteita. Tulevan assosiaatiosopimuksen strategista ulottuvuutta ei pidä unohtaa. Sen tarkoituksena on edistää alueellisten ryhmittymien välistä suhdetta, jolla vahvistetaan rauhaa, vakautta, hyvinvointia, yhteiskunnallista kehitystä ja demokratiaa.
<SPEAKER ID="253" NAME="Filip Kaczmarek " LANGUAGE="PL">
Arvoisa puhemies, haluan kiittää sydämellisesti esittelijä Varelaa erittäin onnistuneesta mietinnöstä, joka koskee Euroopan unionin ja Mercosurin välisiä talous- ja kauppasuhteita alueiden välisen assosiaatiosopimuksen tekemiseksi. Mietintö on tärkeä, ja se on annettu sopivalla hetkellä.
<P>
Kuten tiedämme, EU:n ja Mercosurin välistä assosiaatiosopimusta koskevien neuvottelujen tie on ollut pitkä ja melko kivinen. Nykytilanteessa, Dohan neuvottelujen kariuduttua, on viestitettävä voimakkaasti ja selkeästi, että assosiaatiosopimus on välttämätön ja hyödyllinen sekä Mercosurin että Euroopan unionin jäsenvaltioille. Lisäksi tarvitaan enemmän poliittista osallistumista ja tukea, jotta EU:n ja Mercosurin väliset neuvottelut lopulta onnistuisivat. Esittelijä on onnistunut mielestäni mainiosti. Mietinnöllä lähetetään myönteinen viesti, ja sillä voi olla tärkeä ja myönteinen merkitys neuvottelujen seuraavia vaiheita suunniteltaessa.
<P>
Haluan kiittää esittelijää myös siitä, että hän otti huomioon kehitysyhteistyövaliokunnan lausunnossa esitetyt useat ehdotukset ja huomautukset. Toimin tuon lausunnon valmistelijana. Kiitän teitä siitä, että painotitte, miten tärkeää on säilyttää kaupan ja kehitysyhteistyön välinen tasapaino lopullisessa sopimustekstissä, niin etteivät kauppaan liittyvät osiot sodi kehitysyhteistyöhön liittyviä osioita vastaan. Kiitän teitä lisäksi siitä, että korostitte olevan välttämätöntä taata, että yhteistyötä koskevilla määräyksillä pystytään poistamaan köyhyyttä tehokkaasti ja että ne ovat sopusoinnussa EU:n neuvottelukäytäntöjen kanssa.
<P>
Kehitysyhteistyövaliokunta kiinnitti huomiota useisiin kehitysyhteistyön näkökohtiin. On selvää, että paremmat talouden ja kaupan edellytykset voivat auttaa ratkomaan osittain Mercosur-maiden yhteiskunnallisia ongelmia. Kehitysyhteistyövaliokunta korostaa, että yhteiskunnallista kehitystä, koulutusta, yhteiskunnallisen epätasa-arvon vähentämistä, tulojen tasaisempaa jakautumista ja köyhyyden vähentämistä on tuettava enemmän. Olemme lisäksi sitä mieltä, että pieniä ja keskisuuria yrityksiä olisi tuettava ja että maataloutta, matkailua ja infrastruktuureihin tehtäviä investointeja olisi tasapainotettava ympäristönsuojelun kanssa. Mietinnön tärkeiksi ansioiksi voidaan lukea Mercosurin institutionaalinen vahvistaminen, jota ehdotetaan toteutettavaksi esimerkiksi lisäämällä parlamenttien välistä yhteistyötä, millä olisi erittäin myönteinen vaikutus.
<SPEAKER ID="254" NAME="José Ignacio Salafranca Sánchez-Neyra">
PPE-DE-ryhmän puolesta. - (ES) Arvoisa puhemies, arvoisa komission jäsen, hyvät kollegat, aloitan kiittämällä esittelijä Varela Suanzes-Carpegnaa erinomaisesta työstä, jota hän on tehnyt kansainvälisen kaupan valiokunnan puolesta.
<P>
Pidän valitettavana sitä, ettei asiasta vastaava komission jäsen Mandelson ole paikalla. Hän oli kuitenkin edes niin huomaavainen, että soitti esittelijälle antaakseen selityksen, mikä on näissä tapauksissa harvinaista.
<P>
Arvoisa puhemies, ulkoasiainvaliokunnan lausunnon valmistelijana toteaisin, että olisin toivonut komissiolta tiukempaa sitoutumista esittelijän mietinnössään vaatimaan aikatauluun. Kymmenen vuotta on pitkä aika neuvotella sopimuksesta, joka koskee poliittista assosiaatiota, taloudellista yhdentymistä ja yhteistyötä, kuten esittelijä ja komission jäsen toivat esiin.
<P>
On selvää, ettei Euroopan unionilta puutu ainakaan tahtoa. Yksi Mercosurin jäsenvaltioista on nähdäkseni tukenut selvästi ja päättäväisesti monenvälistä kierrosta. Chilen ja Meksikon kokemukset, joista esittelijä Varela Suanzes-Carpegna muistutti, osoittavat selkeästi, että on mahdollista edetä paljon monenvälisellä kierroksella asetettuja odotuksia pidemmälle.
<P>
Arvoisa puhemies, kun on tarpeeksi tahtoa, keinot kyllä uskoakseni löytyvät. Vaikka kaupalliset näkökohdat ovat ominaisia tällaisille demokratialausekkeen sisältäville kolmannen sukupolven sopimuksille, on selvää, että Wienin huippukokouksen ja monenvälisen kierroksen epäonnistumisen jälkeen meidän on pistettävä nyt kaikki peliin.
<P>
Minusta Euroopan komission on tuettava selkeästi ja päättäväisesti assosiaatiosopimuksia, sillä Latinalainen Amerikka ei kaipaa almuja vaan mahdollisuuksia. Euroopan unionin ja Mercosurin välinen assosiaatiosopimus tarjoaa meille kaikille erinomaisen tilaisuuden tähdätä yhteisiin tavoitteisiimme eli demokratian ja yhdentymisen lisäämiseen sekä vilkkaampaan ja tehokkaampaan kaupankäyntiin, mikä tuo rauhaa, edistystä ja hyvinvointia kaikille.
<SPEAKER ID="255" NAME="Javier Moreno Sánchez">
PSE-ryhmän puolesta. - (ES) Arvoisa puhemies, hyvät kollegat, arvoisa komission jäsen, haluan aloittaa kiittämällä esittelijä Varela Suanzes-Carpegnaa erinomaisesta mietinnöstä. Euroopan parlamentin sosialidemokraattisen ryhmän varjoesittelijänä kiitän häntä lisäksi tiiviistä yhteistyöstä, joka alkoi jo kansainvälisen kaupan valiokunnassa käydystä alustavasta keskustelusta. Yhteistyön tuloksena syntyi tasapuolinen mietintö, johon sisältyy selkeä viesti parlamentilta komissiolle: arvoisa komission jäsen, haluamme, että Euroopan unionin ja Mercosurin välillä tehdään assosiaatiosopimus mahdollisimman pian. Tähän on monia syitä.
<P>
Ensinnäkin sopimus olisi paljon muutakin kuin pelkkä kaupan väline. Sillä edistettäisiin lisäksi rauhaa, monenvälisyyttä ja vuoropuhelua, minkä ansiosta molemmat ryhmittymät voisivat toteuttaa toimia, joilla edistetään yhteisiä taloudellisia, yhteiskunnallisia ja geopoliittisia arvoja ja etunäkökohtia.
<P>
Se olisi ensimmäinen pohjoisen ja etelän valtioiden, mannerten välinen assosiaatio, joka tarjoaisi vaihtoehdon muille yhdentymisyrityksille, kuten Amerikkojen vapaakauppa-alueelle (FTAA), jossa oli enemmänkin kyse halusta päästä määräävään markkina-asemaan.
<P>
Lisäksi Euroopan unionin ja Mercosurin välinen assosiaatio synnyttäisi maailman suurimman yhteisen hyvinvointialueen, josta hyötyisi yli 700 miljoonaa kansalaista, kuten aiemmat puhujat ovat todenneet. Yhteistyön vahvistamisen ansiosta voidaan toteuttaa toimia, joilla tähdätään taloudelliseen ja sosiaaliseen yhteenkuuluvuuteen kehityksen edistämiseksi sekä molempien alueiden kansalaisten tasavertaiseen asemaan ja hyvinvointiin.
<P>
Euroopan parlamentin sosialidemokraattisen ryhmän mielestä lopullisessa mietinnössä on välttämätöntä ottaa yhteiskunnalliset toimijat mukaan yhdentymisprosessiin ja esittää Euroopan unionin ja Mercosurin välille aitoa parlamenttien välistä yhteistyötä. Toivottavasti muut ryhmät tukevat tätä varten esittämiämme tarkistuksia.
<P>
Arvoisa komission jäsen, vaikka tyhjän päiten tehtävät toimet saattavat lannistaa, komission on tehtävä kaikki voitavansa, jotta sopimus saadaan tehtyä ja jotta päästään eroon lamaannuksesta ja pessimismistä, joka on värittänyt viime aikoina monenvälisiä ja kahdenvälisiä kauppaneuvotteluja.
<P>
Päätän puheenvuoroni kysymykseen: arvoisa komission jäsen, voisitteko antaa meille tietoja Venezuelan liittymisestä Mercosuriin ja kertoa, mitä vaikutusta tällä on meneillään oleviin neuvotteluihin?
<SPEAKER ID="256" NAME="Helmuth Markov">
GUE/NGL-ryhmän puolesta. - (DE) Arvoisa puhemies, arvoisa komission jäsen, minusta Euroopan unioni tekee oikein pyrkiessään solmimaan hyödylliset ja tiiviit suhteet mitä erilaisimpien maailman alueiden ja tietenkin myös Mercosurin kanssa. Mielestäni on kuitenkin väärin, että komissio yrittää tällaisten sopimusten varjolla toteuttaa vaivihkaa jotain, jonka suurin osa maista hylkäsi WTO:n neuvotteluissa, eli kansainvälisen kaupan vapauttamista taloudellisilta ja yhteiskunnallisilta oloiltaan hyvin erilaisten kumppanimaiden välillä siten, ettei maiden vaihtelevia tilanteita oteta lainkaan huomioon. Wienissä järjestetty EU:n ja Latinalaisen Amerikan välinen huippukokous ja viime toukokuussa pidetty vaihtoehtoinen "Enlazando alternativas" -huippukokous tarjosivat tilaisuuden ottaa paremmin selvää Latinalaisen Amerikan uusien äänitorvien toiveista ja muodostaa suhteita, jotka olisivat tasapuolisemmin molempien alueiden asukkaiden etujen mukaiset eivätkä hyödyttäisi pelkästään teollisuutta ja kauppaa.
<P>
Pari päivää sitten komissio julkisti kauppapoliittista strategiaansa koskevan tiedonannon, jossa keskityttiin aiempaa tiiviimmin talouden vapauttamiseen. Eilisessä keskustelussa komission jäsen Mandelson painotti jälleen olevansa samalla perustavanlaatuisella kannalla. Minä en halua puoltaa moista perustavanlaatuista kantaa. Mietintöön sisältyy mielestäni erittäin merkittäviä viittauksia. Siinä esimerkiksi korostetaan "osittaisen vastavuoroisuuden" ja "erityis- ja erilliskohtelun" periaatteita "molempien alueiden kehitystason mukaisesti".
<P>
Kaiken kaikkiaan mietinnössä esitetään kuitenkin tutut vapauttamisvaatimukset ja mennään jopa pidemmälle esimerkiksi hyväksymällä investoinnit yhdeksi EU:n ja Mercosurin välisen sopimuksen osioksi. Kansainvälisten vastalauseiden seurauksena tämä on kuitenkin poistettu kokonaan Dohan kehityskierroksen neuvotteluista.
<P>
Ryhmäni kannattaa reilua assosiaatiosopimusta, muttei etenemistä kohti Euroopan unionin ja Mercosurin välistä vapaakauppa-aluetta.
<SPEAKER ID="257" NAME="Kader Arif" AFFILIATION="PSE">
(FR) Arvoisa puhemies, hyvät kollegat, esittelijä Varelaa on syytä kiittää siitä, että hänen mietinnössään muistutetaan aiheellisesti, että Euroopan unionin ja Mercosurin kannattaisi vahvistaa yhteistyötään. Viime kuukausina neuvottelut Mercosurin kanssa ovat polkeneet pikemminkin paikallaan, ja suurin osa kiistanalaisista kysymyksistä odottaa setvimistään WTO:ssa. Dohan kierros keskeytettiin äskettäin, joten meiltä on löydyttävä vankkumatonta poliittista tahtoa neuvottelujen käynnistämiseksi uudelleen.
<P>
Kahden alueen välisissä neuvotteluissa molemmilta osapuolilta odotetaan pitkälle vietyä taloudellista ja poliittista yhdentymistä. Mercosuria näyttävät kuitenkin heikentävän sen jäsenten välinen epäsymmetria ja niiden ajoittain eroavat etunäkökohdat. Mercosurin elimiä on näin ollen vahvistettava etenkin perustamalla alueellinen parlamentti ja sitova riitojenratkaisujärjestelmä. Lisäksi erityistä huomiota on kiinnitettävä Venezuelan jäsenyyteen, joka antaa ryhmittymälle eittämättä lisää poliittista luonnetta ja muuttaa taloudellisia valtasuhteita.
<P>
On erittäin paljon Euroopan unionin etujen mukaista neuvotella vahvan kumppanin kanssa, joten sen on tuettava poliittisesti ja taloudellisesti Mercosurin kehittymistä yhdentyneeksi alueelliseksi ryhmittymäksi. Mercosurilla on riittävästi vaikutusvaltaa vahvistaa kanssamme monenvälistä järjestelmää ja toivotunlaista taloudellista ja sosiaalista mallia.
<SPEAKER ID="258" NAME="Antolín Sánchez Presedo" AFFILIATION="PSE">
(ES) Arvoisa komission jäsen, hyvät kollegat, aloitan kiittämällä maanmiestäni, esittelijä Varela Suanzes-Carpegnaa mietinnöstä ja avoimesta ja myönteisestä asenteesta, jonka ansiosta parlamentissa syntyy toivon mukaan laaja konsensus.
<P>
Mercosurin alueella on yli 230 miljoonaa asukasta, se on yksi maailman viidestä suuresta talousalueesta ja suurin elintarvikkeiden tuotannon perusteella mitattuna.
<P>
Euroopan unionin ja Mercosurin väliset suhteet juontavat juurensa kaukaa historiasta ja yhteisestä kulttuuriperustasta. Assosiaatiosopimus on näin ollen paras tapa kehittää yhteyksiämme ja lisätä vaihtoa välillämme.
<P>
Minua ilahduttaa nähdä, että tarkistuksemme on otettu mietintöön. Niissä painotetaan suhteemme demokraattista puolta, joka perustuu yhteisiin arvoihin, parlamentaariseen ulottuvuuteen ja kansalaisyhteiskunnan aktiiviseen osallistumiseen. Mielestäni näiden asioiden eteen olisi tehtävä vielä enemmän töitä, kuten jäsen Moreno Sánchez totesi.
<P>
Olen iloinen myös siitä, että ehdotuksemme kalastus- ja matkailualan suhteiden laajentamisesta, kunnollisen sääntelykehyksen laatimisesta, vaihdon ja investointien lisäämisestä - johon liittyy kirjan- ja tilinpitostandardien asianmukainen yhdenmukaistaminen - ja julkisen sektorin tervehdyttämisen tiellä olevien esteiden poistamisesta otettiin mukaan mietintöön.
<P>
Lopuksi kehottaisin komissiota pitämään tätä sopimusta ensisijaisena poliittisena tavoitteena.
<SPEAKER ID="259" NAME="Neelie Kroes" AFFILIATION="komission jäsen" LANGUAGE="EN">
Arvoisa puhemies, kiitän parlamenttia kommenteista. Olen pannut ne tarkkaan merkille ja välitän ne pohdittavaksi kollegalleni, komission jäsenelle Mandelsonille.
<P>
Strategisista ja poliittisista syistä Euroopan komissio on täysin sitoutunut neuvottelemaan ja tekemään pitkälle tähtäävän ja tasapuolisen sopimuksen Mercosurin kanssa. Sopimus on näin ollen edelleen ensisijainen tavoite. Neuvottelujen aloittaminen muiden kumppanien kanssa ei muuten tarkoita, että Mercosurin kanssa tehtävää sopimusta pidettäisiin vähemmän tärkeänä. Mercosurin jäsenet ovat allekirjoittaneet Venezuelan liittymissopimuksen. Venezuelasta tulee täysimääräinen jäsen kuitenkin vasta, kun parlamentit ovat ratifioineet sopimuksen. Komissio ei näe, että Venezuelan liittyminen aiheuttaisi mitään suurempia hankaluuksia neuvotteluprosessille.
<P>
Täällä puhuttiin paljon kehitysyhteistyöstä. EU on selvästi suurin avunantaja. Aiomme antaa noin 50 miljoonaa euroa vuosina 2007-2013.
<P>
Taloudellisten, kulttuuristen ja poliittisten syiden vuoksi sekä Euroopan parlamentti että komissio ovat uskoakseni yhtä mieltä EU:n ja Mercosurin välisen pitkälle tähtäävän ja tasapuolisen assosiaatiosopimuksen tekemisestä. Se on strateginen tavoite.
<SPEAKER ID="260" NAME="Puhemies">
Keskustelu on päättynyt.
<P>
Äänestys toimitetaan huomenna klo 11.00.
