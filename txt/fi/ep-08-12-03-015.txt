<CHAPTER ID="015">
Israelin valtion osallistuminen yhteisön ohjelmiin - Israelin valtion osallistuminen yhteisön ohjelmiin (keskustelu) 
<SPEAKER ID="135" NAME="Puhemies">
(PL) Esityslistalla on seuraavana yhteiskeskustelu
<P>
Véronique De Keyserin ulkoasiainvaliokunnan puolesta laatima mietintö ehdotuksesta neuvoston päätökseksi Euroopan yhteisöjen ja niiden jäsenvaltioiden sekä Israelin valtion välisestä assosiaatiosta tehtyyn Euro-Välimeri-sopimukseen liitettävän pöytäkirjan, joka koskee Euroopan yhteisön ja Israelin valtion välistä puitesopimusta Israelin valtion osallistumista yhteisön ohjelmiin säätelevistä yleisistä periaatteista, tekemisestä (05471/2008 - C6-0180/2008 -, ja
<P>
neuvoston ja komission julkilausumat Israelin valtion osallistumisesta yhteisön ohjelmiin.
<SPEAKER ID="136" NAME="Véronique De Keyser">
esittelijä. - (FR) Arvoisa puhemies, pyysimme täysistunnossa äänestyksen lykkäämistä, ja olen iloinen siitä, mutta katson esittelijänä olevani selityksen velkaa.
<P>
Kuten jäsen Salafranca aiemmin mainitsi, on aivan oikein, että parlamentin ulkoasiainvaliokunta hyväksyi 6. marraskuuta kaksi ehdotusta Israelin valtion osallistumisesta yhteisön ohjelmiin: toinen niistä oli suositusluonnos ja toinen päätöslauselmaesitys. Molemmat ehdotukset hyväksyttiin suurella äänten enemmistöllä - päätöslauselmaesitys itse asiassa yksimielisesti.
<P>
Mitä näihin teksteihin sisältyi, ja minkä viestin ulkoasiainvaliokunta halusi antaa Israelille? Suositusluonnos oli myönteinen: siinä hyväksyttiin Israelin osallistuminen yhteisön ohjelmiin, koska Israel on jo osallistunut seitsemänteen tutkimuksen puiteohjelmaan, koska sen osallistumispyyntö koski yksinomaan innovaation ja teknologian ohjelmaa ja koska kaikilla naapuruuspolitiikan mailla on oikeus pyytää saada osallistua. Kyse ei siis ollut Israelin erityisestä suosimisesta eikä sen poliittisen aseman uudelleen arvioinnista.
<P>
Assosiaatiosopimukset perustuvat ihmisoikeuksien kunnioittamiseen. Jäsenet halusivat sen vuoksi luoda tälle suositusluonnokselle poliittisen kehyksen laatimalla määrätietoisen päätöslauselmaesityksen, jossa vaaditaan Euroopan yhteisöjen sekä Palestiinan vapautusjärjestön (PLO) väliaikaisen assosiaatiosopimuksen tunnustamista, tullietuuskohtelun alaisina miehitetyiltä alueilta tuotavien israelilaisten tuotteiden valvonnan lujittamista ja tuontiin liittyvistä rikkomuksista annettavien rangaistusten tiukentamista sekä tiedeyhteistyön tulosten käyttämistä yksinomaan siviilitarkoituksiin. Komission pitäisi laatia vuotuinen kertomus, jonka pohjalta parlamentti voisi arvioida näiden ehtojen noudattamista. Lyhyesti sanottuna päätöslauselmaesitys oli myönteinen mutta tiukka, ja se laadittiin pitkien neuvottelujen tuloksena. Neuvotteluissa oli mukana monia osapuolia, jotka sitoutuivat esimerkillisesti saavutettuun kompromissiin, mistä haluan esittää kiitokset.
<P>
Miksi me siis nyt epäröimme, tuomme esiin huolemme ja lopulta vielä lykkäämme äänestystä? Arvoisa puhemies, perimmäinen syy on se, että Gazan humanitaarinen tilanne on muuttunut kestämättömäksi. Kun vierailin alkukesästä Gazassa Euroopan parlamentin valtuuskunnan jäsenenä, ihmisten elinolot olivat siellä jo silloin hälyttävät. Toinen valtuuskunta kävi miehitetyillä alueilla marraskuussa ja kertoi palattuaan vastaavanlaisista havainnoista. Mikään ei edisty. Tilanne on katastrofaalinen, ja saarto, joka ei missään tapauksessa heikennä Hamas-järjestöä, on kärjistänyt tilannetta entisestään.
<P>
Louis Michel huomautti kolme päivää sitten, että Gazan rajanylityspaikkojen jatkuva suljettuna pitäminen merkitsee eräänlaista Palestiinan siviiliväestön kollektiivista rankaisemista vastoin kansainvälistä humanitaarista oikeutta. Tämän sanoi siis komission jäsen. Gazan pakolaisia avustava Yhdistyneiden Kansakuntien avustus- ja työelin (UNRWA) on esittänyt vetoomuksia avun saamiseksi. Samoin ovat tehneet Oxfam, Amnesty International, Lääkärit ilman rajoja -järjestö ja joukko muita kansalaisjärjestöjä, jotka eivät parhaillaan myöskään voi käyttää Erezin rajanylityspaikkaa.
<P>
Kuulin juuri tänään, että Pegase-mekanismi on lakannut kokonaan toimimasta Gazassa eikä energiatoimituksia enää voida taata. Kuulin myös, ettei palestiinalaishallinnon virkamiesten palkkoja ja eläkkeitä enää makseta ja että myös tuen maksaminen köyhimmälle väestölle on keskeytetty. UNRWA on myös joutunut keskeyttämään Gazan köyhimmälle väestölle suunnatun avustusohjelmansa. Arvoisa puhemies, tätä ei voida hyväksyä eikä suvaita, ja sen vuoksi kannatin vastoin tahtoani tämän äänestyksen lykkäämistä.
<P>
Juuri nyt neuvostossa käydään kovalla kiireellä ja täysin salassa keskustelua poliittisten suhteiden parantamisesta Israeliin. Juuri tämä mahdollisuus suhteiden parantamiseen herättää tänään ja tällä hetkellä huomiota alueen poliittisen tilanteen valossa. Saamme kansalaisilta sadoittain sähköposteja tästä asiasta. Neuvoston on näin ollen parannettava käynnissä olevien keskustelujen avoimuutta ja kannettava vastuunsa Euroopan kansalaisia kohtaan.
<P>
Me parlamentin jäsenet tiedämme tänään tarkkaan, mitä haluamme: ihmisarvoiset elinolot palestiinalaisille ja Gazan saarron lopettamisen. Saarrolla ei pystytä heikentämään Hamas-järjestöä. Sen sijaan se aiheuttaa sietämättömiä kärsimyksiä viattomille ihmisille, joista muuten puolet äänesti Fatahia vuoden 2006 vaaleissa. Vaalitulos on itse asiassa edelleen voimassa. Ojennamme käden Israelille, mutta emme hylkää perusarvoja, joille Euroopan unioni rakentuu. Pallo on nyt Israelilla.
<P>
Käytän tämän tilaisuuden - arvoisa puhemies, voitte vähentää tämän ajan seuraavasta kahden minuutin puheenvuorostani - käytän tämän tilaisuuden siis tuomitakseni poliittisen painostuksen, herjauskampanjat ja antisemitismisyytökset, joita on kohdistettu jäseniin, jotka vain puolustavat oikeutta ja rauhaa. Haluaisin myös ilmaista kunnioitukseni kaikille juutalaisille ystävillemme niin Israelissa kuin muuallakin, näille uusille oikeamielisille ihmisille, jotka äärimmäisen vaikeissa olosuhteissa haluavat myös rauhaa ja vaativat kansainvälisen oikeuden noudattamista. Meidän pitäisi ponnistella yhdessä sen hyväksi. Meidän on purettava Gazan piiritys. Sotilaallisen lähestymistavan käyttäminen tähän tilanteeseen olisi mieletöntä, vaikka olen kuullut sitäkin suositeltavan.
<SPEAKER ID="137" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, arvoisa komission varapuheenjohtaja Verheugen, arvoisa esittelijä De Keyser, hyvät parlamentin jäsenet, aluksi haluan kiittää jäsen De Keyseria hänen erinomaisesta mietinnöstään. Olen esittelijän kanssa samaa mieltä syistä, joiden vuoksi parlamentin enemmistö äänesti aiemmin äänestyksen lykkäämisen puolesta.
<P>
Neuvoston mielestä Israelin osallistuminen yhteisön ohjelmaan on nähtävä sitä taustaa vasten, että tavoitteena on yhteisön kahdenvälisten suhteiden parantaminen Israeliin, minkä neuvosto osoitti 16. kesäkuuta pidetyssä EU:n ja Israelin assosiaationeuvoston kahdeksannessa kokouksessa. Tämä suhteiden parantaminen sopii yhteen Euroopan naapuruuspolitiikan lujittamisen kanssa.
<P>
Neuvosto on vakuuttunut siitä, että suhteiden parantaminen on hyödyksi kummallekin osapuolelle eikä vain sille maalle, jota tuomme lähemmäs eurooppalaista perhettä. Se on myös Euroopan etujen mukaista, koska voimme sen ansiosta saada aikaan entistä tiiviimmät yhteydet ja lujemman luottamuksen Israelin väestön uusiin ryhmiin, esimerkiksi opiskelijoihin, tutkijoihin, yrityksiin tai teknisiin asiantuntijoihin.
<P>
Eurooppa pystyy siten osoittamaan konkreettisesti, että monenvälisestä yhteistyöstä on hyötyä rauhan ja vaurauden edistämisessä. Haluaisin sanoa jäsen De Keyserille, että näillä opeilla on hintansa Lähi-idän kaltaisilla alueilla. Eurooppa voi näin esittää tosiasioita määrätietoisemmin ja uskottavammin kuin ennen, mikä herättää entistä vahvempaa luottamusta.
<P>
Olen tässä yhteydessä kuunnellut tarkkaan ulkoasiainvaliokunnassa jäsen De Keyserin mukaan esiin tuotuja odotuksia. Viittaan tietysti hänen mainitsemaansa viestiin, joka koski siirtokuntien rakentamisen keskeyttämistä kokonaan ja välittömästi, tarvetta edistyä rauhanprosessissa palestiinalaishallinnon kanssa, Gazan ja Länsirannan väestöä koskevien rajoitusten poistamista ja välttämätöntä tarvetta parantaa saarrosta kärsivän Gazan väestön oloja, jotka Euroopan parlamentin valtuuskunta näki hiljattain.
<P>
Hyvät parlamentin jäsenet, voitte olla varmoja siitä, että näihin odotuksiin yhtyy neuvosto ja uskoakseni myös komissio. Siksi 16. kesäkuuta 2008 annettu julkilausuma sisältää hyvin selkeitä lausuntoja sekä suhteiden parantamiseen liittyvästä poliittisesta tilanteesta että viesteistä, joita Eurooppa aikoo antaa Israelille tässä yhteydessä.
<P>
On totta, että Israel on jo vuosikausia ollut tietoinen näistä viesteistä, kuten tiedättekin. Kuulun niihin, joiden mielestä on valitettavaa, ettei näitä viestejä ole otettu varteen. Neuvoston kesäkuisen taktikoinnin tarkoituksena oli hyödyntää kahdenvälisten suhteiden parantamista, jotta viestit voitaisiin antaa entistä painokkaammin, korkeammalla tasolla ja monipuolisemmalle vastaanottajakunnalle. Näin neuvosto siis toimii.
<P>
Mainitsitte myös, että Euroopan unionin kutsu osallistua tiettyihin yhteisön ohjelmiin ei koske vain Israelia vaan kaikkia naapuruuspolitiikan maita, myös muita alueen maita.
<P>
Arvoisa puhemies, arvoisa komission varapuheenjohtaja Verheugen, hyvät parlamentin jäsenet, Euroopan parlamentilla on tänään tilaisuus edistää alueellisen yhteistyön prosessia, jonka Euroopan unioni on käynnistänyt oman turvallisuutensa ja vaurautensa kannalta tärkeällä alueella.
<P>
Toivon, että te äsken toimitetun äänestyksen seurauksena noudatatte aikanaan esittelijän ehdottamaa suositusta ja että haluatte päätöslauselmassa hyväksyä samassa yhteydessä kannat, jotka esitettiin tästä aiheesta assosiaationeuvoston yhteydessä. Toivon teidän siis puoltavan kantoja, jotka puheenjohtajavaltion mielestä heijastavat jäsenvaltioiden hallitusten välillä jo kauan sitten saavutettua tasapainoista näkemystä, joka edistää rauhan ja vakauden tavoitteita alueella.
<SPEAKER ID="138" NAME="Günter Verheugen">
komission varapuheenjohtaja. - (DE) Arvoisa puhemies, arvoisa neuvoston puheenjohtaja, hyvät parlamentin jäsenet, komissio ehdotti joulukuussa 2006 Euroopan naapuruuspolitiikan maiden ottamista mukaan tiettyjen politiikanalojen toteuttamiseen ja osaan yhteisön ohjelmista. Ensisijaisia aloja olivat mielestämme muun muassa tutkimus ja kehitys, innovointi, kilpailukyky, kuluttajansuoja ja tietoyhteiskunta.
<P>
Neuvosto on ottanut tämän ehdotuksen esille useaan otteeseen. Se kannatti maaliskuussa 2007 komission ehdotusta, jonka mukaan kaikkien kumppanimaiden pitäisi poikkeuksetta voida osallistua tiettyihin yhteisön ohjelmiin.
<P>
Israel on ensimmäinen kumppanimaa, joka teki tänä vuonna Euroopan yhteisön kanssa virallisesti puitesopimusta koskevan pöytäkirjan yhteisön ohjelmiin osallistumisen yleisistä periaatteista.
<P>
Komissio suhtautuu myönteisesti tähän tulokseen, koska siinä kiteytyy pitkäaikainen tiivis yhteistyö kumppanimaamme Israelin kanssa. Israelilla on vuodesta 1995 lähtien ollut assosioituneen maan asema tutkimuksen ja kehittämisen puiteohjelmassa. Tämä tiivis yhteistyö on vuosien myötä johtanut moniin yhteisiin hankkeisiin, joiden tulokset ovat sivumennen sanottuna olleet merkittäviä. Tämän pystyin itsekin toteamaan käydessäni viime vuonna Israelissa.
<P>
Israelilaisten tutkijoiden ja Israelin yliopiston korkean tason vuoksi Israel on erittäin kiinnostava ja arvostettu kumppani. Israel voi edistää merkittävästi myös innovointia, mikä on hyödyllistä kummallekin osapuolelle, koska teollisuuden alalla avautuu keskipitkällä aikavälillä mahdollisuuksia aiempaa tiiviimmälle yhteistyölle. EU:n ja Israelin yritysten välinen vuoropuhelu, jonka pääministeri Olmert ja minä aikanaan panimme vireille, on jo päässyt hyvään alkuun ja tuottanut tuloksia.
<P>
Lisäksi Israel osallistuu jo nyt yrittäjyyden ja innovoinnin ohjelmaan, joka on yksi kilpailukyvyn ja yhdentymisen ohjelman kolmesta pilarista. Se on erityisen tärkeä pienille ja keskisuurille yrityksille. Kumpikin osapuoli kohdistaa lujitettuun yhteistyöhön suuria odotuksia ja toiveita. Viime vuonna pidetyssä EU:n ja Israelin assosiaationeuvoston viime kokouksessa korostettiin sen vuoksi suhteiden vahvistamista Israelin kanssa yhteisen toimintasuunnitelman pohjalta.
<P>
Suhteitamme voidaan epäilemättä kehittää. Meidän on ehdottomasti tuettava kaikkia toimia, joilla helpotetaan ihmisten välisiä kohtaamisia sekä toimittajien, taiteilijoiden, tutkijoiden ja yrittäjien yhteen kokoontumista ja edistetään vuoropuhelua ja keskinäistä ymmärrystä. Ne edistävät ihmisoikeuksista käytävää vuoropuhelua.
<P>
Koska Israel on Euroopan naapuruuspolitiikan kannalta keskeinen maa, Israelin-suhteidemme lujittamisen jatkamisella on tärkeä strateginen merkitys Euroopan unionille. Tämä on tänään käsiteltävän neuvoston päätöksen tausta, ja päätöksellä lujitetaan näin ollen merkittävästi Israelin kanssa tehtävää yhteistyötä. Sen vuoksi pyydän teitä, hyvät parlamentin jäsenet, kannattamaan päätöslauselmaesitystä ja äänestämään komission ehdotuksen puolesta.
<SPEAKER ID="139" NAME="Jana Hybášková">
PPE-DE-ryhmän puolesta. - (CS) Arvoisa puhemies, arvoisa komission jäsen, arvoisa neuvoston puheenjohtaja, tämänpäiväiset tapahtumat merkitsevät mielestäni parlamentaarisen menettelyn ennennäkemätöntä käyttöä. Euroopan kansanpuolueen (kristillisdemokraatit) ja Euroopan demokraattien ryhmä oli valmis kannattamaan varauksetta sosiaalidemokraattien mietintöä ja myös sosiaalidemokraattien tarkistusehdotuksia. Sosiaalidemokraatit itse kieltäytyivät äänestämästä omasta mietinnöstään. Ulkoasiainvaliokunta on kuitenkin hyväksynyt mietinnön, se on käsiteltävänä ja on erittäin tärkeää äänestää siitä tämän parlamentin toimikaudella. Ryhmämme on sitoutunut keskustelemaan mietinnöstä ja hyväksymään sen.
<P>
Tämänpäiväiset tapahtumat ovat vahingoksi Euroopalle. Eurooppa halusi varmistaa antamiensa avustusten tuoton sekä mahdollisuudet vaikuttaa Lähi-idän tilanteeseen ja edistää rauhanprosessia. Olemme tänään heittäneet hukkaan välineen, jonka avulla olisimme saaneet tämän aseman vastineeksi rahoillemme. Eurooppa on myös heittänyt hukkaan voimakkaan tuen tutkimuksen ja kehityksen alalle sekä tuen tieteen, tutkimuksen ja teknologian kehittämiselle, terrorismin torjunnalle ja ihmisoikeustilanteen parantamiselle Välimeren alueella. Uskon, että keskustelua komission ja neuvoston ehdottamasta toimintasuunnitelmasta jatketaan. Uskon myös, että Euroopan ja Israelin väliset suhteet lujittuvat oman maani puheenjohtajakauden aikana. Mikään ei kuitenkaan muuta sitä, että parlamenttimme on heittänyt hukkaan vaikutusmahdollisuutensa muuttumalla tänään paikaksi, jossa voitolle ovat päässeet pimeät Euroopan ulkopuoliset voimat, jotka eivät halua Lähi-idän tilanteen paranevan. On mielestäni järjetöntä saada Euroopan parlamentti vastustamaan omia valtioitamme ja omia aikomuksiamme. Jatkamme sen vuoksi pyrimyksiämme.
<SPEAKER ID="140" NAME="Hannes Swoboda">
PSE-ryhmän puolesta. - (DE) Arvoisa puhemies, arvoisa komission varapuheenjohtaja, hyvä jäsen Hybášková, meidän on pidettävä jalat maassa. Olette itsekin ollut mukana pohtimassa, jätetäänkö äänestäminen tältä päivältä. Meidän pitäisi pysyä tosiasioissa. Annamme Euroopan parlamentin sosiaalidemokraattisessa ryhmässä täyden tuen esittelijälle ja äänestimme myös valiokunnassa mietinnön puolesta, koska meillä on vahva vakaumus tästä asiasta. Komission varapuheenjohtaja ja te itsekin olette itse asiassa sanoneet samaa.
<P>
Emme kuitenkaan elä ilmatiiviissä tilassa vaan poliittisessa tilanteessa. Voitteko kuvitella Gazan katastrofaalisen ja ihmisarvoa alentavan tilanteen huomioon ottaen, että me tänään noin vain äänestämme puolesta ja olemme kuin mitään ei olisi tapahtunut. Emme toki voi tehdä niin. Arvoisa neuvoston puheenjohtaja, sanoitte, että kyse on rauhan edistämisestä. Luuletteko tosiaan, että näin edistetään rauhaa nykytilanteessa. On valitettavasti mahdollista, ettei tilanne muutu. Me äänestämme joskus tulevaisuudessa, vaikka tilanne ei ole vakava. Meidän on kuitenkin ainakin annettava viesti.
<P>
Arvoisa neuvoston puheenjohtaja, emme edelleenkään saa vastausta kysymykseen: mitä mieltä kaiken kaikkiaan ollaan viestin vastaanottamisesta alueella. Millaisen vastaanoton ihmiset uskovat sillä olevan Palestiinassa ja muissa maissa, jos Israel on ensimmäinen maa, jonka kanssa teemme sopimuksen juuri nyt, kun ihmisoikeuksia poljetaan raa'asti, eikä siihen syyllisty yksinomaan Israel. On täysin selvää, että kaikki terrorismi, niin raketti- kuin muutkin terrori-iskut, on tuomittava jyrkästi. Ryhmämme on jatkuvasti edellyttänyt tätä.
<P>
Ryhmämme on kannattanut tätä Vihreät / Euroopan vapaa allianssi -ryhmän ja Euroopan yhtyneen vasemmiston konfederaatioryhmän päätöslauselmaesitystä, koska haluamme juuri nyt ainakin antaa viestin, ettemme yksinkertaisesti voi hyväksyä Lähi-idän tilannetta. Tästä yhteistyöstä tulee tietysti totta. Älkää olko huolissanne, tiedätte aivan tarkkaan, että tästä yhteistyöstä tulee totta ja ettei tämä merkitse koko prosessin päättymistä vaan selkeää viestiä. Haluamme todellakin yhteistyötä Israelin kanssa, mutta haluamme vihdoin myös, että tälle alueelle saadaan aikaan rauha ja lopetetaan sortotoimet.
<SPEAKER ID="141" NAME="Annemie Neyts-Uyttebroeck">
ALDE-ryhmän puolesta. - (NL) Arvoisa komission jäsen, arvoisa neuvoston puheenjohtaja Jouyet, kuten vastuulliselle ryhmälle sopii, olemme keskustelleet pitkään siitä, pitäisikö meidän äänestää sekä päätöslauselmaesitystä että pöytäkirjan hyväksymistä koskevan äänestyksen lykkäämisen puolesta. Ryhmämme ei ollut yksimielinen asiasta. Mielipiteet jakautuivat lähes tasan. Niukka enemmistö kuitenkin kannatti äänestämistä, ja näin osa ryhmästäni äänesti puolesta ja osa vastaan.
<P>
Tämä mielipiteiden jakautuminen johtuu osaksi siitä, että olemme erittäin huolestuneita Lähi-idän tilanteesta sekä Israelin ja Palestiinan välisestä kriisistä. Minä ja kaikki muut miehitetyllä alueella käyneet olemme palanneet kotiin erittäin huolestuneina, täynnä myötätuntoa ja suuttumusta siellä vallitsevan tilanteen vuoksi.
<P>
Hämmentävintä ja hälyttävintä on, että Israelin toimet ovat Annapolisin sopimusten jälkeen muuttuneet entistäkin pahemmiksi, tiukemmiksi ja ankarammiksi. Ei ole silkkaa pahansuopuutta kysyä, onko Israel tai ovatko jotkut Israelin armeijan tukemat tahot Israelissa saamassa miehitetyillä alueilla aikaan peruuttamattoman tilanteen, jossa kahden valtion ratkaisua ei voida saavuttaa.
<P>
Ymmärrän sen vuoksi, että halusimme antaa Israelille viestin äänestyksen lykkäämisestä, koska emme halua antaa sitä vaikutelmaa, että palkitsemme maan aikana, jolloin yli miljoonan Gazassa asuvan palestiinalaisen tilanne pahenee päivä päivältä. Toivon, että tilanne muuttuu tulevina viikkoina ja kuukausina siten, että voimme hyväksyä molemmat tekstit aiempaa luottavaisemmin mielin.
<SPEAKER ID="142" NAME="David Hammerstein" LANGUAGE="ES">
Arvoisa puhemies, vain tosiasioilla on merkitystä, ei sanoilla. Tosiasiat ovat tuhat kertaa arvokkaampia kuin sanat. Olemme antaneet monia päätöslauselmia tässä parlamentissa. Monissa antamissamme päätöslauselmissa on tietysti esitetty kritiikkiä ja hyviä aikomuksia, mutta tosiasiat ovat niitä tärkeämpiä.
<P>
On tosiasia, että Annapolisin prosessissa vuoden aikana käydyt keskustelut eivät ole tuottaneet tuloksia. On tosiasia, että siirtokuntien rakentaminen jatkuu. On tosiasia, että Gazan tilanne on huonompi kuin koskaan ennen. Tänään on myös tosiasia, että sillä aikaa kun me pidämme puheita, uudisasukkaiden ja Israelin armeijan välillä on yhteenottoja.
<P>
Haluan pystyä äänestämään tästä päätöslauselmaesityksestä muutaman kuukauden kuluttua. Haluan meidän pystyvän lähentämään suhteitamme Israelin valtioon. Syynä on se, että Israelin todelliset ystävät eli ne meistä, jotka todella välittävät Israelista, uskaltavat esittää totuuden. Totuus on, ettei nykyistä miehitystä enää voida jatkaa. Näin ei voi enää jatkua. Meidän on annettava viesti siitä, että Euroopan unionin toimien ehtona ovat rauhanprosessi ja perusihmisoikeuksien kunnioittaminen. Tällä tavoin pystymme edistymään. Haluamme monipuolistaa ja parantaa suhteita sekä Israeliin että palestiinalaisiin, mikä meidän on osoitettava selkeiden ehtojen eikä pelkkien sanojen avulla.
<SPEAKER ID="143" NAME="Luisa Morgantini">
GUE/NGL-ryhmän puolesta. - (IT) Arvoisa puhemies, hyvät parlamentin jäsenet, äänestyksen lykkäämisen pyytäminen ei ollut helppoa, mutta se oli mielestäni välttämätön toimenpide, jonka todella uskon olevan kunniaksi Euroopan parlamentille.
<P>
Israel ei voi aina asettua kansainvälisen lainsäädännön yläpuolelle. Haluaisin sanoa jäsen Hybáškoválle, että yhteistyötä Israelin kanssa ja erilaisia hankkeita ei ole tällä hetkellä lopetettu. Estetty ja keskeytetty on ainoastaan suhteiden parantaminen, ei yhteistyö, jota jatketaan edelleen. Toivon vain, että yhteistyö jatkuu, koska se on tärkeää, ja minäkin voin tunnustaa sen edut. Haluaisin kuitenkin sanoa toistamiseen: Israelin on ymmärrettävä, että sen on noudatettava kansainvälistä lainsäädäntöä. Kyse on myös meidän kunniastamme ja arvovallastamme.
<P>
Toivoisin sen vuoksi, että ministerineuvosto kuuntelee Euroopan parlamenttia ja toimii kerrankin johdonmukaisesti kertomalla Israelille, että sen on annettava konkreettisia merkkejä rauhantahdostaan ja että sen pitäisi lopettaa Länsirannan siirtokuntien suojaamiseksi tarkoitettu saarto, joka huonontaa Gazan kansalaisten elinoloja.
<P>
Euroopan unionin hankkeita on estetty. Esimerkiksi Pegase-hanke on lopetettu. Sen toteuttamisen tekee mahdottomaksi saarto, jolla estetään tavaroiden tuominen alueelle. Palkkoja ei jatkossa enää voida maksaa. UNRRA:n (United Nations Relief and Rehabilitation Administration) on pakko lopettaa avustukset köyhimmille perheille. Se on häpeällistä, mutta niin tapahtuu. En silti suinkaan arvostele erityisesti Israelia. Ystävyyssuhde Israeliin merkitsee myös sitä, että maa taivutetaan täyttämään velvollisuutensa ja täytetään itse omat velvollisuudet. Sen vuoksi toivon, että voimme aloittaa alusta, mutta tänään antamamme viesti on tärkeä. Olemme antaneet sen palestiinalaisille ja kaikille niille israelilaisille, jotka uskovat vakaasti rauhaan, mutta oikeudenmukaiseen ja lainsäädännön mukaiseen rauhaan.
<SPEAKER ID="144" NAME="Bastiaan Belder">
IND/DEM-ryhmän puolesta. - (NL) Arvoisa puhemies, tuen mielelläni kaikkia neuvoston ja komission pyrkimyksiä suhteiden tiivistämiseksi Israelin juutalaisvaltioon molempien osapuolten eduksi. Lykkäämällä äänestystä annetaan mielestäni täysin väärä viesti.
<P>
Tästä huolimatta kohtaan neuvoston puheenjohtajan varsin sekavin tuntein. Syynä on neuvoston asiakirjan vuotaminen israelilaisen Ha'aretz-päivälehden viime maanantain numeroon. Haluaisin esittää hänelle kolme kysymystä, jotka perustuvat vuotaneeseen asiakirjaan.
<P>
Onko totta, että asiakirjan otsikko on "Toimintastrategia Lähi-idän rauhalle - oikea etenemistapa? Jos niin on, pakottaisitteko Israelin avaamaan uudelleen palestiinalaiset instituutiot, myös Orient Housen Jerusalemissa? Lopuksi haluaisin kysyä teiltä, että jos strategia on tällainen, miten aiotte yhdistää sen suhteiden parantamiseen lähiaikoina muodostettavan Israelin hallituksen kanssa, mikä sen kokoonpano sitten onkin? Odotan vastauksianne.
<SPEAKER ID="145" NAME="Luca Romagnoli" AFFILIATION="NI">
- (IT) Arvoisa puhemies, arvoisa komission varapuheenjohtaja, hyvät parlamentin jäsenet, tällä kertaa en ole samaa mieltä asiasta, koska väittäisin, että parlamentti on tänään herättänyt kielteistä huomiota palauttamalla jäsen De Keyserin mietinnön valiokuntaan ja - tästä olette varmasti kaikki samaa mieltä - erityisesti järjestämällä keskustelun ja sitten äänestyksen uskomattoman nopeaan tahtiin. Tämä saa minut uskomaan, että vasemmisto pyrki tekosyyn varjolla estämään Israelin pääsyn innovoinnin ja tutkimuksen kumppanuusohjelmaan. Haluaisin vain korostaa tässä yhteydessä, että kyseessä on yksi niistä harvoista maista, ellei peräti ainoa maa, jolle tarjottava tuki ei ole pelkkä solidaarisuuden osoitus vaan saa aikaan myös kasvua ja kehitystä Euroopan yrityksille.
<P>
Kukaan ei ole vielä pystynyt kysymään palestiinalaishallinnolta, kuinka paljon tukea se saa Arabiliitolta ja miten se käyttää tuen, tai millä tukiosuudella edistetään vuoropuhelua, keskinäistä ymmärrystä sekä kulttuurin ja tieteen kehittämistä. Koska vain harvat keskusta-oikeistolaisten jäsenten suuresta joukosta ovat lähteneet liikkeelle, on myönnettävä, että vasemmisto käytti onnistunutta taktiikkaa ja sai haluamansa äänestystuloksen ihmisoikeuksien suojelemisen varjolla. Minusta tuntuu kuitenkin, että kaikki tämä jarruttaa alueellista kehitystä ja ehkä jopa rauhanprosessia. Näin kyseenalaistetaan ennen kaikkea valtion oikeus turvallisuuteen - oikeus, joka meidän pitäisi turvata.
<SPEAKER ID="147" NAME="Pasqualina Napoletano" AFFILIATION="PSE">
- (IT) Arvoisa puhemies, hyvät parlamentin jäsenet, ennen minua puhuneet esittelijät ovat antaneet hyvän selityksen sen paketin tarkoitukselle, jonka lykkäämisestä äänestimme tänä aamuna. Haluaisin kuitenkin muistuttaa teitä siitä, että näihin suhteisiin liittyy muitakin näkökohtia, etenkin poliittisia näkökohtia, joita neuvosto tutkii Euroopan unionin ja Israelin välisten suhteiden kehittämisen yhteydessä.
<P>
On myös sisämarkkinoihin vaikuttavia näkökohtia. Uskon sen vuoksi, että me kaikki periaatteessa kannatamme tätä kehitystä Israelin ja Euroopan unionin välisissä suhteissa samalla tavalla kuin kannatamme kehitystä suhteissa palestiinalaishallintoon. Tässä mietinnössä on kuitenkin oltava selkeä sisältö ja kummankin osapuolen sitoumukset. Nykytilanteessa ei kuitenkaan voida sanoa, että nämä vaatimukset täyttyvät. Haluaisin muistuttaa teitä paitsi Gazan järkyttävästä tilanteesta, myös alueella edelleen jatkuvasta laittomien siirtokuntien perustamisesta. Tämä ongelma vaikuttaa miehitetyiltä alueilta tuotavien tuotteiden myyntiin ja muihin asioihin, jotka tunnemme varsin tarkkaan.
<P>
Neuvoston on mielestäni tehtävä kantansa periaatteessa selväksi jo siitäkin syystä, että puheenjohtajavaltio Ranska aikoo nähdäkseni esittää seuraavassa neuvoston kokouksessa asiakirjan Lähi-idän rauhannäkymistä. Tämä voi olla meille erittäin tärkeää myös rakentavien suhteiden kehittämisen kannalta. Sen vuoksi äänestyksen lykkäämistä koskeva päätös oli viisas siinä tapauksessa, että me kaikki voimme käyttää tämän ajan palestiinalaisväestön kärsimysten lievittämiseen erityisesti Gazassa. Haluaisin lisätä vielä, että meidän pitäisi käyttää aikaa myös Euroopan ja Yhdysvaltojen välisten suhteiden parantamiseen Lähi-idän tilanteen ratkaisemista koskevan yhteisen aloitteen pohjalta.
<P>
Älkää unohtako, että vuosi 2009 julistettiin palestiinalaisvaltion perustamisvuodeksi, vaikka tavoitetta ei saavutettukaan. Vuosi 2008 on ohi, ja tilanne on edelleen järkyttävä.
<SPEAKER ID="148" NAME="Ioannis Kasoulides" AFFILIATION="PPE-DE">
(EN) Arvoisa puhemies, jos tämänpäiväisen keskustelun aiheena olisi ollut Gazan alueen tilanne, olisin saattanut yhtyä jäsen De Keyserin ja kaikkien muiden kollegojen puheenvuoroihin ja esittää samoja näkemyksiä. Pelkään kuitenkin, että muodostettaessa poliittinen yhteys parantamalla yhden Euroopan naapuruuspolitiikan (ENP) maan ja erityisesti yhden Välimeren maan osallistumismahdollisuuksia on luotu ennakkotapaus, enkä tiedä, mihin se johtaa. Emme ole luetteloineet poliittisia ehtoja Euroopan naapuruuspolitiikkojen kahdenvälisiin suhteisiin liittyvissä kysymyksissä. Esimerkiksi Marokon tapauksessa emme ole koskaan maininneet Länsi-Saharaa tai ihmisoikeuksia. Sama koskee Egyptiä ja kaikkia Välimeren alueen maita. En voi ymmärtää, miksi olemme tällä kertaa valinneet tämän poliittisen yhteyden.
<P>
Toiseksi olen sitä mieltä, että mitä vahvemmin panostetaan vuoropuheluun, yhteistyöhön ja luottamukseen - kuten neuvoston puheenjohtaja Jouyet sanoi - minkä tahansa kumppanimaan kanssa, sitä enemmän niihin voidaan vaikuttaa. Olemme tänään sulkeneet oven, enkä tiedä miten saamme sen auki.
<P>
Kolmanneksi olen varma siitä, että olemme tämänpäiväisissä käsittelyissä asettaneet ehdon. Olemme sanoneet, että kyse on vain lykkäämisestä ja että palaamme asiaan. Miten aiomme palata asiaan? Milloin Gazan alueen tilanne on niin tyydyttävä, että päätämme palata asiaan? Kun otetaan huomioon, mitä jäsen Napoletano sanoi siirtokunnista, sekä monet muut kysymykset, joissa haluamme vaikuttaa myönteisesti Israeliin, on kysyttävä, milloin poliittinen tilanne on tarpeeksi tyydyttävä, jotta voimme palauttaa tämän hyvän päätöslauselmaesityksen uudelleen käsiteltäväksi.
<SPEAKER ID="149" NAME="Proinsias De Rossa" AFFILIATION="PSE">
(EN) Arvoisa puhemies, Eurooppa voi parantaa suhteitaan Israeliin vasta sitten, kun Israelin hallitus osoittaa vakuuttavasti tilanteen muuttuneen. Sen on lopetettava palestiinalaisväestön kollektiivinen rankaiseminen ja purettava Gazan piiritys sekä osoitettava, että se pyrkii vakavissaan toimivaan ja kestävään kahden valtion ratkaisuun yhdessä palestiinalaisten johdon kanssa.
<P>
Me kaikki haluamme normaalit suhteet Israeliin, mutta nykyisissä olosuhteissa niitä ei voi toteuttaa. Kannatan varauksetta Israelin puolustautumisoikeutta, mutta puolustautumisen on oltava kansainvälisen oikeuden mukaista ja toiseen maahan hyökkäävälle miehittäjävallalle kuuluvien velvollisuuksien mukaista.
<P>
Tapa, jolla demokraattisella järjestelmällään ylpeilevä Israelin valtio kohtelee palestiinalaisia, on ollut kansainvälisen oikeuden vastainen niin monessa tapauksessa, että ihmisten kärsivällisyys on katkeamispisteessä. Äskettäin tehdyllä virallisella vierailulla Gazaan, Jerusalemiin ja Länsirannalle näin itse, että tavallisten palestiinalaisten jokapäiväisen elämän edellytykset ovat huonontuneet vakavasti.
<P>
Heidän taloutensa on luhistunut. Laittomia siirtokuntia on 210. Palestiinalaisten maata ja koteja otetaan jatkuvasti haltuun. Palestiinalaisvankeja on 11 000, ja 40 Palestiinan lakia säätävän neuvoston vaaleilla valittua jäsentä on pidätettyinä. Yli 300 alle 18-vuotiasta nuorta, joista osa on 12-vuotiaita, on pidätettyinä. Gaza on saarrettu ja sotilaallisen hyökkäyksen uhan alainen. Jo puolet sen väestöstä elää elintarvikeavun varassa. Luettelo jatkuu. Israelin toteuttamat julma kollektiivinen rankaiseminen ja maan takavarikoinnit merkitsevät kansainvälisen oikeuden törkeää rikkomista ja tuhoavat rauhan mahdollisuudet.
<P>
Parlamentin ei siis nyt sovi hyväksyä suhteiden parantamista. Sitä pitäisi mielestäni itse asiassa lykätä alkuvuodesta 2009 pidettävien Israelin ja Palestiinan vaalien yli. Siihen mennessä kansainvälisen yhteisön on kaikin keinoin pyrittävä liennyttämään tilannetta ja luomaan palestiinalaisille ja israelilaisille rauhan edellytykset.
<SPEAKER ID="150" NAME="Elmar Brok" AFFILIATION="PPE-DE">
(DE) Arvoisa puhemies, arvoisa neuvoston puheenjohtaja, arvoisa komission varapuheenjohtaja, Israelin-suhteiden parantamista koskevan sopimuksen ja muiden vastaavien sopimusten tarkoituksena on varmistaa kriisin osapuolille, että ne osallistuvat järkevään prosessiin, jolla taataan niiden sisäinen vakaus ja saadaan ne vakuuttumaan tulevasta yhteistyöstä ja toimeentulosta. Olemme tänään menettäneet tämän mahdollisuuden varmistuksen antamiseen. Olemme menettäneet sen ja siten mielestäni pahentaneet tilannetta entisestään.
<P>
Minäkin arvostelen monissa kysymyksissä Israelia, esimerkiksi juuri siirtokuntapolitiikkaa koskevassa kysymyksessä. Kun kuitenkin kuulen täällä tänään, että keskeinen perustelu on Gazan tilanne, olen hyvin hämmästynyt etenkin, kun täällä esitetään vain puolet tai jopa vain neljännes perusteluista. Meidän on otettava huomioon, että jos nyt käytetään tätä perustelua, kolmen kuukauden kuluttua päätös vesitetään jonkin muun syyn varjolla ja sama toistuu kerta toisensa jälkeen. Sillä jos oikein muistan, Israel on lähtenyt Gazasta. Jos oikein muistan, Hamas suisti presidentti Abbasin vaaleilla valitut viranomaiset vallasta ja hajotti hallituksen väkivaltaisessa vallankaappauksessa, jossa rikottiin kaikkia oikeuksia. Jos oikein muistan, juuri nämä Hamasin aikaansaamat olosuhteet vaikuttavat merkittävästi Gazan tilanteeseen. Jos oikein muistan, Gazasta käsin ammutaan joka päivä säännöllisesti Israelin kaupunkeja. Ja jos tällä ei ole merkitystä tässä keskustelussa ja syytösten kohteena on yksinomaan Israel, vaikuttaa siltä, ettei EU:n politiikalle saavuteta luottamusta Jerusalemissa.
<P>
Sen vuoksi katson, että olemme tänään tehneet pahan virheen. Emme voi rakentaa rauhaa alueella, jos kiellämme totuuden ja keskitymme pelkkään politikointiin. Olen vakuuttunut siitä, ettei tämä politiikka myöskään auta presidentti Abbasia. Sen sijaan se auttaa jatkossakin radikalisoitumista, joka jo nyt leviää Gazassa. Tämänpäiväinen päätös on näin ollen mielestäni väärä.
<SPEAKER ID="151" NAME="Zbigniew Zaleski" AFFILIATION="PPE-DE">
(PL) Arvoisa puhemies, kun kriisistä tulee pitkäaikainen, voidaan sen syitä ja aggressiivista käyttäytymistä pohtia ja analysoida sekä etsiä ratkaisuja. Ymmärrän palestiinalaisten epätoivoisia raketti-iskujen tekijöitä, jotka ovat kuin häkin nurkkaan ajettuja rottia. Ymmärrän kuitenkin myös israelilaisten pelon siitä, etteivät heidän lapsensa ehkä koskaan enää palaa koulusta, kun lähes jokaisen palestiinalaisen oletetaan olevan terroristi. Asia ei ole mustavalkoinen.
<P>
Palestiinalaisissa on sekä kompromissihalukkaita että jääräpäisiä ääriryhmien edustajia aivan kuten israelilaisissa Tzipi Livnin mukaan on sekä kyyhkyjä että haukkoja. Tämä sisäinen hajanaisuus on merkittävä kriisin kannalta, ja mitä suurempi merkitys sillä on, sitä enemmän valtaa kriisin toinen osapuoli saa. Israelilaisilla on mielestäni enemmän valtaa, koska heillä on valtio, johon heillä tietysti on eittämättä oikeus ja jolle annan tukeni. Näin ollen heillä on kaikki valtion tunnusmerkit.
<P>
Tämä tuo mukanaan suuren vastuun sekä velvoitteen ryhtyä toimiin, jotka tosin voivat olla vaarallisia mutta antavat toiveita tulevasta rauhasta. Tästä syystä Israelin vaatimus, jossa kahden valtion hankkeen edistymisen ehdoksi asetetaan palestiinalaisten raketti-iskujen lopettaminen, on verrattavissa lasten haluamiseen vain sillä ehdolla, että he ovat älykkäitä ja heistä tulee väitelleitä tohtoreja tai menestyviä liikemiehiä.
<P>
Tavallisuudesta poikkeavat tilanteet vaativat rohkeutta tavallisuudesta poikkeaviin päätöksiin, ja odotan Israelin toimivan juuri näin. Meidän, Euroopan unionin, on autettava sitä tekemään nuo päätökset. Päätöksenä on oltava Kahden valtion ratkaisuun perustuva tiekartta.
<P>
Minusta tuntuu, että tämä on hyvä strategia EU:n ja Israelin välisen suhteen lujittamisen kannalta, koska voisimme saada lisää vaikutusmahdollisuuksia ja pitkällä aikavälillä rakentavan roolin tämän järkyttävän kriisin liennyttämisessä. Kannatan suhteidemme lujittamista.
<SPEAKER ID="152" NAME="Charles Tannock" AFFILIATION="PPE-DE">
(EN) Arvoisa puhemies, ENP:tä koskevien mietintöjen esittelijänä olen jo pitkään puoltanut Israelin entistä laajempaa osallistumista EU:n ohjelmiin ja yhteisön virastojen toimintaan, mikä hyödyttää kumpaakin osapuolta. Israelillahan on pitkälle edistyneen maan asema esimerkiksi tieteellisen ja erityisesti ympäristötutkimuksen alalla. Olen viime viikkoina saanut useita sähköpostiviestejä, joissa minua on pyydetty äänestämään EU:n ja Israelin välisen yhteistyön tehostamista koskevaa sopimusta vastaan. EU ja Israel ovat mielestäni kuitenkin luonnollisia kumppaneita, koska niillä on samat arvot: demokratia, oikeusvaltion periaatteet ja henkilökohtainen vapaus sekä erityisesti lehdistönvapaus ja riippumaton oikeuslaitos.
<P>
Kaikilla EU:n strategisilla kumppaneilla ei ole näitä samoja edellytyksiä. Esimerkiksi Kiina, jonka tiedän olevan lähellä puhemiehen sydäntä, hylkää nämä arvot, mutta outoa kyllä, minulta ei useinkaan pyydetä EU:n ja Pekingin välisten suhteiden viilentämistä. Tämä johtuu siitä, että Israel-vastaisuus pysyy valitettavasti vahvana niin suuren yleisön keskuudessa kuin tässä parlamentissakin. Voin kunnioittaa tällaista näkemystä silloin, kun se perustellaan, vaikka en siihen yhdykään. Usein se perustuu kuitenkin juutalaisvastaisuuteen ja amerikkalaisvastaisuuteen, koska Yhdysvallat on Israelin läheisin liittolainen.
<P>
Jihadi-terroristit etsivät viime viikolla Mumbaissa murhaiskujen kohteiksi erityisesti juutalaisia. Näin ollen länsimaiden on yhteisrintamassa osoitettava solidaarisuutta juutalaisvaltiolle, koska Israel on parhaillaan tulilinjalla olemassaolosta käymässään taistelussa, jossa vastassa ovat islamilaiset terroristit, kuten Hamas, Hizbollah ja islamilainen Jihad, jotka ovat päättäneet tuhota Israelin valtion ja meidän elämäntapamme.
<P>
Niukka enemmistö Euroopan parlamentista kannatti tänään valitettavasti tätä sopimusta koskevan lausunnon antamatta jättämistä, mikä oli mieluisa tulos seuraavalle puheenjohtajavaltiolle Tšekille. Minusta tulos on kuitenkin tuhoisa ja antaa vääriä viestejä Israelin kansalaisille juuri nyt, kun vaalit ovat lähellä, ja parantaa vääjäämättä kovan linjan kannattajien toimintamahdollisuuksia Israelissa.
<SPEAKER ID="153" NAME="Puhemies">
(EN) Lähellä sydäntäni ei ole Kiina vaan demokratia ja ihmisoikeudet niin Kiinassa kuin Israelissa ja Palestiinassakin.
<SPEAKER ID="154" NAME="Jim Allister" AFFILIATION="NI">
(EN) Arvoisa puhemies, jotkut haluavat uskotella, että tämänpäiväinen päätös oli parlamentille omantunnonkysymys. Mielestäni tämä on outoa, kun otetaan huomioon, kuinka monesti tässä parlamentissa on vikisemättä hyväksytty sellaisia maita koskevia sopimuksia, joiden ihmisoikeustilanne on todella järkyttävä ja joiden hallintorakenteet ovat todella kaikkea muuta kuin demokraattiset.
<P>
Minusta tuntuu, että tämän parlamentin suisti tänään raiteiltaan tarkoin suunniteltu ja sekä talon sisältä että ulkoa käsin toteutettu erittäin vihantäyteinen kampanja Israelin valtiota vastaan ja että me annoimme sen vaikuttaa itseemme aivan liikaa. On varsin järkyttävää, että on esiintynyt Israelin vastaista sokeaa kiihkoilua. Israel on demokratia alueella, jolla demokratioita on harvassa. Se hyväksyy kahden valtion ratkaisun. Se on ollut hirvittävän ulkoisen ja sisäisen terrorismin kohteena ja siksi sillä on kiistaton oikeus puolustautua.
<P>
Jotkut parlamentin jäsenistä näyttävät olevan siinä määrin Israeliin kohdistuvan pelon ja vihan vallassa, että he ovat innokkaita antamaan anteeksi Hamasin terrori-iskut Gazassa ja näkevät vian vain iskujen kohteena olevassa valtiossa. Tämä on mielestäni väärin.
<SPEAKER ID="155" NAME="Proinsias De Rossa" AFFILIATION="PSE">
(EN) Arvoisa puhemies, tätä asiaa koskevan päätöksen lykkäämistä puoltaneita jäseniä on tässä keskustelussa useaan otteeseen syytetty juutalaisvastaisuudesta.
<P>
Se on täysin sopimatonta. Ne, joilla on tässä keskustelussa sama kanta kuin minulla, eivät ole syyttäneet vastapuolta vilpillisyydestä tai siitä, että toiminnan motiivina olisi ollut jokin muu kuin huoli Israelin väestön ja palestiinalaisten tulevaisuudesta.
<P>
Meidän kaikkien olisi syytä myöntää, että kantamme taustalla on huoli, jota kannamme ihmisistä. Se ei perustu mihinkään juutalaisvastaiseen ideologiaan.
<SPEAKER ID="156" NAME="Puhemies">
(EN) Arvoisa jäsen De Rossa, puhemies panee merkille kantanne ja on itse asiassa samaa mieltä kanssanne.
<SPEAKER ID="157" NAME="Hannes Swoboda" AFFILIATION="PSE">
(DE) Arvoisa puhemies, sähköpostia on tietysti saatu runsaasti, mutta on myös ollut lobbausta Israelin lähetystön taholta. Se ei ole syynä päätöksen tekemättä jättämiselle. Syynä on, ettei tämä äänestys mielestämme varmastikaan olisi tässä vaiheessa ollut tarkoituksenmukainen.
<P>
Monet kollegojen, kuten Ioannis Kasoulidesin, Elmar Brokin ja Zbigniew Zaleskin, esittämät perustelut ovat täysin päteviä. Uskon, että tämän näkemyseron jälkeen on aika palata yhteiseen kantaan, jossa ilmaistaan tuki Israelille mutta samanaikaisesti myös tuki rauhanprosessille ja palestiinalaisten oikeudelle olemassaoloon. Juuri nämä asiat ovat meille tärkeitä, ei mikään muu.
<SPEAKER ID="158" NAME="Jean-Pierre Jouyet">
neuvoston puheenjohtaja. - (FR) Arvoisa komission varapuheenjohtaja Verheugen, hyvät parlamentin jäsenet, neuvoston tehtävänä ei ole ottaa kantaa menettelytapaa koskeviin kysymyksiin tai parlamentin päätöksiin tällä alalla.
<P>
Sanoisin jäsen Swobodalle, että neuvosto yhtyy tietysti näihin tavoitteisiin ja siihen, mitä sanoitte viime puheessanne etenkin vakauttamisesta. EU ja neuvosto tuomitsevat kaiken väkivallan, etenkin raketti-iskujen kohdistamisen siviiliväestöön. Se on saatava loppumaan. Terrorismin torjuntaa on jatkettava väsymättä. Korpraali Shalitin kohtalo on erityinen huolenaihe EU:lle - ja haluaisin sanoa, että etenkin puheenjohtajavaltio Ranskalle.
<P>
Tämän jälkeen haluan todeta, että Euroopan unioni on edelleen syvästi huolissaan äskettäisestä vauhdin kiihtymisestä siirtokuntien laajentamisessa ja tuomitsee sen. On lopetettava kiireesti siirtokuntien jatkuva rakentaminen, luonnollinen laajeneminen mukaan luettuna, myös Itä-Jerusalemissa. Se on vastoin kansainvälistä oikeutta ja vaarantaa elinkelpoisen Palestiinan valtion perustamisen. Miehitetyille palestiinalaisalueille pääsyn ja niillä liikkumisen tieltä on poistettava esteet taloudellisen kehityksen edistämiseksi. Gazan humanitaarista tilannetta on kiireesti parannettava pyrkimällä tulitaukoon, avaamalla rajaylityspaikat sekä tarjoamalla tavaroita ja palveluja väestön ja avustusjärjestöjen, erityisesti Yhdistyneiden Kansakuntien avustus- ja työelimen (UNRWA:n), auttamiseksi. On myös tärkeää vapauttaa suuri määrä palestiinalaisvankeja ja ensisijaisesti alaikäisiä.
<P>
Näin ollen meillä on samat tavoitteet, kuten haluan korostaa parlamentille mahdollisimman selvästi. Ongelmana on saada selville parhaat painostuskeinot, joilla voidaan saavuttaa haluamanne tulos: kahden valtion turvallinen rinnakkaiselo, joka saadaan aikaan vakaassa rauhanprosessissa, jossa EU:lla on tärkeä osa. Meidän on selvitettävä, voimmeko pitää vuoropuhelun ja luottamuksen avulla kiinni äsken esittämistäni periaatteista, joita Israelin on noudatettava, vai voidaanko vuoropuhelun avulla säilyttää järkevä tasapaino, kuten neuvosto uskoo vielä tätä keskustelua kuunneltuaankin.
<P>
Lopuksi haluaisin muistuttaa teitä siitä, että suhteiden parantamista on tarkasteltava osana Välimeren unionin perustamisen ja Euroopan naapuruuspolitiikan kehittämisen laajaa kokonaisuutta. Älkää unohtako, että ennen suhteiden parantamista koskevaa ehdotusta lujitettiin kumppanuutta Marokon kanssa, mikä antoi vahvan poliittisen viestin Välimeren eteläpuolisille arabinaapureillemme. Haluaisin myös muistuttaa, että Israelin kanssa käydyissä neuvotteluissa ei ole unohdettu palestiinalaishallintoa ja että Euroopan unioni ja palestiinalaishallinto kokoontuivat kesällä 2008 perustamaan uusia työryhmiä, joiden tavoitteena on vauhdittaa vuonna 2005 tehdyn toimintasuunnitelman täytäntöönpanoa. Toistan vielä, että sitoudumme puheenjohtajavaltion asemassa saamaan aikaan edistystä kaikilla aloilla, myös politiikassa, joka pysyy välttämättömänä osana suhteitamme Israelin valtioon.
<P>
Juuri yleinen lähestymistapa antaa merkityksen EU:n Israelin-suhteiden parantamiselle, ja juuri poliittisen vuoropuhelun ansiosta voimme mielestämme varmistaa, että monien jäsenten esiin tuomia periaatteita noudatetaan ja puolustetaan entistä paremmin ja että EU:lla on oma rooli ratkaisun löytämisessä Israelin ja Palestiinan väliseen kriisiin.
<SPEAKER ID="159" NAME="Günter Verheugen">
komission varapuheenjohtaja. - (DE) Haluaisin aivan lyhyesti antaa teille tämän keskustelun lopussa kolme asiaa harkittavaksi.
<P>
Ensinnäkin yhteistyötä Israelin kanssa koskevassa keskustelussa, jossa perustellusti käsitellään ihmisoikeuksia ja palestiinalaisten humanitaarisia ongelmia, ei pitäisi kuitenkaan unohtaa meidän erityisiä velvoitteitamme Israelia kohtaan. Israelin-politiikkaamme eivät sanele ainoastaan intressit vaan myös se tosiasia, että jo Israelin valtion olemassaolo liittyy Euroopan historiaan ja että tästä seuraa erityisiä velvoitteita.
<P>
Ja toisena seurauksena on, että tavoitteenamme olevan tai ehkä jo saavuttamamme kumppanuuden Israelin kanssa on oltava luotettava. Vaadimme luotettavuutta israelilaisilta kumppaneiltamme, ja Israelillakin on oikeus vaatia meiltä luotettavuutta. Israelille on tarjottu yhteistyötä näissä hankkeissa ja politiikoissa. Teitä kiinnostaa ehkä tietää, että yhteisöllä oli hyvä syy tarjota Euroopan naapuruuspolitiikkaa koskevaa toimintasuunnitelmaa juuri Israelille ensimmäisenä maana - kaikkein ensimmäisenä maana. Se tapahtui vuonna 2003, ja tein sen itse.
<P>
Viimeksi haluan vielä sanoa, etteivät nämä käsittelemämme ohjelmat ja politiikat ole itsetarkoituksia. Niiden poliittinen perusta on pintaa syvemmällä, mikä tarkoittaa ensinnäkin, että Israelille osoitetaan mahdollisuudet pitkän aikavälin yhteistyöhön Euroopan kanssa. Niitä Israel tarvitsee kriisin jälkeisenä aikana. Israel tarvitsee niitä ylipäänsä myös kriisin lopettamiseen. Toinen tarkoitus on, että vaikka aloitteet saattavatkin olla pieniä, niissä on monia osatekijöitä, joiden ansiosta voimme edistää kahdenvälisiä ja kolmenvälisiä hankkeita. Olin hiljattain Jordaniassa, Israelissa ja Palestiinassa puhumassa aloitteesta, jonka avulla voisimme tehdä politiikkaa pienten ja keskisuurten yritysten hyväksi kolmenvälisissä puitteissa. Meillä on myös kahdenvälisiä tutkimushankkeita. Tämä tarkoittaa, että meillä on väline, jonka avulla voimme ylittää rajat ja saavuttaa juuri sen, mitä haluamme: yhteistyön ja normaalit olosuhteet tälle kriisialueelle.
<P>
En tee johtopäätöksiä siitä, mitä olen sanonut. Pyydän teitä vain harkitsemaan sanomiani asioita, kun teette tulevia päätöksiä.
<SPEAKER ID="160" NAME="Véronique De Keyser">
esittelijä. - (FR) Arvoisa puhemies, haluaisin ensimmäiseksi vastata teille, arvoisa komission varapuheenjohtaja Verheugen. Sanoitte aivan oikeutetusti, että meillä on erityisiä velvoitteita Israelia kohtaan.
<P>
Vastaamme yhdessä näistä velvoitteista, ja ne ovat tärkeitä. Juuri sen vuoksi, että meillä on nämä velvoitteet Israelia kohtaan, meillä on ainakin vastaavat velvoitteet palestiinalaisten nykyisen tilanteen suhteen, kuten teidän on myönnettävä.
<P>
Arvoisa neuvoston puheenjohtaja Jouyet, meillä on samat tavoitteet, ja te luettelitte aiheellisesti monia tärkeitä kysymyksiä, jotka on ratkaistava pitkällä, keskipitkällä tai lyhyellä aikavälillä. Käytitte erittäin tärkeää sanaa, kun sanoitte "Gazan tilannetta on kiireesti...". Käytitte sanaa "kiireesti". Olemme pyytäneet lykkäämistä. Annamme itsellemme aikaa katsoa, otetaanko tämä kiireellisyys todella huomioon. Uskotte, että Israelin aseman parantaminen helpottaa neuvotteluja Israelin kanssa - ja teillä on kiistatta oikeus mielipiteeseenne Toivon vain sen olevan totta, mutta en näe todisteita siitä, vaikka olemme sentään neuvotelleet jo yli vuoden Annapoliksen jälkeen. Parlamentin resurssit ovat hyvin niukat, kuten tiedätte.
<P>
Niitä resursseja käytämme, kun meidän on lähetettävä Israelille ystävällinen viesti, jossa sanotaan "Olkaa hyvä ja pitäkää kiirettä!". En valitettavasti eilen kuullut Tzipi Livnin millään tavoin mainitsevan, että näin tapahtuu. Voin vain odottaa ja toivoa.
<P>
Haluaisin myös kiittää teitä, jäsen Hybášková. Ette ollut läsnä, kun aloin puhua. Haluaisin sanoa teille, että olette ollut esimerkillinen yhteistyökumppani, uskollinen sitoumuksianne kohtaan, niin kuin meidän tulee olla omiamme kohtaan. En aio antaa niiden jäsenten, jotka ovat epäilleet, etteivät ihmisoikeudet ole tämänpäiväisen päätöksen taustalla, vakuuttaa meitä siitä, että he ovat oikeassa. Sitä ei voida hyväksyä! Syytökset juutalaisvastaisuudesta ja muu jo tänään kuulemani kritiikki, jota kuulemme lisää jatkossa, mistä haluaisin varoittaa teitä, eivät sovi Euroopan parlamentin arvolle.
<P>
Miksi meitä pitäisi epäillä taktikoinnista, kun puhumme ihmisoikeuksista täällä Euroopan parlamentissa. Jos on totta, että näitä oikeuksia rikotaan, kyse on kiireellisestä asiasta.
<P>
Pidän kiinni ulkoasioita koskevista sitoumuksista, joita olemme tehneet poliittisten kumppaniemme kanssa. Ne ovat mielestäni edelleen voimassa, mutta realistisesti ottaen katson, ettei nyt ole oikea aika niille. Olemme esittäneet ystävällisiä eleitä Israelia kohtaan. Aiomme tietysti jatkaa samalla tavalla. Meillä on kuitenkin edelleen vahva huoli palestiinalaisten kohtalosta.
<P>
(Suosionosoituksia)
<SPEAKER ID="161" NAME="Puhemies">
(EN) Keskustelu on päättynyt.
<P>
Käsittelyn päätteeksi totean, että olen vastaanottanut työjärjestyksen 103 artiklan 2 kohdan mukaisesti käsiteltäväksi jätetyn päätöslauselmaesityksen.
<P>
Äänestys jäsen De Keyserin laatimasta mietinnöstä ja äänestys päätöslauselmaesityksestä toimitetaan jollain tulevalla istuntojaksolla.
<P>
Kirjalliset lausumat (työjärjestyksen 142 artikla)
<SPEAKER ID="162" NAME="Bairbre de Brún  " AFFILIATION="GUE/NGL">
kirjallinen. - (GA) EU:n Israelin-suhteiden parantaminen olisi tällä hetkellä huono ele. Se osoittaisi, että EU haluaa jättää huomiotta suuria, jatkuvia ja pysyviä ihmisoikeuksien ja kansainvälisen oikeuden loukkauksia.
<P>
Yhtä hyvin voitaisiin sanoa, että EU antaa Israelille vapaat kädet jatkaa sorto- ja laittomia toimia, väestön pakkosiirtoja, laittomia salamurhia, Palestiinan miehittämistä sekä laittoman muurin ja siirtokuntien rakentamista.
<P>
Meidän pitäisi mahdollisimman voimakkaasti painostaa Israelia täyttämään kansainvälisen lainsäädännön ja YK:n päätöslauselmien mukaiset lupauksensa. Meidän eri puolilta Eurooppaa kotoisin olevien Euroopan parlamentin jäsenten on annettava tänään vahva viesti Israelille ja ilmoitettava, että olemme saaneet tarpeeksemme.
<P>
Euroopan parlamentti äänesti vuonna 2002 Israelin ja EU:n välisen assosiaatiosopimuksen keskeyttämisestä Israelin vakavien ihmisoikeusloukkausten vuoksi. Silti keskustellaan Israelin osallistumisesta EU:n ohjelmaan, joka koskee kilpailukykyä ja taloudellisia innovaatioita, vaikka Israel tuhoaa tahallaan Gazan taloutta ja infrastruktuuria.
<P>
Suhtaudun myönteisesti päätökseen EU:n ja Israelin välisten suhteiden parantamista koskevan äänestyksen peruuttamisesta.
<SPEAKER ID="998" NAME="Athanasios Pafilis  " AFFILIATION="GUE/NGL">
kirjallinen. - (EL) Neuvoston ehdotus, joka koskee erityiskohtelun antamista ja jo nyt vahvan yhteistyön tehostamista, vaikka Euroopan parlamentin äänestystä tästä asiasta on siirretty, on haaste eurooppalaisille ja kaikille maailman kansakunnille sekä loukkaus Israelin julmuuksien tuhansia uhreja kohtaan.
<P>
Tässä ehdotuksessa tosiasiassa säilytetään Israelin harjoittama rotuerottelu ja palkitaan Israelin tekemät kansainvälisen oikeuden ja Palestiinan väestön ihmisoikeuksien massiiviset loukkaukset, Gazan, Länsirannan ja Itä-Jerusalemin miehitys sekä häpeän muurin ja laajojen siirtokuntien jatkuva rakentaminen. Lisäksi siinä jätetään huomiotta YK:n päätöslauselmat, joissa Israel tuomitaan, sekä Euroopan parlamentin vuonna 2002 hyväksymä päätöslauselma Euroopan unionin ja Israelin välisen yhteistyösopimuksen keskeyttämisestä.
<P>
Vaikka Israel on harjoittanut samaa politiikkaa Palestiinan väestöä kohtaan jo 60 vuoden ajan, ja kansakunnat ja EU ovat tuominneet sen, käsiteltäväksi on jätetty provosoiva ehdotus. Siinä esitetään, että me sulkisimme silmät Israelin miehitysjoukkojen harjoittamalta ihmisoikeuksien räikeältä rikkomiselta.
<P>
Tämä osoittaa jälleen kerran, että EU käyttää ihmisoikeuksien kunnioittamiseen liittyvässä politiikassa tekopyhästi erilaisia vaatimuksia, jotka riippuvat sen intresseistä kussakin tapauksessa.
<SPEAKER ID="163" NAME="Marian Zlotea  " AFFILIATION="PPE-DE">
kirjallinen. - (EN) Jos ehdotettu kumppanuussopimus Israelin valtion kanssa hyväksyttäisiin, Israel osallistuisi tiettyihin ohjelmiin, jotka ovat osa Euroopan naapuruuspolitiikkaa (ENP). ENP on suunniteltu edistämään uudistuksia ja vakautta Euroopan unionin lähialueilla. Tämän sopimuksen on määrä tulla voimaan välittömästi, ja siinä edellytetään Israelin suorittavan rahoitusosuuksia Euroopan unionin talousarvioon vastineeksi tiettyihin yhteisön ohjelmiin osallistumisesta. Kumpikin osapuoli arvioi tämän sopimuksen uudelleen kolmen vuoden välein sen hyväksymisestä alkaen. Tälle kumppanuussopimukselle annettavan tuen on määrä perustua nykyiseen assosiaatiosopimukseen ja merkitä uutta vaihetta kohti tehostettua kaupallista yhteistyötä sekä edistystä ratkaisun aikaansaamiselle Israelin ja Palestiinan välisessä rauhanprosessissa.
<P>
Kun otetaan huomioon se, että Israelin ulkoministeri kannatti Euroopan parlamenttiin äskettäin tekemällään vierailulla Israelin ja EU:n välisten suhteiden lujittamista poliittisesti ja että korkea edustaja sai hiljattain valmiiksi nykyisen toimintasuunnitelman, tämän kumppanuussopimuksen hyväksyminen hyödyttäisi kumpaakin osapuolta parantamalla osapuolten keskinäistä ymmärrystä ja nopeuttamalla rauhan ja vakauden saavuttamista Lähi-idässä ja Välimeren alueella.
