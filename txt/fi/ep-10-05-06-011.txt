<CHAPTER ID="011">
Juhlaistunto
<SPEAKER ID="154" NAME="Puhemies">
(EN) Arvoisa varapresidentti, hyvät kollegat ja ystävät, on suuri kunnia toivottaa Euroopan parlamenttiin tervetulleeksi Joseph Biden, Yhdysvaltojen 47. varapresidentti.
<P>
(Suosionosoituksia)
<P>
Varapresidentti Biden on keskeinen hahmo Yhdysvaltojen politiikassa ja parlamentin kollegoiden ystävä monien vuosien ajan. Hänet valittiin ensimmäisen kerran Yhdysvaltojen senaattiin vuonna 1972, ja hän toimi yhtenä nuorimmista senaattoreista maansa historiassa. Hänet valittiin uudelleen kuusi kertaa ennen kuin hänestä tuli Yhdysvaltojen varapresidentti marraskuussa 2008.
<P>
Senaatin ulkoasiainvaliokunnan ja senaatin oikeusvaliokunnan aikaisempana puheenjohtajana hän on tunnettu suorapuheisuudestaan, ja hän puolusti joskus asioita, jotka eivät olleet tuolloin suosiossa. Hän johtaa mielipiteitä eikä seuraa niitä. Tämä on yksi syy, miksi tämänpäiväinen puheenne Euroopan parlamentissa, arvoisa varapresidentti, on niin tärkeä, erityisen tärkeä meille kaikille. Haluan kiittää teitä vielä kerran lämpimästä kutsusta ja erittäin rakentavista ja antoisista keskusteluista viime keskiviikkona Washingtonissa.
<P>
Hyvät kollegat, tämänpäiväisessä monenvälisessä ja moninapaisessa maailmassa Eurooppa ja Yhdysvallat voivat tehdä ja niiden pitäisi tehdä yhteistyötä maailman vakauden ja valistuneiden arvojemme vuoksi. Varapresidentti Bidenin tämänpäiväinen vierailu Euroopan unioniin on osoitus tästä sitoumuksesta.
<P>
Ilman vahvaa ja tehokasta transatlanttista kumppanuutta, jossa Yhdysvallat ja Euroopan unioni ovat tasavertaisia kumppaneita, emme pystyisi löytämään kestäviä ratkaisuja moniin kohtaamiimme haasteisiin: ilmastonmuutokseen, energian toimitusvarmuuteen, edelleen meihin kaikkiin vaikuttavaan talouskriisiin, terrorismiin, tai ihmisoikeuksien edistämiseen, vapaan kaupan puolustamiseen ja maailmanlaajuisen hallintajärjestelmän parantamiseen.
<P>
Hyvät kollegat, lähes päivälleen 25 vuotta sitten presidentti Ronald Reagan esitti puheen tässä parlamentissa, 8. toukokuuta 1985. Tämä oli edellinen ja toistaiseksi ainoa kerta, kun Yhdysvaltain presidentti on puhunut Euroopan kansalaisten demokraattisesti valitsemille edustajille. Teidän läsnäolonne tänään Euroopan parlamentissa, hyvä varapresidentti, on symboli tämän vuoropuhelun vahvistamisesta uudelleen korkeimmalla tasolla kahden maanosamme välillä.
<P>
Meillä on Euroopan unionissa uusi perussopimus, joka antaa Euroopan parlamentille uutta voimaa ja mahdollisuuden toimia, ja se on tärkeä koko Euroopan unionille. Yhdysvallat on toiminut vuoden ajan presidentti Obaman johdolla. Maailmalla on uutta toivoa. Arvoisa varapresidentti, puheenne ajankohta ei olisi voinut olla parempi.
<P>
Arvoisa varapresidentti, on suuri ilo toivottaa teidät tänä iltapäivänä tervetulleeksi Euroopan parlamenttiin. Annan teille puheenvuoron.
<P>
(Suosionosoituksia)
<SPEAKER ID="155" NAME="Joe Biden" LANGUAGE="EN">
Arvoisa puhemies, kiitos näistä tervetulotoivotuksista. Oli suuri ilo ottaa teidät vastaan Washingtonissa ja Valkoisessa talossa, ja on suuri kunnia ja etuoikeus voida esittää puhe näin arvostetulle toimielimelle.
<P>
Työskentelin parlamentissa, jossa oli yhteensä ainoastaan 435 jäsentä, joten tämä on vieläkin suurempi kunnia. Muistan presidentti Reaganin täällä vuonna 1985 pitämän puheen. Lainatakseni irlantilaista runoilijaa William Butler Yeatsia, joka puhui Irlannistaan runossa "Pääsiäisenä 1916" näillä sanoilla: "Kaikki muuttui, muuttui täysin: hirveä kauneus on syntynyt". Paljon on muuttunut vuodesta 1985, paljon on muuttunut ja hirveää kauneutta on syntynyt.
<P>
Kuten jo tiedätte, hyvät parlamentin jäsenet, olen tyytyväinen voidessani käydä taas täällä Brysselissä toisen kerran varapresidenttinä, koska kuten tiedätte, eräät Yhdysvaltojen poliitikot ja toimittajat viittaavat Washington DC:hen vapaan maailman pääkaupunkina. Minusta vaikuttaa kuitenkin tässä mahtavassa kaupungissa, jolla on tuhatvuotinen historia ja joka on Belgian pääkaupunki, Euroopan unionin koti ja Naton päämaja, että tämä kaupunki on oikeutettu tähän arvonimeen. Koska olen ollut lainsäätäjänä yli 36 vuoden ajan omassa parlamentissamme, minulle on erityisen suuri kunnia saada puhua Euroopan parlamentissa.
<P>
Presidentti Obama ja minä olemme ensimmäisiä lenkkikavereita 50 vuoteen, jotka pääsivät Valkoiseen taloon lainsäädäntöelimistämme, joten arvostamme kummatkin johtotehtävässämme työtänne täällä Euroopan demokratian linnakkeessa. Yhdessä Yhdysvaltojen kongressin aikaisempien kollegoideni kanssa te ja minä edustamme yli 800:aa miljoonaa henkeä. Miettikääpä sitä hetken.
<P>
Nämä kaksi vaaleilla valittua elintä laativat lainsäädäntöä lähes kahdeksasosalle maailman väestöstä: tämä on todella merkittävää. Teillä on nyt Lissabonin sopimuksen perusteella enemmän valtuuksia ja laajempi vastuu tämän lisääntyneen vaikutusvallan vuoksi, ja me pidämme tätä myönteisenä. Pidämme tätä myönteisenä, koska me, Yhdysvallat, tarvitsemme vahvoja liittolaisia ja liittoumia, jotka auttavat meitä torjumaan 21. vuosisadan ongelmia. Monet niistä ovat samanlaisia kuin viime vuosisadalla, mutta niin monet ovat erilaisia.
<P>
Esitän tämän asian niin selvästi kuin voin. Obaman ja Bidenin hallinnolla ei ole minkäänlaista epäilystä elinvoimaisen Euroopan unionin tarpeesta, ja tuemme sitä voimakkaasti. Meidän mielestämme se on ehdottoman tärkeä Yhdysvaltojen hyvinvoinnille ja pitkän aikavälin turvallisuudelle. Tästä ei pitäisi olla epäilystäkään.
<P>
Toimiessani Yhdysvaltojen senaatin ulkoasianvaliokunnan puheenjohtajana kaikkien näiden vuosien aikana, minulla oli tilaisuus tavata monia eurooppalaisia lainsäätäjiä kansallisista lainsäädäntöelimistä, mukaan lukien monia teistä, jotka olette tässä salissa tänään. Ymmärrän kaikkien näiden vuosien jälkeen, kuinka merkittävää on ollut rakentaa ainoata monikansallista yleisillä vaaleilla valittua parlamenttia maailmassa. Niin paljon on muuttunut.
<P>
Olen iloinen, että rakennatte transatlanttisen lainsäädäntövuoropuhelun välityksellä vahvaa suhdetta Yhdysvaltojen kongressiin, ja toivon, että Washingtoniin viime kuussa avaamanne toimisto edistää näitä yhteyksiä.
<P>
Hyvät kuulijat, 65 vuotta sitten tällä viikolla alle 200 kilometrin päässä täältä etelään natsijohtajat allekirjoittivat ehdottoman antautumisen, ja tämä päätti toisen maailmansodan. Seuraavana päivänä juhlittiin Times Squarella ja Piccadilly Circusilla; hurraavat väkijoukot tanssivat Champs-Elysées'tä pitkin ja kaupunkien aukioilla kaikkialla liittoutuneiden alueella. Tällä Brysselissä kirkossakävijät lauloivat kiitosjumalanpalveluksessa Yhdistyneen kuningaskunnan, Belgian ja Yhdysvaltojen kansallislaulut. Tuona riemun päivänä, 8. toukokuuta 1945, tämä maanosa oli raunioina. Totaaliset sodat olivat tuhonneet sen kahdesti alle 30 vuoden aikana. Tuolloin rauhallinen yhdistynyt Eurooppa, Euroopan parlamentti, tuntui varmastikin haavekuvalta elonjääneille. Kuitenkin tahdonvoiman, jota osoittivat kansalaisenne ja valtiomiehenne, kuten Paul-Henri Spaak, jonka mukaan tämä suuri sali on nimetty, Robert Schuman ja Jean Monnet, hänen kaukonäköisyytensä ansiosta luotiin parlamentti ja hän sai presidentti Lyndon Johnsonilta presidentin vapaudenmitalin. Tässä me olemme: kokoontuneet tähän saliin. Tässä te olette.
<P>
Se, mikä alkoi pelkkänä sopimuksena puolen tusinan valtion välillä hiilen ja teräksen yhteismarkkinoiden luomisesta kasvoi taloudelliseksi poliittiseksi voimatekijäksi. Yhteisö, joka on omistautunut vapaalle ajattelutavalle, vapaalle liikkuvuudelle ja vapaalle yrittäjyydelle. Kyseessä on Eurooppa, jota eräs historioitsija on kutsunut "ei niinkään paikaksi vaan ajatukseksi". Vahvistan täällä, että presidentti Obama ja minä itse uskomme tähän ajatukseen ja parempaan maailmaan sekä parempaan Eurooppaan, jonka se on jo auttanut luomaan. Tämä on Eurooppa, jossa kaikki jäsenvaltiot hyötyvät kauppasopimuksien neuvottelemisesta, ympäristön pilaantumisen torjumisesta ja yhdestä yhtenäisestä äänestä; kyseessä on Eurooppa, joka tukee niitä kulttuurisia ja poliittisia arvoja, jotka maani jakaa teidän kaikkien kanssa. Tämä on yhtenäinen Eurooppa, vapaa Eurooppa ja rauhanomainen Eurooppa.
<P>
(Suosionosoituksia)
<P>
Kuten presidentti Obama totesi Prahassa vähän yli vuosi sitten, vahva Eurooppa takaa Yhdysvalloille vahvemman kumppanin, ja me tarvitsemme vahvoja kumppaneita. Sen vuoksi pyrimme kaikilla tavoin tukemaan tätä merkittävää pyrkimystänne. Edelliset 65 vuotta ovat osoittaneet, että kun yhdysvaltalaiset ja eurooppalaiset käyttävät tarmonsa yhteistä tarkoitusta varten, ei ole tuskin mitään, mitä emme voisi saada aikaan. Rakensimme Euroopan uudelleen Marshall-suunnitelman avulla, ja teimme ehkä parhaan sijoituksen ihmiskunnan historiassa. Rakensimme yhdessä maailman kestävimmän turvallisuusliiton Naton, sotilaallisen ja poliittisen voiman, joka yhdisti Yhdysvallat ja Euroopan, ja toi meitä vieläkin lähemmäs toisiamme seuraavina vuosikymmeninä. Loimme yhdessä maailmanhistorian voimakkaimman kauppasuhteen, jonka osuus on noin 40 prosenttia maailmankaupasta ja joka on ennennäkemättömän vaurauden ja teknologisen innovaation alku. Annoimme yhdessä apua ja toivoa humanitaarisista katastrofeista kärsiville lukemattomissa paikoissa, Länsi-Balkanilta Kongoon aina tällä hetkellä meneillään olevaan työhömme Haitissa.
<P>
Niille skeptikoille, jotka kaikista näistä saavutuksista huolimatta epäilevät edelleen transatlanttisen suhteen tilaa tai maani suhtautumista yhdentyneeseen Eurooppaan sanoisin seuraavaa: vaikka Yhdysvaltoja ja kaikkia edustamianne kansoja eivät yhdistäisi yhteiset arvot ja miljoonien kansalaistemme, itseni mukaan luettuna, yhteinen perintö, pelkästään kansainväliset intressimme väistämättä yhdistäisivät meitä.
<P>
Tämä kotimaani ja Euroopan välinen suhde on nykyään meille kaikille yhtä vahva ja tärkeä kuin aina ennenkin. Tällä vuosisadalla on syntynyt uusia haasteita, jotka ovat yhtä vaarallisia kuin aikaisemmat 20. vuosisadalla, ja vastaamme niihin yhdessä, yhteisesti, yksi kerrallaan. Ne ovat vaikeita; syntyy erimielisyyttä, mutta me vastaamme niihin yhdessä. Ilmastonmuutos: yksi suurimmista vaaroista, joka uhkaa maapalloamme. Yhdysvallat ja Eurooppa pyrkivät varmistamaan, että kaikki valtiot ja erityisesti suuret taloudet, edistävät maailmanlaajuista ratkaisua. Me kaikki loimme katseemme Kööpenhaminaan ja otimme siellä merkittävän askelen eteenpäin. Nyt meidän on pantava täytäntöön nämä päästöleikkaukset, myönnettävä rahoitus ja toteutettava avoimuus, jota sopimuksessa vaadittiin, ja meidän on autettava heikoimmassa asemassa olevia kansoja pohjoiselta arktiselta alueelta Tyynenmeren saarille. Ne joutuvat ensimmäisen tämän uhkaavan kriisin uhreiksi.
<P>
Teemme yhteistyötä Afganistanin ja Pakistanin levottomalla alueella, jotta hajotamme, kukistamme ja voitamme al-Qaidan ja talebanin taistelijat, ja koulutamme Afganistanin armeijaa ja poliisivoimia niin, että hallitus voi suojella lopulta omaa kansaansa, eikä muodosta uhkaa naapureilleen. Yhdysvallat, Euroopan unioni ja sen jäsenvaltiot käyttävät merkittäviä taloudellisia ja inhimillisiä voimavaroja Afganistanin hallinnon valmiuksien luomiseen. Vaikka näiden tärkeiden operaatioiden käynnissä pitäminen ei ole aina ollut suosiossa, kuten kaikki tiedätte ja minä tiedän, tämä on tarpeellista. Meillä on johtajina velvollisuus selvittää kansalaisillemme, että tämä on tarpeen yhteisen turvallisuutemme vuoksi. Voitte uskoa, että 38 vuotta toimineena poliitikkona ymmärrän, että tämä ei ole helppoa. Voin vakuuttaa teille, että tämä ei ole yhtään sen suositumpaa kotimaassani kuin omassa maassanne.
<P>
Myös tämän vuoksi Yhdysvallat ja Eurooppa seisovat rinta rinnan estääkseen Irania saamasta ydinaseita: tällainen kehitys vaarantaisi kansalaiset ja uhkaisi sen naapurimaita, mukaan lukien joitain lähempiä liittolaisiamme. Olemme yhdessä aloittaneet ennennäkemättömän sitoumusten tien Iranin johtajien kanssa, ja hyvät kuulijat,
<P>
(Suosionosoituksia)
<P>
huolimatta siitä, mitä jotkut skeptikot ajattelivat, presidentti tarkoitti sitä, mitä hän sanoi: että ojennamme kätemme kaikille niille osapuolille, jotka ovat valmiita avaamaan nyrkkinsä. Presidentti Obama ilmoitti hallintokauden alussa, että olemme valmiita puuttumaan Iranin tilanteeseen yhteisen edun ja yhteisen kunnioituksen perusteella. Olemme liittolaistemme kanssa tehneet selväksi Iranin johtajille, miten he voivat alkaa rakentaa luottamusta kansainväliseen yhteisöön, kuten muun muassa myöntää pääsyn aiemmin salattuihin rikastuslaitoksiin ja vaihtaa vähän rikastettua uraania tutkimusreaktorin polttoaineeseen. Mutta, kuten maailma on nähnyt, Iranin johtajat ovat torjuneet yhteiset vilpittömät pyrkimyksemme ja toteuttavat edelleen toimia, jotka uhkaavat alueen vakautta. Haluaisin sanoa tämän suoraan: Iranin ydinohjelma rikkoo sen ydinsulkusopimuksen mukaisia velvoitteitaan ja uhkaa aloittaa ydinasekilvan Lähi-idässä. Eikä olisi ironista, eikö olisi kohtalon ivaa, että kun rautaesirippu murtui ja yhteinen uhka molemminpuolisesta tuhosta väheni suurvaltojen keskuudessa, uusi kilpavarustelu alkaisi yhdellä kaikkein epävakaisimmalla alueista maailmassa. Tämä olisi sellainen kohtalon iva, jota lapsemme, lapsenlapsemme ja lapsenlapsenlapsemme eivät antaisi meille anteeksi, jos annamme sen tapahtua.
<P>
Iranin johto tukee lisäksi terroristijärjestöjä, ja tuki jatkuu heikentymättä, ja se vainoaa edelleen sellaisia kansalaisiaan, jotka pyrkivät rauhanomaisesti saamaan kadulla oikeutta: tämä on kaikkien hallitusten velvollisuuksien pettämistä sen osalta, mitä he ovat kansalaisilleen velkaa. Teheranin hallinnolla on edessään vaikea valinta: noudattaa kansainvälisiä sääntöjä ja liittyä uudestaan vastuullisten kansojen yhteisöön - mitä me toivomme - tai joutua vastaamaan muista seurauksista ja joutua yhä eristetympään asemaan.
<P>
Iranin aiheuttaman uhan edessä olemme sitoutuneet liittolaistemme turvallisuuden varmistamiseen. Sen vuoksi me käytimme vaiheistettua ohjuspuolustusjärjestelmää: estääksemme ohjushyökkäykset tällä mantereella ja puolustautuaksemme niitä vastaan.
<P>
(Suosionosoituksia)
<P>
Hyvät kuulijat, teemme yhteistyötä myös Natossa ja valmistaudumme erilaisiin tulevaisuuden turvallisuusuhkiin, jotka koskevat energian toimitusvarmuutta ja tietoverkkojen turvallisuutta, ja tuemme jatkossakin Naton ja EU:n välistä tiivistä turvallisuusyhteistyötä.
<P>
Viime vuonna Yhdysvallat ja Eurooppa toimivat nopeasti ja päättäväisesti, kun maailma horjui rahoituskriisissä, joka oli hirveämpi kuin koskaan suuren 1930-luvun laman jälkeen. Tällä tavalla me pyrimme yhdessä estämään sen, mitä ihmiset ennustivat: maailmantalouden täydellisen romahtamisen. Tällä hetkellä presidentti Obama ja minä seuraamme tiiviisti Kreikan talous- ja rahoituskriisiä sekä Euroopan unionin ponnisteluja siihen vastaamiseksi. Pidämme myönteisenä tukipakettia, jota EU harkitsee yhdessä Kansainvälisen valuuttarahaston kanssa, ja me tuemme sekä suoraan että Kansainvälisessä valuuttarahastossa ponnistelujanne Kreikan pelastamiseksi.
<P>
Nämä esimerkit ja monet muut, joita olisin voinut mainita, osoittavat, miksi Eurooppa ei ole ainoastaan Yhdysvaltojen suurin kauppakumppani vaan tärkein liittolaisemme.
<P>
Hyvät parlamentin jäsenet, edeltäjämme kokoontuivat yli kuusi vuosikymmentä sitten tällä viikolla aloittamaan sellaisten toimielinten rakentamisen, joiden tarkoituksena oli varmistaa, että 20. vuosisadan synkimmät tapahtumat eivät toistu enää kyseisen vuosisadan loppupuolella tai 21. vuosisadalla. Nämä toimielimet - tämä toimielin - ovat olleet suuri menestys, mutta nyt meidän on asetettava tavoitteemme tämän uuden vuosisadan haasteisiin, joihin viittasin alussa.
<P>
Maailma on muuttunut. Se on täysin muuttunut. Kauhea kauneus on syntynyt. Ehkä kaikkein monimutkaisin meitä tällä hetkellä kohtaava uhka on se, mitä ei-valtiolliset toimijat ja väkivaltaiset ääriliikkeet aiheuttavat kansalaisillemme erityisesti, jos - Luoja paratkoon - nämä väkivaltaiset ääriliikkeet saavat käsiinsä joukkotuhoaseita. Tämä vitsaus ei kunnioita rajoja, ei minkäänlaisia rajoja. Yksikään kansakunta riippumatta siitä, kuinka vahva tai rikas, kuinka järjestäytynyt tai kuinka kyvykäs se on, ei voi vastata tähän uhkaan yksin. Sitä voidaan torjua menestyksekkäästi vain, jos toimimme sen vuoksi yhdessä, ja meidän on toimittava näin.
<P>
Lissabonin sopimuksen perusteella parlamentille annetut uudet valtuudet antoivat teille merkittävämmän aseman tässä kamppailussa sekä painavamman velvoitteen hallita vastuullisesti. Yhdysvaltojen hallitus ja Euroopan parlamentti ovat kamppailleet sen parissa, miten kansalaisia suojellaan parhaiten luopumatta perusoikeuksista, joiden perustalle kaikki yhteiskuntamme on rakennettu. Olen täysin vakuuttunut siitä, että meidän on voitava suojella kansalaisiamme ja säilyttää vapautemme. Me pystymme tähän.
<P>
Viime vuonna virkaan tultuamme presidentti Obamaa ja minua itseäni ohjaavat perustuslakimme tavoitteet täydellisempään sopusointuun pyrkimisestä. Tämän tavoitteen vuoksi yksi ensimmäisistä virallisista toimistamme oli lopettaa kuulustelukäytännöt, jotka tuottivat vähän tuloksia ja joita emme voineet hyvällä omallatunnolla jatkaa.
<P>
(Suosionosoituksia)
<P>
Määräsimme, että Guantánamon pidätyskeskus suljetaan. Siitä oli tullut epäoikeudenmukaisuuden symboli ja iskulause terroristeille.
<P>
(Suosionosoituksia)
<P>
Arvostamme tukea - minkä osoittaminen on ollut teille vaikeaa - mitä niin monet teistä ovat antaneet näissä pyrkimyksissä.
<P>
Toimimme näin, koska teidän tavoin presidentti Obama ja minä itse torjumme väärän valinnan turvallisuuden ja ihanteidemme välillä. Me uskomme, että periaatteidemme puolustaminen tekee meistä vain vahvempia ja että niistä tinkiminen itse asiassa heikentää ponnistelujamme laajemmassa taistelussa väkivaltaisia ääriliikkeitä vastaan. Mikä on niiden tarkoitus? Niiden tarkoitus on muuttaa sitä, mitä me arvostamme, muuttaa tapaa, jonka mukaan käyttäydymme. Kahdeksan päivää syyskuun 11 päivän iskujen jälkeen kerroin tuhansien yliopisto-opiskelijoiden ryhmälle maassani, että he eivät voi sallia, että kyseinen tragedia tekee lopun elämäntavastamme, koska juuri tämä oli terroristien pyrkimys. Kerroin heille myös, että Yhdysvallat ei voi voittaa tätä uutta taistelua toimimalla yksin.
<P>
Kyseiset sanat eivät sovi vain tuon ajan sävyyn, vaan ne ovat mielestäni osoittautuneet todeksi ja ne ovat yhtä tosia tänään. Minun ei tarvitse kertoa tälle yleisölle Euroopan kunnioitusta herättävästä perinteestä, jolla kansalaisia suojellaan valtion hyökkäykseltä heidän yksityisyyttään vastaan. Tämä sitoumus perustuu kaikkien ihmisten synnynnäisen arvon kunnioittamiseen. Me kutsumme niitä luovuttamattomiksi oikeuksiksi. Me kirjasimme ne perustuslakiimme, ja Yhdysvaltojen sitoutuminen yksityisyyden kunnioittamiseen on myös perinpohjaista, yhtä perinpohjaista kuin teidän keskuudessanne. Perustuslakimme neljännen lisäyksen nojalla henkilöitä turvataan viranomaisen harjoittamalta kohtuuttomalta väliintulolta ja valvonnalta, jota yksi kuuluisa juristi kerran kutsui "oikeudeksi saada olla rauhassa". Yhdysvaltojen korkein oikeus on tehnyt selväksi, että yksityisyyttä suojellaan perustuslain nojalla ja että se on perusoikeus. Kuten EU:ssa, korkein oikeus pitää tätä oikeutta ihmisarvoa koskevana asiana.
<P>
Henkilökohtaisella tasolla olen 36 vuotta kestäneen urani aikana puolustanut yksityisyyden suojaa koskevia oikeuksia. Yhdysvaltojen senaatissa organisaatiot arvioivat joka vuosi henkilöitä, jotka ovat eniten sitoutuneet kansalaisvapauksiin. Joka vuosi minä ja myöhemmin presidentti Obama esitämme luonnehdinnan yhdestä näistä neljästä valitusta henkilöstä. Syy, miksi kerron teille tästä, ei ole se, että asia liittyy minuun vaan hallintomme sitoutumiseen yksilön oikeuksiin. Jos nyt tehdään muutoksia, kaikki, mitä olen sanonut toimiessani maani hyväksi edellisen 37 vuoden aikana, olisi valhetta. Kun johdin senaatin oikeudellisten asioiden valiokuntaa, joka vastaa presidentin nimeämien oikeuslaitoksen ehdokkaiden vahvistamisesta, kuten sanoin, minua pidettiin jatkuvasti yhtenä vankkumattomimmista kansalaisvapauksien kannattajista. Asetin etusijalle tulevien tuomareiden yksityisyyden suojaa koskevat näkökannat ennen kuin päätettiin, voivatko he ryhtyä virkaan tuomioistuimessa.
<P>
Uskon presidentti Obaman tavoin myös, että hallituksen ensisijainen, keskeinen ja kaikkein ehdottomin velvollisuus on suojella kansalaisia - kansalaisia, jota se palvelee - sekä heillä olevia oikeuksiaan. Presidentti Obama on todennut, että maamme pitäminen turvallisena on ensimmäinen asia, mitä hän ajattelee herätessään aamulla ja viimeinen asia, jota hän ajattelee ennen kuin hän menee yöllä nukkumaan. Uskon, että näin jokainen kansainvälisen tason johtohenkilö suhtautuu tehtäväänsä. Fyysinen turvallisuus on yksityisyyden suojan ohella myös luovuttamaton oikeus. Hallitus, joka vetäytyy vastuustaan varmistaa kansalaistensa turvallisuus, rikkoo heidän oikeuksiaan samalla tavalla kuin hallitus, joka vaimentaa toisinajattelijoita tai vangitsee rikoksista syytettyjä ilman oikeudenkäyntiä.
<P>
Joten hyvät kuulijat, sillä välin kun me kokoonnumme täällä, vihollisemme käyttävät kaikki mahdolliset keinot uusien ja tuhoisien hyökkäyksien tekemiseksi niin kuin niiden, joita suoritettiin New Yorkissa, Lontoossa, Madridissa ja monissa muissa paikoissa ympäri maailmaa. Meidän on käytettävä niiden lopettamiseksi kaikkia olemassa olevia keinoja - lainvalvontaa, sotilaallista tiedustelutekniikkaa - jotka ovat yhdenmukaisia lainsäädäntömme ja arvojemme kanssa. Taistelemme monella rintamalla. Meillä on rohkeita naisia ja miehiä, jotka palvelevat ulkomailla sotavoimissamme sekä kärsivällisiä ja väsymättömiä lainvalvonnan ammattilaisia, jotka tutkivat monimutkaisia ja epäilyttäviä rahoitusalan verkostoja.
<P>
Juuri tällä viikolla tulli- ja rajavartiolaitoksemme otti matkustajatietoja käyttämällä New Yorkin Times Squarella pommitusta yrittäneen epäillyn kiinni, kun hän yritti paeta maasta. On tärkeää, että säilytämme kaikki lainmukaiset valmiutemme tällaisten hyökkäysten lopettamiseksi. Tästä syystä uskomme, että terroristien rahoituksen jäljittämisohjelma on välttämätön omalle ja Euroopan turvallisuudelle; tämä on minusta perusteltua. Sillä on tarjottu ratkaisevia vihjeitä terrorismin vastaisessa tutkimuksessa Atlantin kummallakin puolen, estetty salajuonia ja lopulta säästetty ihmishenkiä. Siihen sisältyy varmennuskeinoja, joilla varmistetaan, että henkilökohtaisia tietoja kunnioitetaan ja käytetään ainoastaan terrorismin torjunnan vuoksi. En kuitenkaan moiti teitä siitä, että teillä herää kysymyksiä tästä asiasta. Me ymmärrämme huolenaiheenne. Sen vuoksi teemme yhteistyötä niiden ratkaisemiseksi, ja olen aivan varma, että voimme onnistua tämän välineen käytössä ja yksityisyyden suojan takaamisessa. On tärkeää, että toimimme näin, ja on tärkeää, että toimimme näin mahdollisimman pian.
<P>
Yhdysvaltojen entisenä senaattorina tiedän myös, kuinka vaikeaa on tehdä maailmanlaajuisten haasteiden edellyttämiä vaikeita päätöksiä ja samalla noudattaa paikallisia arvoja. Uskon, että te kaikki käytte tätä läpi jokaisen kerran, kun äänestätte Euroopan parlamentissa. Mitä pidempään meillä ei ole sopimusta terroristien rahoituksen jäljittämisohjelmista, sitä suurempi on riski terrori-iskusta, joka olisi voitu välttää. Olemme johtavassa asemassa ja jaamme vastuun kaiken voitavamme tekemisestä lainsäädännön puitteissa, jotta suojelemme niitä 800 miljoonaa henkeä, joiden palveluksessa olemme yhteisesti. Olemme olleet eri mieltä aikaisemmin ja olemme varmasti jälleen eri mieltä jostakin asiasta, mutta olen vakuuttunut, että Yhdysvallat ja Eurooppa voivat vastata 21. vuosisadan haasteisiin - aivan kuten 20. vuosisadalla - jos keskustelemme keskenämme ja kuuntelemme toisiamme, jos olemme rehellisiä toisillemme.
<P>
(Suosionosoituksia)
<P>
Hyvät parlamentin jäsenet, Winston Churchill opetti meille, että rohkeus on se, mitä tarvitaan noustaksemme seisomaan ja puhumaan. Rohkeutta on myös se, mitä tarvitaan, kun käydään istumaan ja kuuntelemaan. Tänä iltapäivänä ainoastaan minä olen puhunut. Voitte olla varmoja, että minä kuuntelen ja hallitukseni ja presidenttini kuuntelee jälleen liittolaisiamme. Hyvät kuulijat, ei ollut sattumaa, että tein ensimmäisen ulkomaanvierailuni Eurooppaan varapresidenttinä, ja samoin teki presidentti. Ei ole sattumaa, että olemme palanneet tänne monta kertaa sen jälkeen. Yhdysvallat tarvitsee Eurooppaa, ja toteaisin kunnioittavasti, että Eurooppa tarvitsee Yhdysvaltoja. Tarvitsemme toisiamme nyt enemmän kuin koskaan.
<P>
(Suosionosoituksia)
<P>
Pidän tämänviikkoista vuosipäivää hyvänä tilaisuutena vahvistaa kansojemme välistä sidettä, joka luotiin kauan sitten vastoinkäymisten yhteydessä. Nyt, kuten aikaisemmin, eurooppalaiset ja yhdysvaltalaiset kääntyvät päämääriä tavoitellessaan ja kumppaneita etsiessään toistensa puoleen ennen ketään muita. Nyt, kuten aikaisemminkin arvostamme, että voimme olla rinnallanne vielä edessä olevissa kamppailuissa, ja olemme kiitollisia siitä. Sen vuoksi totean täällä suoraan: presidentti Obama ja Joe Biden tukevat vahvasti yhtenäistä, vapaata ja avointa Eurooppaa. Tuemme vahvasti sitä, mitä edustatte. Toivotamme teille Jumalan siunausta, Jumala siunatkoon teitä kaikkia ja suojelkoon kaikkia joukkojamme. Kiitos paljon.
<P>
(Suosionosoituksia)
<SPEAKER ID="156" NAME="Puhemies">
(EN) Paljon kiitoksia, arvoisa varapresidentti. Tämä oli hyvä perusta tulevalle yhteistyölle ja tuleville keskusteluillemme. Kuten sanottu, meidän on kuunneltava toisiamme ja puhuttava toisillemme. Tämä on hyvin tärkeää.
<P>
Haluaisin kiittää teitä toistamalla tärkeimmät sanat viime viikolta: Eurooppa tarvitsee Yhdysvaltoja. Muistamme 20. vuosisadan - ensimmäisen maailmansodan, toisen maailmansodan, rautaesiripun - me taistelimme rinnakkain ja me demokratiat voitimme yhdessä. Kuten lisäsitte tänään, Yhdysvallat tarvitsee Eurooppaa. Me muistamme tämän. Tämä on hyvä alku kumppanuudellemme ja yhteistyöllemme.
<P>
Vielä kerran, paljon kiitoksia, arvoisa varapresidentti.
<P>
(Suosionosoituksia)
<P>

