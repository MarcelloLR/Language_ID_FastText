<CHAPTER ID="009">
Äänestysselitykset
<P>
Suulliset äänestysselitykset
<SPEAKER ID="082" NAME="Aldo Patriciello" AFFILIATION="PPE">
(IT) Arvoisa puhemies, hyvät parlamentin jäsenet, onnittelen erinomaisesta työstä sekä esittelijää että kaikkia niitä parlamentin jäseniä, jotka ovat työskennelleet tavoitteenaan luoda tämä uusi väline, joka mahdollistaa mikroluottojen myöntämisen pienille ja keskisuurille yrityksille sekä henkilöille, jotka viime vuosina ovat menettäneet työpaikkansa.
<P>
Kun otetaan huomioon pelkästään EU:n alueen 3 miljoonan työpaikan menetys ja pankkien vaikeudet myöntää luottoja, tämä väline parantaa uuden yrityksen käynnistämistä suunnittelevien henkilöiden mahdollisuuksia saada käyttöönsä tarvittavia varoja.
<P>
Olen varma, että tämä uusi aloite auttaa luomaan uusia työpaikkoja, erityisesti jos otamme käyttöön uusia täydentäviä toimia kuten rahoitusta koulutusta varten, mikä auttaa nuoria ihmisiä saamaan alkuun investointihankkeita.
<P>
Arvoisa puhemies, tämä väline on otettava käyttöön mahdollisimman nopeasti pk-yritysten elvyttämiseksi, sillä ne ovat Euroopan talouden elinehto.
<SPEAKER ID="083" NAME="Dimitar Stoyanov" AFFILIATION="NI">
(BG) Arvoisa puhemies, kiitos teille, äänestin rahoitustoimenpiteitä koskevan mietinnön puolesta. Katson, että tämä järjestely on hyvin tarkoituksenmukainen juuri näinä aikoina ja että sillä on hyvin myönteinen vaikutus, jos sitä käytetään oikein, kuten kotimaassani Bulgariassa on tehty. Tällä hetkellä ilmasto on erittäin epäsuotuisa pienyrittäjille, joille on tarjolla vähän mahdollisuuksia ja jotka eivät voi saada luottoa pankeilta.
<P>
Kaikki pankit noudattavat politiikkaa, joka on periaatteessa ristiriidassa rahalaitosten perusidean kanssa. Saan käsityksen, että pankit keksivät tietoisesti aina vain uusia lisäehtoja, joilla ne ainoastaan pyrkivät torjumaan luottojen myöntämisen. Mikään yritys ei kuitenkaan voi toimia ilman luottoa.
<P>
Silti, kun luotto myönnetään, nämä yritykset ovat velvolliset hankkimaan 100-150 prosentin takuut, mikä tekee niistä konkurssialttiita. Siksi katson, että Euroopan unioni ja parlamentti tämän mietinnön ansiosta ovat toimineet tässä erittäin tarkoituksenmukaisesti eli tavalla, joka tulevaisuudessa todella edistää Euroopan ja Bulgarian talouden kehitystä.
<SPEAKER ID="084" NAME="Diane Dodds" AFFILIATION="NI">
(EN) Arvoisa puhemies, haluan tehdä selväksi, että vaikka pienyritysten auttaminen on mielestäni hyvä ja kannatettava ajatus, sitä olisi edistettävä kansallisten hallitusten tasolla. Minua tämä ehdotus huolestuttaa suuresti, eli olen huolissani lainattavaa rahaa koskevasta tilivelvollisuudesta ja rahan takaisinmaksusta.
<P>
Kannatan ajatusta, että kansalliset hallitukset tekevät kaiken voitavansa auttaakseen pienyrityksiä, sillä ne ovat taloutemme kivijalka. EU voi auttaa vähentämällä sääntelyä ja asettamalla varoja käytettäväksi kansallisella tasolla.
<SPEAKER ID="085" NAME="Syed Kamall" AFFILIATION="ECR">
(EN) Arvoisa puhemies, kannatimme tätä ehdotusta. Mielestäni on tärkeää, että autamme yrittäjiä niin kaikkialla EU:ssa kuin jäsenvaltioissa luomaan vaurautta ja työpaikkoja ja nostamaan ihmiset pois köyhyydestä. Olen myös kiitollinen, että harkitsemme rahan ottamista nykyisestä talousarviosta sen sijaan, että lisäisimme rahankäyttöä ja käyttäisimme sitä vielä yksityissektorin lisämenojen rahoittamiseen.
<P>
Minun on kuitenkin korostettava, että meidän on oltava tässä hyvin huolellisia käyttäessämme valtion rahoitusta ja veronmaksajien rahoja. Tiedän omasta vaalipiiristäni joitakin mikrorahoitusjärjestelyjä, esimerkki niistä on erinomaisen Croydon Caribbean Credit Union, joka auttaa vähäosaisia yhteisöjä selviytymään köyhyydestä. Paikallishallinto ja muut valtion mikrorahoitusjärjestelyt ovat työntäneet syrjään näitä järjestelyjä. On tärkeää, että pyrkiessämme lisäämään mikrorahoituksen saatavuutta emme työnnä syrjään niitä monia erinomaisia yksityisiä tarjoajia, jotka jo ovat olemassa.
<SPEAKER ID="086" NAME="Alfredo Pallone" AFFILIATION="PPE">
(IT) Arvoisa puhemies, luulen, että me kaikki olemme yhtä mieltä mikroluottoja koskevasta ongelmasta, mutta meidän olisi keskusteltava myös taloudellisista resursseista. Mielestäni velvollisuuksiimme kuuluu lisätä näitä taloudellisia resursseja.
<P>
Meidän on myös huolehdittava siitä, ettemme laajenna mikroluottoja pienten ja keskisuurten yritysten muihin sidosryhmiin, sillä mikroluotot on luotu auttamaan vähäosaisia yhteiskunnan osapuolia. Tässä yhteydessä meidän on tarkasteltava myös kulttuurista ongelmaa: Monissa maissa, ja mielestäni erityisesti maissa, joissa tarve on suurin, puuttuu oikeanlainen kulttuurinen lähestymistapa, jota vaaditaan näiden rahojen hankkimiseksi. Vahva käsitykseni on, että kyseisten hallitusten olisi ensin otettava käyttöön nämä välineet.
<P>
Euroopassa on kahdenlaista vauhtia: on niiden maiden vauhti, jotka ovat jo omaksuneet tämän lähestymistavan, kuten Ranska ja Saksa, ja sitten on muita maita, joiden sen sijaan on omaksuttava oikeanlainen kulttuurinen asenne tähän ongelmaan. Kaiken kaikkiaan olen vakaasti sitä mieltä, että todellinen ongelma ja Euroopan kannalta oleellinen asia on se, ettei kyse ole vain rahoituksen hankkimisesta tavoitteena sinänsä. Olen vakaasti sitä mieltä, että meidän on pyrittävä saamaan aikaan sellaiset olosuhteet, joissa yhteiskunnan vähäosaisemmat osapuolet pystyvät luomaan itselleen työpaikkoja.
<P>
Kirjalliset äänestysselitykset
<SPEAKER ID="089" NAME="Luís Paulo Alves  " LANGUAGE="PT">
Äänestin tämän työllisyyttä koskevan mikrorahoitusjärjestelyn luomisen puolesta, koska sen tavoitteena on tarjota mahdollisuuksia työttömille ja kannustaa yrittäjyyteen. Tämä järjestely, joka on tarkoitettu henkilöille, jotka haluavat käynnistää mikroyrityksen (yrityksen, jonka palveluksessa on enintään 10 työntekijää ja jonka liikevaihto on enintään 2 miljoonaa euroa) tai kehittää sitä, avaa uusia näköaloja lukuisille työttömille henkilöille. Talouden nykytilan huomioon ottaen olisi ollut hyödyllistä käynnistää tämä tärkeä ohjelma aikaisemmin, koska ihmisten on nyt jo pitkän aikaa ollut vaikea saada luottoja.
<P>
Koska tämä järjestely on tarkoitettu EU:n jäsenvaltioihin sijoittautuneille kansallisen, alueellisen ja paikallisen tason julkisille ja yksityisille organisaatioille, jotka tarjoavat mikroluottoja henkilöille ja mikroyrityksille, asiaankuuluvien tahojen on valvottava sitä huolellisesti. Näin varmistetaan, että luotot todella myönnetään sinne, missä niitä eniten tarvitaan, ja vältytään näkemästä uudestaan tilanteita, jollaisia sattui viime talouskriisin aikana.
<SPEAKER ID="090" NAME="Andrew Henry William Brons  " LANGUAGE="EN">
Kannatan ajatusta, että valtio tarjoaa henkilöille mikrorahoitusta ja auttaa heitä perustamaan pienyrityksiä. Vastustan kuitenkin sitä, että Euroopan unioni hoitaisi tätä tehtävää. Silti äänestin joidenkin tarkistusten puolesta, koska oli aina todennäköistä, että päätöslauselma hyväksyttäisiin, ja halusin parantaa päätöslauselmaa niin paljon kuin mahdollista. Useita tarkistuksia koskevien äänestysten "blokkaus" esti minua äänestämästä tarkistuksista yksittäin.
<SPEAKER ID="091" NAME="David Casa  " LANGUAGE="EN">
Kansainvälisen talouskriisin haitallisimpia vaikutuksia on pankkien välittämien luottojen puute, joka estää sekä henkilöitä että suuria yrityksiä hoitamasta taloudellista toimintaansa. Euroopan komission ehdotuksessa varaudutaan perustamaan mikrorahoitusjärjestely, jolla pyritään helpottamaan nykyistä tilannetta, jossa pankit ja muut rahoituslaitokset empivät rahoituksen myöntämisessä. Tästä syystä olen päättänyt tukea esittelijää tässä kysymyksessä ja äänestää mietinnön puolesta.
<SPEAKER ID="092" NAME="Nikolaos Chountis  " LANGUAGE="EL">
Äänestin mietintöä vastaan, koska Euroopan unionissa jatkuvasti lisäääntyvää työttömyyttä ei voida torjua mikrorahoitusohjelmalla. Tarvitaan integroituja ohjelmia, joihin liittyy asiaankuuluva, erillisestä budjettikohdasta annettava rahoitus. Tarvitaan ohjelmia, joissa keskitytään torjumaan nuorisotyöttömyyttä, joka on erittäin suurta etenkin Kreikassa, missä yksi neljästä alle 25-vuotiaasta nuoresta on vailla työtä.
<P>
Yleisesti ottaen tarvitsemme politiikkaa, joka edellyttää yhteisön talousarvion kasvattamista ja joka hylkää uusliberalistisen järjestelmän vakaussopimuksineen ja alhaisine vajeineen. Olen myös sitä mieltä, että rahoituksen tässä mekanismissa olisi oltava puhtaasti vapaaehtoista, eikä ketään henkilöä saisi millään tavoin pakottaa käyttämään mekanismia uhalla, että hänen sosiaaliturvaetuutensa lakkautettaisiin tai niitä leikattaisiin. Valitettavasti tätä koskevat tarkistukset, joita minä ja kollegani Euroopan yhtyneen vasemmiston konfederaatioryhmässä/Pohjoismaiden vihreässä vasemmistossa olimme esittäneet, hylättiin.
<SPEAKER ID="093" NAME="Diogo Feio  " LANGUAGE="PT">
Koska Eurooppa käy läpi syvää talous- ja rahoituskriisiä, joka on johtanut vakaviin sosiaalisiin ongelmiin ja työttömyyden kasvuun kaikissa jäsenvaltioissa, Euroopan unionin on välttämätöntä luoda vaikuttavia mekanismeja kriisin voittamiseksi sekä siitä eniten kärsivien, myös työttömien ja vaikeuksissa olevien yritysten, tukemiseksi.
<P>
Siksi suhtaudun myönteisesti ajatukseen luoda työllisyyttä koskeva mikrorahoitusjärjestely, jossa kohdistetaan huomio yrittäjyyteen ja annetaan jokaiselle mahdollisuus käynnistää oma yritys. Eurooppalaista mikrorahoitusta on tulevaisuudessa käytettävissä tapauksissa, joissa pankkiluottoa ei voida saada tai sen saanti on vaikeaa. Rahoitusta voi saada mikroyritysten kasvun tukemiseen sekä mentorointiin ja valmennukseen, minkä lisäksi on saatavissa Euroopan sosiaalirahaston korkotukea.
<P>
On myös tärkeää korostaa, että tämän järjestelyn tarkoituksena tulisi olla ainoastaan yrittäjyyden tukeminen ja uusien työpaikkojen luominen, mitä edistetään antamalla apua järkevien liikeideoiden toteuttamiseen. Järjestelyä ei saisi käyttää sosiaaliseen tukeen tai kulutuksen edistämiseen.
<SPEAKER ID="094" NAME="José Manuel Fernandes  " LANGUAGE="PT">
Nykyisessä talouskriisin ja kasvavan työttömyyden tilanteessa on tärkeää edistää itsenäisen ammatinharjoittamisen lisääntymistä samoin kuin mikroyritysten perustamista ja kehittämistä. Mikroluotot auttavat saavuttamaan tätä tavoitetta. Siksi olen tyytyväinen komission ehdotukseen ja parlamentin työhön tässä asiassa. Tämä on keino kannustaa yrittäjyyteen sekä parantaa työllisyyttä ja lisätä sosiaalista osallisuutta. Tämä mikrorahoitusjärjestely täydentää muita työllisyyttä ja osallisuutta tukevia ohjelmia. Siksi on mielestäni tärkeää, ettei tätä järjestelyä rahoiteta nykyisten ohjelmien kustannuksella tai niitä vaaranneta.
<P>
Olin äänestänyt tämän järjestelyn puolesta jo budjettivaliokunnassa vuoden 2010 talousarviomenettelyn yhteydessä, jolloin perustettiin kaksi uutta budjettikohtaa eli 37,5 miljoonan euron budjettikohta toimintamenoille ja 0,25 miljoonan euron budjettikohta hallintokuluille. Toivon, että tämä ohjelma käynnistyy pian ja että hakemusten hyväksymismenettely on joutuisa eikä byrokratia rajoita sitä.
<SPEAKER ID="095" NAME="Ilda Figueiredo  " LANGUAGE="PT">
Meistä on valitettavaa, että parlamentin enemmistö on jälleen kerran rikkonut lupauksensa ja hyväksynyt ehdotuksen, jolla otetaan rahaa pois Progress-ohjelmasta, joka oli sosiaalialan toiminta-alueiden osalta jo selvästi alirahoitettu. Mikrorahoitusjärjestelyn tavoitteita koskevista seikoista riippumatta ei ole hyväksyttävää, että sitä rahoitettaisiin vähentämällä nykyisiin ohjelmiin käytettävissä olevia varoja, tässä tapauksessa Progress-ohjelmaan eli työllisyyttä, sosiaalista osallisuutta ja yhtäläisiä oikeuksia koskevan yhteisön ohjelman olevia varoja.
<P>
Työllisyyden ja sosiaaliasioiden valiokunnan hyväksymässä tekstissä hylättiin selvästi ajatus tämän järjestelyn rahoittamisesta Progressista ja ehdotettiin uuden, omin varoin varustetun budjettikohdan perustamista, toisin sanoen "uutta" rahaa. Poliittisen ryhmämme hyväksymät tarkistukset olivat samansuuntaisia, mutta ne hylättiin tänään.
<P>
Koska sosiaaliolot monissa jäsenvaltioissa ovat heikentyneet, ei ole hyväksyttävää, että varoja kanavoidaan pois työllisyyden ja sosiaalisen osallistamisen alalta muihin myöhemmin määriteltyihin prioriteetteihin, vaikka niissä olisi kyse mikrorahoituksesta.
<SPEAKER ID="096" NAME="Bruno Gollnisch  " LANGUAGE="FR">
Jäsen Gönczin mikroluottoja koskevan mietinnön ansiosta ja tämän hankkeen rahoitusta koskevan polemiikin vuoksi ryhdyin katsomaan, mistä itse asiassa on kyse tässä kuuluisassa Progress-ohjelmassa, josta vasemmisto itsepäisesti ei antaisi pois senttiäkään mikroyritysten ja yksittäisten aloitteiden rahoittamiseen. Mikä Progressin, "työllisyyttä ja sosiaalista yhteisvastuuta koskevan yhteisön ohjelman", kuten se on määritelty, tarkoitus itse asiassa nykyisin on? Sen tarkoitus on tuottaa paperityötä ja rahoittaa tutkimuksia ja raportteja. Tällä hetkellä Progressin niin sanottuna kohdeyleisönä eivät nimittäin ole sen enempää työttömät kuin syrjäytyneet, vaan poliittiset päätöksentekijät ja mielipiteenmuodostajat.
<P>
Seitsemälle vuodelle jaetusta vaivaisesta 700 miljoonan euron summasta jotkut kieltäytyvät pidättämästä sataa miljoonaa euroa mikroluottoihin. Hiukan vähemmän rahaa niille, jotka hyötyvät järjestelmästä ja hiukan enemmän rahaa eurooppalaisille, pysyvästi talousarviosta: siihen on pakko yhtyä! On tullut aika lopettaa kansalaistemme köyhyyden ja vaikeuksien havainnointi ja ryhtyä sen sijaan konkreettiseen toimintaan. Minulla on kuitenkin yksi varaus: mikroluotot ovat tarpeen vain siksi, että valtionavulle ahnaat "pankkigangsterit" eivät tee sitä, mitä niiden oletetaan tekevän: pumppaa rahaa talouteen.
<SPEAKER ID="097" NAME="Françoise Grossetête  " LANGUAGE="FR">
Äänestin jäsen Gönczin laatiman eurooppalaista mikrorahoitusjärjestelyä koskevan mietinnön puolesta. Mikrorahoitus koskee mikroluottoja (lainoja, joiden arvo on alle 25 000 euroa) ja mikroyrityksiä (yrityksiä, joissa on alle 10 työntekijää).
<P>
Näinä talouskriisin aikoina ja myönnettyjen lainojen määrän laskettua huomattavasti Euroopan unionin on ratkaisevan tärkeää luoda järjestely, joka on suunnattu kaikkein heikoimmassa asemassa oleville, kuten työttömille, nuorille ihmisille ja pienyrityksille.
<P>
Kun kyse on kansantaloudesta tai työpaikoista, on ratkaisevan tärkeää edistää kasvua tuntuvalla investointitoiminnalla. Järjestelyn rahoitusta kasvatetaan 100 miljoonaan euroon, ja rahat otetaan Progress-ohjelman (työllisyyttä ja sosiaalista yhteisvastuuta koskevan yhteisön ohjelman) budjetista. Järjestely (jonka kesto on neljä vuotta) tulee voimaan 1. tammikuuta 2010. Neuvoston tulee kuulla tämä sanoma, jotta sopimukseen voidaan päästä lähipäivinä.
<SPEAKER ID="098" NAME="Sylvie Guillaume  " LANGUAGE="FR">
Äänestin kollegani Kinga Gönczin mietinnön puolesta, koska minusta on hyvin tärkeää erityisesti työllisyyskriisin ja yhteiskunnallisen kriisin oloissa tukea mikrorahoittamista järjestämällä sitä varten erityinen budjettikohta. Tämä on erityisväline pankkipalvelujen ulkopuolelle jäämisen ja köyhyyden torjunnassa. Vastoin sitä, mitä Euroopan komissio vaatii, me torjumme ajatuksen, että määrärahoja kohdennettaisiin uudelleen ja siirrettäisiin Progress-ohjelmasta eurooppalaiseen mikrorahoitusjärjestelyyn, koska tämä antaisi kielteisen viestin talouden toimijoille. Meidän on säilytettävä Progress-ohjelma, joka on suunnattu kaikkein heikoimmassa asemassa oleville ryhmille, ja on jäsenvaltioiden ja Euroopan unionin yhteinen tehtävä panna se nykyisissä olosuhteissa tehokkaasti täytäntöön.
<SPEAKER ID="099" NAME="Lívia Járóka  " LANGUAGE="HU">
Olen ehdottomasti iloinen siitä, että Euroopan parlamentin laaja enemmistö on tänään hyväksynyt mietinnön, jonka aiheena on eurooppalainen työllisyyttä ja sosiaalista osallisuutta koskeva mikrorahoitusjärjestely. Suunniteltu mikrorahoitusjärjestelmä voi vaikuttaa huomattavasti sosiaalisen yhteenkuuluvuuden ja uusien työpaikkojen luomiseen, puhumattakaan siitä, että se auttaa merkittävästi lieventämään rahoitus- ja talouskriisin vahingollisia vaikutuksia. Kansainvälisen taantuman oloissa on erityisen tärkeää tarjota uusia mahdollisuuksia kansalaisille, jotka on työnnetty syrjään työmarkkinoilta ja perinteisiltä luottomarkkinoilta, ja tasoittaa tietä vakaalle, pitkäaikaiselle itsenäiselle ammatinharjoittamiselle. Lisäksi on olennaisen tärkeää, että on heikommassa asemassa olevilla alueilla oleville, oman yrityksen käynnistämistä suunnitteleville henkilöille ja haavoittuvimmassa asemassa oleville ryhmille on tarjolla yksinkertainen rahoitusväline, joka suuresta riskistä, alhaisista marginaaleista ja laiminlyöntien riskeistä huolimatta edistää yritysten käynnistämistä ja niiden menestystä. Palkansaajien enemmistö Euroopassa on mikroyritysten ja pienten ja keskisuurten yritysten palveluksessa.
<P>
Tästä syystä - jotta nämä yritykset eivät menetä vaan jopa parantavat työllistämismahdollisuuksiaan - niille on tarjottava sopivaa tukea, joka joissain tapauksissa on niin pieni rahamäärä, että perinteinen pankkisektori ei pysty kyseisiä varoja järjestämään. Tämänpäiväisessä äänestyksessä Euroopan parlamentti antoi selvän viestin siitä, että yhteispäätösmenettely olisi saatava päätökseen mahdollisimman pian, jotta mikrorahoitusjärjestely voi olla käytettävissä jo vuodesta 2010 alkaen.
<SPEAKER ID="998" NAME="Eija-Riitta Korhola  " LANGUAGE="FI">
Arvoisa puhemies, äänestin mikrorahoitusjärjestelyitä käsittelevän mietinnön puolesta.
<P>
On vielä paljon sellaista, mitä voisimme tehdä kannustaaksemme eurooppalaisia nuoria yrittäjyyteen. Talous- ja rahoituskriisi on tuonut työllisyys- ja sosiaalikriisin, ja onkin ennustettu, että Euroopassa olisi ensi vuonna kymmenen miljoonaa uutta työtöntä. Nyt jos koskaan on siis aika tarttua toimeen.
<P>
Heikentyneen luotonannon ja myönnettyjen lainojen vähenemisen hankaloittaessa tämänhetkistä tilannetta pidän erittäin myönteisenä tämän mietinnön aloitetta kohdistaa mikroluotot niille työttömille ja työttömyysuhan alla oleville, joilla on vaikeuksia löytää kaupallista lainaa liiketoimintaideoilleen. Ohessa on kuitenkin panostettava myös esimerkiksi nuorten työpajoihin ja yrityshautomoihin sekä yrittäjyyskasvatukseen.
<P>
Kokonaisvaltainen työllisyyden paranemiseen ja yrittäjyyteen satsaaminen on hyvinvoivan Euroopan edellytys.
<SPEAKER ID="997" NAME="Patrick Le Hyaric  " LANGUAGE="FR">
Kannatan sosiaalisten järjestelyjen rahoittamista keinona tukea työnsä menettäneitä työntekijöitä. Tämä ei saisi kuitenkaan tarkoittaa sitä, että yritykset vapautetaan yhteiskunnallisista ja alueellisista velvoitteistaan. Ei ole julkisten viranomaisten tehtävä korvata sietämätöntä velvoitteiden laiminlyöntiä. Siksi äänestän tyhjää.
<SPEAKER ID="100" NAME="Jörg Leichtfried  " LANGUAGE="DE">
Kannatan äänestyksessä mietintöä uudesta mikrorahoitusjärjestelystä, jonka tarkoituksena on auttaa ihmisiä, jotka ovat vaarassa menettää työpaikkansa, perustamaan tai kehittämään mikroyrityksiä. Ne on määritelty yrityksiksi, joissa on alle kymmenen työntekijää ja joiden liikevaihto on enintään kaksi miljoonaa euroa. Tämä rahoitusmahdollisuus on käytettävissä aluksi neljäksi vuodeksi, alkaen 1. tammikuuta 2010.
<P>
Sen avulla ihmiset, jotka ovat kriisin takia menettäneet työpaikkansa tai joiden on vaikea saada yritykselleen luottoa, saavat mahdollisuuden hankkia lisäkoulutusta, säilyttää työpaikkansa ja mahdollisesti jopa luoda uusia työpaikkoja. Tämä auttaa piristämään taloutta ja tekemään kriisistä lopun.
<SPEAKER ID="101" NAME="Jean-Luc Mélenchon  " LANGUAGE="FR">
Emme äänestyksessä kannata ehdotusta Euroopan parlamentin ja neuvoston päätökseksi eurooppalaisen työllisyyttä ja sosiaalista osallisuutta koskevan mikrorahoitusjärjestelyn perustamisesta. Aikana, jolloin kovin monia EU:n kansalaisia on irtisanottu siksi, että kapitalismi on kriisissä ja että niiltä, jotka jatkuvasti tekevät voittoja heidän kustannuksellaan, puuttuu täysin solidaarisuus, Euroopan unionin on aika muuttaa liberaalia suhtautumistaan kohtaamiensa ongelmien ratkaisuun.
<P>
Tilanteessa, jolle on ominaista Euroopan unionin liberaalin dogmatismin luoma kyltymätön kaupallinen ruokahalu, tarvitaan politiikkaa, joka suojelee eurooppalaisia työntekijöitä eli niitä, jotka ovat luoneet sen vaurauden, jota heiltä ollaan voitontavoittelun nimissä viemässä. Tässäkin on kyse suurten voittojen ja pienten, mielivaltaisten almujen Euroopasta. Luvatut pikkusummat, niiden jakamista koskeva epäselvyys ja perustetun välineen takana oleva individualistinen logiikka ovat todiste tästä. Tämä ei ole missään yhteydessä yleisen edun Eurooppaan eikä yhteiskunnalliseen tasa-arvoon, jota kansalaisemme tarvitsevat.
<SPEAKER ID="102" NAME="Nuno Melo  " LANGUAGE="PT">
Kriisiaikoina, jolloin luottoja on niukasti ja niiden saanti vaikeaa, tällainen järjestely on välttämätön, sillä se auttaa tarjoamaan mikroluottoja pienille yrityksille ja työpaikkansa menettäneille ihmisille, jotka haluavat käynnistää uuden oman yrityksen. On vaikea päästä noihin tavoitteisiin ilman tällaista tukijärjestelyä. Lisäksi kriisitilanteessa pankeilta ei juuri heru ymmärrystä aloittavien yritysten luottotarpeille, minkä vuoksi useimmissa tapauksissa niiden on mahdotonta päästä alkuun. Kun näköpiirissä on vielä useiden miljoonien työpaikkojen menetys EU:n alueella, on tärkeää järjestää aloitteita, joiden avulla irtisanotut ihmiset saavat mahdollisuuden yrittää rakentaa itselleen uutta elinkeinoa. Samalla vältetään yhteiskunnallisten kriisien syntyä ja vähennetään jäsenvaltioiden menoja sosiaalisten tukitoimien osalta.
<SPEAKER ID="103" NAME="Andreas Mölzer  " LANGUAGE="DE">
Etupäässä brittiläisten ja amerikkalaisten keinottelijoiden aiheuttama finanssi- ja talouskriisi johtaa talouden laskusuhdanteen seurauksena nyt myös Euroopassa työttömyyden kasvuun. Uusi tilanne koskettaa erityisesti nuoria ihmisiä, joiden työttömyysriski on ollut jo ennestään suuri. Siksi on erityisen tärkeää antaa juuri heille mahdollisuus päästä työelämään tai palata sinne ja tasoittaa joillekin tietä yrittäjyyteen. Toivon, että uusi eurooppalainen työllisyyttä ja sosiaalista osallisuutta koskeva mikrorahoitusjärjestely Progress on heille siinä tuntuvana tukena.
<P>
Tällä uudella välineellä voimme reagoida myös yhä jatkuvaan luottokriisiin. Korkotukien ohella mikroyrityksiä perustavat henkilöt saavat tukea mentoroinnin, koulutuksen, valmennuksen ja valmiuksien kehittämisen muodossa. Tuen valiokunnan aloitetta korottaa mikrorahoitusjärjestelyn rahoitusta komission ehdotukseen nähden 50 prosenttia eli 150 miljoonaan euroon. Kun ajatellaan niitä valtavia summia, joita on käytetty pankkien pelastamiseen, ei ole syytä olla pikkumainen juuri niiden ihmisten kohdalla, joita tilanne koskettaa pahiten. Kaikista näistä syistä olen äänestänyt tämän mietinnön puolesta.
<SPEAKER ID="996" NAME="Wojciech Michał Olejniczak  " LANGUAGE="PL">
Euroopan komissio julkaisi 10. marraskuuta 2009 ehdotuksen Euroopan parlamentin ja neuvoston päätökseksi mikrorahoitusjärjestelyn perustamisesta. Se liittyy komission asiakirjaan "Euroopan talouden elvytyssuunnitelma" ja neuvoston painopistealueisiin, jotka ovat: työllisyyden säilyttäminen, työpaikkojen luominen ja liikkuvuuden edistäminen, taitojen kehittäminen ja työmarkkinoiden tarpeisiin vastaaminen sekä työmarkkinoille pääsyn parantaminen.
<P>
Mikrorahoitusjärjestelyn oletetaan antavan työttömille ja vaikeaan tilanteeseen joutuneille liike-elämän edustajien ryhmille paremmat mahdollisuudet saada rahoituspalveluja. Se koskee tiettyihin yhteiskuntaryhmiin kuuluvia henkilöitä, joilla ei ole kaupallisten pankkien vaatimaa luottokelpoisuutta mutta jotka haluaisivat käynnistää yrityksen. Tämäntyyppisen, EU:n rahoitukseen perustuvan tukijärjestelyn käyttöönotolla on erityinen merkitys tilanteessa, jossa lainaustoiminta on yleisesti vähentynyt ja myönnettyjen lainojen arvo on pudonnut.
<P>
Tilanne lainausalalla osoittaa, että rahoitus- ja talouskriisi on muuttumassa työttömyydeksi ja sosiaalikriisiksi. Työllisyyden ja sosiaaliasioiden valiokunnan mietintö sisältää merkittäviä muutoksia komission ehdotukseen. Siinä muun muassa vastustetaan tarvittavien varojen siirtoa Progress-ohjelmasta eurooppalaiseen mikrorahoitusjärjestelyyn. Esittelijä ehdottaa järjestelyä varten erillistä budjettikohtaa sekä järjestelyn budjettia korotettavaksi seuraavan neljän vuoden osalta 50 miljoonalla eurolla. Nämä näkökohdat huomioon ottaen tuen mietintöä.
<SPEAKER ID="104" NAME="Evelyn Regner  " LANGUAGE="DE">
Olen äänestänyt päätöslauselman puolesta, jotta mikrorahoitusjärjestely saadaan käyttöön, koska minusta on kaikkein tärkeintä, että tämä päätöslauselma hyväksytään nopeasti. Järjestely antaa heikommassa asemassa oleville väestöryhmille mahdollisuuden saada luottoa ja parantaa omaa tilannettaan. Vetoan kuitenkin neuvostoon, jotta varoja ei otettaisi Progress-ohjelmasta. On tärkeää, että tämän ohjelman rahoitus säilyy täysin. Nimenomaan kriisin aikana ei EU:n varoja saa siirtää muualle yhteiskunnan heikoimpien jäsenten kustannuksella.
<SPEAKER ID="995" NAME="Daciana Octavia Sârbu  " LANGUAGE="EN">
Olen iloinen, että Euroopan parlamentti on tänään hyväksynyt suunnitelman, joka takaa sen, että pienyritysten saatavilla on lisää lainoja. Tämä päätös mahdollistaa sen, että alueellisella ja kansallisella tasolla on seuraavan neljän vuoden aikana käytettävissä 100 miljoonaa euroa. Tämä on arvokas ja oikea-aikainen edistysaskel, joka tarjoaa uusia mahdollisuuksia monille maailmanlaajuisen taantuman vaikutuksista kärsiville ihmisille. Tänään esitetyillä toimilla tuetaan henkilöitä, jotka haluavat perustaa uuden yrityksen tai hankkia ammattikoulutusta, ja samalla laajennetaan sen osaamisen piiriä, jota kansalaiset voivat hyödyntää perustaessaan yrityksiä, jotka ovat Euroopan taloudelle elintärkeitä. Euroopan unionin politiikassa ja lainsäädännössä on nyt nähtävissä yhä enemmän pienten ja keskisuurten yritysten huomioonottamista. Olen tyytyväinen tähän uuteen kehitykseen ja erityisesti Euroopan parlamentin panokseen pienyritysten kehityksen edistämisessä taloudellisesti vaikeina aikoina.
<SPEAKER ID="994" NAME="Czesław Adam Siekierski  " LANGUAGE="PL">
Ohjelma käynnistettiin osallistumiseksi sosiaalisessa toimintaohjelmassa esitettyjen työllisyyttä, sosiaaliasioita ja yhtäläisiä mahdollisuuksia koskevien Euroopan unionin tavoitteiden toteuttamiseen. Tässä ohjelmassa käytettävissä olevien budjettivarojen oletetaan toimivan kannustimena muutosprosessiin ja nykyaikaistamiseen viidellä alalla: työllisyyden, yhteiskuntaan integroitumisen ja sosiaalisen suojelun, työolosuhteiden, syrjinnän torjumisen ja naisten ja miesten yhtäläisten mahdollisuuksien alalla.
<P>
Rahoitus- ja talouskriisi on parhaillaan muuttumassa sosiaalikriisiksi ja työllisyyskriisiksi. Työttömät ja epäedullisessa tilanteessa olevista sosiaaliryhmistä tulevat ihmiset tarvitsevat aktiivista tukea ja neuvoja, jos he haluavat tulla riippumattomiksi. Progress-ohjelma on tarkoitettu kaikkein riskialtteimmille ryhmille, ja siksi mielestäni jäsenvaltiot ja Euroopan unioni ovat vastuussa ohjelman tehokkaasta toteutuksesta. Unionin olisi myös kaikin tavoin pyrittävä laajentamaan uusille yhden hengen yrityksille ja mikroyritysten perustajille kohdennetun rahoitustuen ala koskemaan seurantaa, koulutusta - myös käytännön koulutusta - ja taitojen kehittämistä.
<P>
Progress-ohjelman oletetaan palvelevan mikroyritysten ja sosiaalitalouden kehittämistä. Nykyisessä talous- ja rahoitustilanteessa, jolle on ominaista lainojen saannin vaikeutuminen, Progress-ohjelma laajentaa kohdennetun rahoitustuen uusiin liike-elämän edustajiin. Päävastuu työllisyys- ja sosiaalipolitiikasta säilyy jäsenvaltioilla, mutta Euroopan unionin olisi oltava näiden muutosten alkuunpanija. On välttämätöntä luoda todellisia mahdollisuuksia työllistymiseen kaikille sekä parantaa työn laatua ja tuottavuutta.
<SPEAKER ID="105" NAME="Bart Staes  " LANGUAGE="NL">
Mikrorahoitus on kiinnostava väline, jolla tarjotaan työttömille tai työttömyysriskin alaisina oleville ihmisille ja myös sosiaalitalouden yrityksille kriisiaikoina taloudellista tukea. Äänestin tätä mietintöä vastaan, koska ei ole varmaa, että tähän välineeseen käytettäisiin uutta rahoitusta. On mahdollista, että siihen käytetään varoja olemassa olevasta ohjelmasta, Progress-ohjelmasta, joka käynnistettiin vuonna 2007 ja käsittää toimia, jotka koskevat köyhyyden vähentämistä, syrjinnän ehkäisemistä, sosiaalista osallisuutta, sukupuolten tasa-arvoa ja työllisyyttä. Ei ole hyvä strategia ottaa rahaa köyhyyden torjuntaan ohjelmista, joilla pyritään köyhyyden torjuntaan.
<P>
Erityisesti neuvosto hylkää erillisen budjetin. Jäsenvaltioilta puuttuu selvästi poliittinen rohkeus. Jotta ohjelma voi käynnistyä vuoden 2010 alussa, EU:n vuoden 2010 talousarviosta otetaan siihen 25 miljoonaa euroa. Parlamentin ja neuvoston kesken ei ole tällä hetkellä mitään sopimusta seuraavien kolmen vuoden (2011-2013) rahoituksesta. Eurooppa tarvitsee kestävää strategiaa eikä mitään yksittäisruisketta, jollainen tämä aloite on. Mikrorahoitusväline on vailla johdonmukaisuutta ja mitään pitkän aikavälin visiota. Lisäksi mikroluottoja voidaan myöntää jo Euroopan sosiaalirahastosta ja Euroopan globalisaatiorahastosta. Sanon siis painokkaasti "ei" tälle mietinnölle.
<SPEAKER ID="993" NAME="Derek Vaughan  " LANGUAGE="EN">
Tämä on suurenmoinen aloite, jonka ansiosta työpaikkansa menettäneiden tai sen menettämisen vaarassa olevien ihmisten on helpompi saada luottoa oman yrityksen käynnistämiseen. Eurooppalaisessa mikrorahoitusjärjestelyssä on varattu jopa 25 000 euroa henkilöille, jotka haluavat lainoja voidakseen aloittaa tai kasvattaa hyvin pieniä yrityksiä ja joiden ei ole ollut mahdollista saada luottoa perinteisiltä markkinoilta.
<P>
Olen tyytyväinen, että Euroopan parlamentti pystyi varmistamaan, että nämä rahat eivät tule Progress-ohjelmasta, joka on tarkoitettu haavoittuvassa asemassa oleville ihmisille, vaan varat saadaan käyttämällä ensimmäisen vuoden osalta vuoden 2010 talousarviovaroja. Vuoden 2010 alusta alkaen käytettävissä oleva 100 miljoonan euron rahapääoma on täsmälleen sellaista apua, jota pienyritykset näinä rahoituskriisin aikoina tarvitsevat, kun pankit ovat yhä haluttomia myöntämään luottoja. Tämä auttaa yrityksiä ympäri Walesin, ja olen pettynyt siihen, että kollegat UKIP:stä eivät voineet tukea tätä edistyksellistä aloitetta.
