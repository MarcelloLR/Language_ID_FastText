<CHAPTER ID="016">
Euroopan matkailutilastot (keskustelu) 
<SPEAKER ID="088" NAME="Puhemies">
(EL) Esityslistalla on seuraavana Brian Simpsonin liikenne- ja matkailuvaliokunnan puolesta laatima mietintö (Α7-0329/2010) Euroopan matkailutilastoista - C7-0085/2010 -.
<SPEAKER ID="089" NAME="Brian Simpson">
esittelijä. - (EN) Arvoisa puhemies, aivan ensiksi haluaisin kiittää varjoesittelijöitä heidän tekemästään työstä tämän melko teknisen mietinnön parissa. Komission ehdotus matkailutilastoista on antanut meille hyvän tilaisuuden tarkistaa nykyistä lainsäädäntöä Euroopan matkailutilastojen keräämisestä. Se on erityisen tärkeää juuri nyt, kun katseet kohdistuvat Euroopan matkailupolitiikkaa koskevan strategian kehittämiseen EU:n saatua uutta toimivaltaa kyseisellä alalla. Matkailutilastoja koskevien tietokantojen päivittäminen voi vuorostaan auttaa merkittävällä tavalla päätöksentekijöitä, koska siten luodaan hyvä pohja matkailupolitiikan täytäntöönpanolle.
<P>
Näistä syistä omaksuin parlamentin kannan laatimisessa ja varjoesittelijöiden tuella lähestymistavan, jonka mukaan on tuettava voimakkaasti tavoitetta parantaa alan tarjontaa koskevien tilastojen kattavuutta, merkityksellisyyttä ja vertailtavuutta. Siten tilastoja voitaisiin nykyaikaistaa niin, että ne vastaavat paremmin matkailualan uusia suuntauksia ja osoittavat esimerkiksi Internet-varausten ja lyhytkestoisten matkojen määrän kasvun. Olemme kaikki yhtä mieltä siitä, että parantamalla EU:n matkailualan kilpailukykyä voidaan houkutella matkailijoita tulevaisuudessakin Eurooppaan. Näin ollen on tärkeää, että keräämämme tilastot kehittyvät samaan tahtiin alalla tapahtuvien muutosten kanssa, jotta voidaan tunnistaa alalla vallitsevat ja mahdolliset tulevat suuntaukset sekä seurata tarjontaa ja kysyntää. Tällä tavalla kerätyt tilastotiedot voivat olla hyödyllinen keino tukea päättäjiä matkailun alalla.
<P>
Yhtäältä on tärkeää varmistaa, että päivitetyt tiedot ovat mahdollisimman kattavia ja antavat hyvän yleiskatsauksen matkailuun eri puolilla Eurooppaa. Toisaalta on kuitenkin pidettävä mielessä, että vastaajille koituva taakka on pidettävä mahdollisimman pienenä. Tästä syystä olin hyvin halukas näkemään lopullisen sopimuksen päiväkäyntejä koskevan uuden tiedon keruusta, sillä päiväkäynnit muodostavat suuren osan matkailutoiminnasta.
<P>
Parlamentti vaati myös, että asetus kattaisi sellaiset tiedonkeruun osa-alueet, joita ei tähän asti ole pidetty matkailutilastojen kannalta tärkeinä mutta jotka meidän näkemyksemme mukaan pitäisi ottaa mukaan. Siten tunnustettaisiin osaltaan matkailun merkitys yhteiskunnan, talouden ja ympäristön näkökulmasta. Minun mielestäni työllisyyttä ja taloudellisia kustannuksia - niin kutsuttua matkailun satelliittitilinpitoa - koskevien tietojen kerääminen oli erityisen tärkeää, joten vaadimme kuuluvasti sisällyttämään sen asetukseen.
<P>
Neuvoston kanssa saavutettu lopullinen sopimus pitääkin nyt sisällään säännöksen pilottitutkimusten toteuttamisesta, jotta jäsenvaltiot voivat osoittaa matkailun vaikutukset talouteen ja työllisyyteen. Toivon tämän edistävän sitä, että matkailuteollisuuden todellinen koko ja arvo ymmärretään paremmin. Lopulliseen sopimukseen on sisällytetty myös sellaisten pilottitutkimusten toteuttaminen, jotka osoittavat matkailun ympäristövaikutukset. Tämä on hyvin mielenkiintoinen aihealue ottaen huomioon tarpeen edistää kestävää matkailua.
<P>
Ainut todellinen kiistakohta neuvoston kanssa oli liikuntarajoitteisten pääsyä majoitukseen koskevien tietojen sisällyttäminen asetukseen. Nekin saatiin otettua mukaan, mikä on tärkeä saavutus. Parlamentti toimi todella itsepintaisesti tässä asiassa, ja lopulta neuvosto antoi periksi ja hyväksyi sen, että kyseiset tiedot kerätään osana majoituslaitoksista kerättäviä perustietoja.
<P>
Edellä mainittujen asioiden lisäksi pääsimme sopimukseen komissiolle siirretyn toimivallan rajoittamisesta - olin tästä asiasta jossain määrin huolissani. Olen siis erittäin tyytyväinen siihen, että neuvoston kanssa päästiin sopimukseen ensimmäisessä käsittelyssä. Toivottavasti parlamentti antaa vahvan tukensa tälle sopimuksella keskiviikkona toimitettavassa äänestyksessä.
<SPEAKER ID="090" NAME="Cecilia Malmström">
komission jäsen. - (EN) Arvoisa puhemies, näinä tiukan taloudenpidon aikoina myös komissio pyrkii järkeistämään toimintaansa.
<P>
Esittelijä Brian Simpson totesi, että tämä on tekninen mietintö. Sitä se tosiaan on, mutta se on myös tärkeä mietintö. Komission ehdotuksen tavoitteena oli päivittää ja optimoida unionin nykyistä lainsäädäntöä Euroopan matkailutilastoista. Niin matkailutilastojen laatijat kuin käyttäjätkin ovat vaatineet sitä. Perimmäisenä tavoitteena on siis tuottaa kuukausittain ja vuosittain Euroopan laajuisia tilastoja matkailualan tarjonnasta ja kysynnästä yhteistä kehystä hyödyntämällä.
<P>
Ehdotus on todella tasapainoinen, jos katsotaan tarvittavien tietojen määrää sekä vastaajille ja ylläpitäjille koituvaa taakkaa. Tasapainon varmistamiseksi ehdotus sallii sen, että joidenkin tietojen kerääminen on vapaaehtoista tai niitä voidaan kerätä vain joka kolmas vuosi, että tiettyjen säännösten voimaantuloa siirretään myöhempään vaiheeseen ja että kaikkein pienimmät yritykset jätetään asetuksen soveltamisalan ulkopuolelle.
<P>
Kuten esittelijä mainitsi, 12. tammikuuta 2011 pidetyn epävirallisen kolmikantakokouksen ja sitä seuraavien keskustelujen tuloksena parlamentti ja neuvosto pääsivät sopimukseen kompromissitekstistä. Neuvosto esimerkiksi hyväksyi parlamentin esittämän lisävaatimuksen siitä, että asetukseen sisällytettäisiin tiedot liikuntarajoitteisten henkilöiden pääsystä majoitukseen.
<P>
Komissio voi hyväksyä kaikki mietinnössä sekä kompromissitekstissä esitetyt tarkistukset. Nän ollen haluaisin kiittää Brian Simpsonia sekä varjoesittelijöitä ja liikenne- ja matkailuvaliokunnan jäseniä rakentavasta työstä ehdotuksen parissa. Kaikki kolme toimielintä tekivät keskenään hedelmällistä yhteistyötä, ja olemmekin nyt mielestäni saavuttaneet tavoitteemme: yhteisen kehyksen luominen Euroopan matkailutilastojen järjestelmällistä kehittämistä, laatimista ja levittämistä varten.
<SPEAKER ID="091" NAME="Carlo Fidanza" LANGUAGE="IT">
Arvoisa puhemies, hyvä komission jäsen, hyvät kuulijat, aloitan kiittämällä esittelijää sitoutuneisuudesta ja poliittisesta ytimekkyydestä.
<P>
Euroopan kansanpuolueen (kristillisdemokraatit) ryhmä tukee täydestä sydämestä neuvoston kanssa saavutettua kompromissia. Tällä asetuksella korvataan vuonna 1995 voimaan tullut teksti, joka ei vastaa enää tämän päivän tilannetta tietyissä avainkysymyksissä. Niitä ovat muun muassa uudet tarpeet ja uudet käyttötavat, kuten tarve saada tietoa aiempaa nopeammin ja vertailla sitä aiempaa helpommin, sekä tilastojen yksityiskohtaisuus.
<P>
Lopullinen teksti sisältää kaikki ne ensisijaiset poliittiset tavoitteet, joita PPE ajoi neuvotteluissa. Tavoitteista mainittakoon niiden asetuksen osien parempi määrittäminen, joita voidaan muuttaa siirretyn säädösvallan nojalla, sekä päiväkäynti-käsitteen määritelmän lisääminen, mikä on edellytys yhden päivän matkoja tekevien - ja samalla myös kokousmatkustamisen - huomioimiselle tilastotiedoissa. Lisäksi tekstissä on määritetty paremmin se, mitä tietoja kerätään; mukana on muun muassa tiedot kauttamatkustavien henkilöiden ruoka- ja juomakuluista baareissa ja ravintoloissa. Kyse on merkittävästä matkailualan osa-alueesta, jota koskevan kohdan neuvosto hyväksyi - tietojen kerääminen on tosin vapaaehtoista. Mukana ovat myös tiedot liikuntarajoitteisten henkilöiden pääsystä majoitukseen. Esittelijä totesi jo aivan oikein, että kyse on parlamentin neuvotteluvaltuuskunnalle keskeisestä asiakohdasta.
<P>
Lopuksi totean, että tämä asetus on tärkeä osa uutta unionin matkailustrategiaa, jota kaikki unionin toimielimet käsittelevät parhaillaan. Näin saadaan käyttöön päivitetty säädöskehys, joka seurailee markkinoiden kehitystä ja mahdollistaa selkeämmän ja johdonmukaisemman lähestymistavan matkailua koskevien tietojen keräämisessä. Se varmistaa myös alan tehokkaamman valvonnan, minkä ansiosta kuluttajien tarpeet voidaan ymmärtää paremmin.
<P>
Haluan vielä kerran kiittää Brian Simpsonia sekä komissiota aloitteesta ja neuvostoa erinomaisesta sovittelusta.
<SPEAKER ID="092" NAME="Silvia-Adriana Ţicău" LANGUAGE="RO">
Arvoisa puhemies, haluaisin onnitella kollegaani Brian Simpsonia hänen laatimastaan mietinnöstä, joka koskee EU:n asetusta yhteisen kehyksen luomisesta Euroopan matkailutilastojen kehittämistä, tuottamista ja levittämistä varten. Jäsenvaltioiden tehtävänä on kerätä, koota, käsitellä ja toimittaa eteenpäin yhdenmukaisia eurooppalaisia tilastoja matkailualan kysynnästä ja tarjonnasta. Suurin osa matkailualalla toimivista yrityksistä on pieniä tai keskisuuria yrityksiä. Niiden strateginen merkitys ei rajoitu pelkästään taloudelliseen arvoon, vaan meidän on tunnustettava myös niiden huomattavat mahdollisuudet luoda uusia työpaikkoja.
<P>
Eurostatin vuoden 2007 tietojen mukaan joka kolmannella eurooppalaisella perheellä ei ollut varaa yhden viikon lomamatkaan vuodessa. Talouskriisi on lisännyt köyhyysuhan alla elävien eurooppalaisten määrää. Näin ollen jopa aiempaa harvemmalla on varaa viikon lomamatkaan joka vuosi. Siksi matkailutilastot ovat mielestäni tarpeellisia sekä oleellisia myös kyseisen alan sosiaalisten näkökohtien arvioimiseksi. Sosiaalinen matkailu lisää eurooppalaisten matkailijoiden määrää ja lieventää vaikutuksia, jotka liittyvät matkailun kausiluontoisuuteen. Se vahvistaa myös käsitystä unionin kansalaisuudesta sekä tukee alueellista kehitystä. Sosiaalista matkailua koskevien tilastojen ansiosta komissio ja jäsenvaltiot voisivat määrittää yhteiskunnan eri väestöryhmien erityistarpeet ja laatia niitä varten sopivia ohjelmia.
<P>
Kootessaan asetuksessa säädettyjä eurooppalaisia tilastoja kansallisten viranomaisten pitäisi myös toimittaa tietoa siitä, minkä verran kukin jäsenvaltio käyttää varoja matkailun tukemiseen. Tämä koskee erityisesti EU:lta saatuja varoja.
<P>
Lopuksi totean, että Euroopan matkailutilastojen pitäisi sisältää tietoa myös alalla työskentelevien henkilöiden määrästä, työpaikkojen kausiluontoisuudesta, työntekijöiden ammatillisesta koulutuksesta ja pätevyydestä sekä nykyisistä työehdoista ja -oloista. Matkailualan laatua ei voida parantaa huippuunsa ilman koulutettua työvoimaa.
<SPEAKER ID="093" NAME="Giommaria Uggias" LANGUAGE="IT">
Arvoisa puhemies, hyvät kuulijat, aivan ensiksi haluaisin onnitella valiokunnan puheenjohtajaa Brian Simpsonia sekä valiokunnan työn että asetusta koskevan työn johtamisesta. Erityisesti onnittelen häntä työn saattamisesta päätökseen - ainakin toivon näin olevan, koska Euroopan liberaalidemokraattien ryhmä (ALDE) äänestää tämän puolesta - ja asetuksen hyväksymisestä ensimmäisessä käsittelyssä, minkä ansiosta asetus saadaan onnistuneesti valmiiksi.
<P>
Tässä asiassa on ollut tavoitteena asetuksen tarkistaminen. Kyseisellä asetuksella luodaan yhteinen kehys matkailutilastojen keruuta varten kaikissa keruun vaiheissa tietojen keruusta tilastojen muokkaamiseen, käsittelyyn ja toimittamiseen eteenpäin. Sen ansiosta saadaan parasta mahdollista tietoa matkailuun kytkeytyvästä rahoitusmaailmasta.
<P>
Arvoisa puhemies, on selvää, että tätä direktiiviä edeltävän, vuonna 1995 voimaan tulleen direktiivin jälkeen matkailuala on kasvanut merkittävästi. Meidän on tunnustettava erityisesti myös matkailualan taloudelliseen järjestelmään liittyvät mahtavat näkymät, jotka edistävät lähitulevaisuudessa koko Euroopan taloutta.
<P>
Toimin tässä mietinnössä ALDE-ryhmän varjoesittelijänä, ja kuten jo totesin, aiomme äänestää mietinnön puolesta. Uskon Brian Simpsonin mietinnön saavan erityistä kannatusta matkailun satelliittitilinpitoa koskevan käsitteen osalta. Kyse on pilottihankkeista, joiden yhteydessä voidaan arvioida taloudelliset vaikutukset talouden eri osa-alueisiin. Kyse on toisin sanoen näkökohdista, jotka liittyvät päiväkäynteihin, viiden vuoden välein laadittaviin arviointikertomuksiin ja itse tarpeeseen laatia viiden vuoden välein kertomuksia tilastojen tehokkuuden arvioimiseksi.
<P>
Lopuksi totean, että tämä on osa uutta vastuuta, jonka Lissabonin sopimus toi tullessaan. Mielestäni parlamentti alkoi tätä asiaa käsitellessään hoitaa tehtäväänsä tehokkaasti, ja teemme varmasti samoin myös seuraavan parlamentin käsittelyyn tulevan asian yhteydessä.
<SPEAKER ID="094" NAME="Nikolaos Salavrakos" LANGUAGE="EL">
Arvoisa puhemies, on tunnettu tosiasia, että Euroopan unioni on suosituin matkailukohde maailmassa. Matkailun osuus EU:n BKT:stä on neljä prosenttia, alalla toimii kaksi miljoonaa yritystä ja se tarjoaa noin kahdeksan miljoonaa työpaikkaa.
<P>
Brian Simpsonin mietintö komission ehdotuksesta direktiiviksi Euroopan matkailutilastoja koskevan säädöskehyksen tarkistamiseksi on jo sellaisenaan tärkeä. Se on myös laadittu matkailualan tulevaisuuden kannalta ratkaisevalla hetkellä ottaen huomioon uhkan, jonka talouskriisi ja Välimeren alueella hiljattain nähdyt sotilaalliset toimet aiheuttavat matkailulle. Samalla se luo myös mahdollisuuden ohjata matkailijoita Euroopan turvallisiin kohteisiin.
<P>
Pyydämme komissiota sisällyttämään tilastojen kokoamisen ohella mukaan kaikki matkailuun kohdistuvat toimenpiteet sekä lukuisat matkailuun liittyvät muut toimialat, jotta voimme todella parantaa matkailun tulosta. Kreikalle matkailu on talouden tukipilari. Sen osuus BKT:stä on seitsemän prosenttia ja alalla on 700 000 työpaikkaa.
<SPEAKER ID="095" NAME="Jim Higgins" AFFILIATION="PPE">
(EN) Arvoisa puhemies, jotta voisimme tehdä kestäviä päätöksiä millä tahansa alalla, meillä on oltava käytössämme mahdollisimman paljon tietoa ja tilastoja. Meidän on myös varmistettava, että alueet käyttävät rahaa tuotteeseen, jolla on todella suuret mahdollisuudet kehittyä.
<P>
Olen tyytyväinen tähän mietintöön. Tilastot ovat ehdottoman tärkeitä. Tilastoista ei kuitenkaan ole hyötyä, jos niitä ei voi vertailla keskenään. Brian Simpsonin laatimassa mietinnössä pyritäänkin merkittävällä tavalla varmistamaan, että nyt ja jatkossa kerättävät tiedot ovat helposti saatavilla ja että niitä voi helposti hyödyntää matkailualan itsensä hyväksi.
<P>
Olen tyytyväinen Brian Simpsonin tekemään työhön, ja kuten hän totesi, valiokunta tuki hänen mietintöään yksimielisesti. Suuri osa valiokunnan jäseniä on myös paikalla tänään. Yhdyn myös Brian Simpsonin huoleen säädösvallan nojalla annettujen säädösten määrästä komission ehdotuksessa. Minun mielestäni olisi parempi, että tämän säädöskehyksen perusosiin tehtävistä muutoksista päätettäisiin tavanomaisessa lainsäätämisjärjestyksessä. Me Euroopan parlamentin jäsenet tulemme eri jäsenvaltioista, olemme ajan hermolla, tunnemme omien maidemme tilanteen tarkalleen ja sanoisin myös - osoittamatta mitenkään epäkunnioitusta komissiota kohtaan - että juuri me tunnemme parhaiten tämän tuotteen ja tiedämme sen potentiaalin.
<P>
Vuoteen 2004 saakka aluekehitys, liikenne ja matkailu olivat kaikki yhden otsakkeen alla. Vuonna 2004 kyseiset aihealueet jaettiin kahden valiokunnan kesken, joten nyt liikenne- ja matkailuasioita käsitellään omassa valiokunnassaan ja aluekehitysasioita omassaan.
<P>
Liikenteen ja matkailun osalta voidaan sanoa, että matkailu on edelleen kuin Tuhkimo, joka ei ole saanut ansaitsemaansa huomiota. Matkailun mahdollisuudet ovat valtavat; kyseisestä alasta voi kehittyä vielä merkittävämpi kuin mitä nyt ajattelemme. Eräs kollegamme mainitsi sen osuuden olevan neljä prosenttia BKT:stä. Jos kuitenkin katsotte tarkemmin, huomaatte, että Eurooppa on maailman suosituin matkakohde. Sen osuus koko maailman matkustajista oli 40 prosenttia vuonna 2008. Matkailu tarjoaa 9,7 miljoonaa työpaikkaa joka päivä.
<P>
Puhumme siis monen erilaisen maan ja kulttuurin muodostamasta mosaiikista, jonka kehitysmahdollisuudet ovat valtavat. Olemme vasta kastaneet varpaamme veteen. Olemme vasta hipaisseet alan tarjoamia mahdollisuuksia ja meidän on mentävä eteenpäin. Ja ennen kaikkea: jos haluamme kehittää ja edistää matkailua, tarvitsemme sellaisia mietintöjä kuin Brian Simpsonin laatima mietintö ja meidän täytyy tehdä töitä tämän asian eteen.
<SPEAKER ID="096" NAME="Inés Ayala Sender" AFFILIATION="S&amp;D">
(ES) Arvoisa puhemies, haluaisin onnitella lämpimästi esittelijä Brian Simpsonia sopimuksesta, jonka hän on saanut aikaiseksi niin teknisellä alalla kuin matkailutilastot. Hän taisteli sen edestä kaikin mahdollisin tavoin.
<P>
Arvoisa puhemies, puhumme alasta, jolla toimii yli kaksi miljoonaa yritystä. Niistä suuri osa on tietenkin pieniä ja keskisuuria yrityksiä, joissa on lähes 10 miljoonaa työpaikkaa. Kyse on hyvin työvoimavaltaisesta alasta, jolla inhimilliset resurssit ja niiden laatu ovat keskeisiä seikkoja. Lisäksi alan osuus Euroopan unionin bruttokansantuotteesta on viisi prosenttia.
<P>
Puhumme todellakin yhdestä Euroopan talouden kannalta merkittävimmistä aloista ottaen huomioon, että Euroopan unioni on maailman suosituin matkailukohde. Lyhyesti sanottuna unioni pitää hallussaan johtoasemaa alalla, joka on tähän asti jätetty liiaksi markkinaheilahtelujen ja vallitsevien olosuhteiden armoille. Tämä on johtanut pahaan eriarvoisuuteen ja haaskuuseen.
<P>
Lissabonin sopimus antaa vihdoin tarvitsemamme oikeusperustan Euroopan unionin uutta matkailupolitiikkaa varten. Euroopan parlamentti on vaatinut tätä erilaisten pilotti- ja valmisteluhankkeiden yhteydessä.
<P>
Komission viime vuonna antamassa tiedonannossa määritetään uudet tavoitteet kyseistä toimivaltaa varten. Siinä tuodaan esiin myös tarve vahvistaa matkailualaa sovittamalla toimia paremmin yhteen sekä täydentämällä jäsenvaltioiden toimia ja päinvastoin.
<P>
Tiedonannossa todetaan, että tämä edellyttää parempaa, vertailtavissa olevaa, tyhjentävää, ajantasaista sekä luotettavaa tietoa. Juuri tätä varten Brian Simpsonin mietinnössä määritetään uudet suuntaviivat ja vaatimukset. Mietinnössä laajennetaan kriteerejä matkailun merkittävän monimuotoisuuden luonnehtimiseksi, eli mukaan on otettu lomamatkailun ohella muun muassa sosiaalinen matkailu. Mietinnössä korostetaan myös tarvetta lisätä liikuntarajoitteisten henkilöiden pääsyä majoitukseen koskevien kysymysten näkyvyyttä, käsitellään ympäristönäkökohtia sekä avataan mahdollisuuksia huomioida matkailun satelliittitilinpito, jotta alan taloudellisesta tilanteesta saataisiin huomattavasti luotettavampi kuva. Mietinnössä yhdistellään myös uusia näkökohtia ja kriteerejä, kuten lyhyet päiväkäynnit ja ravintoloiden myyntiä koskevat tiedot, jotka ovat erittäin tärkeitä sellaisten matkailuun keskittyvien maiden kannalta kuin vaikkapa Espanja.
<P>
Kaikkien noiden uusien tietojen avulla voidaan ymmärtää paremmin alaa, joka luo suuria määriä kovasti tarvitsemiamme työpaikkoja. Uusien tilastojen avulla voimme paremmin nykyaikaistaa matkailualaa sekä vastata tuleviin haasteisiin tällä alalla, jonka pitää luoda perusta monelle Eurooppa 2020 -strategiaan kuuluvalle tavoitteelle. Niistä tärkein on laadukkaiden työpaikkojen tehokas luominen.
<SPEAKER ID="097" NAME="Puhemies">
(HU) Kiitos oikein paljon. Seuraavaksi annan puheenvuoron Gesine Meissnerille. Saatte minuutin puheaikaa.
<SPEAKER ID="098" NAME="Gesine Meissner" AFFILIATION="ALDE">
(DE) Arvoisa puhemies, haluaisin aivan ensiksi esittää vilpittömät kiitokseni Brian Simpsonille. Liikenne- ja matkailuvaliokunnan jäsenet tietävät, että kun puheenjohtajamme laatii mietinnön, meillä ei ole oikeastaan mitään sanottavaa sitä vastaan. Hän ottaa aina lukuisia asioita huomioon, emmekä voi sanoa muuta kuin: erinomaista, Brian, voimme tukea tätä.
<P>
Kuten monet ovat jo todenneet, tässä on kyse teknisestä mietinnöstä. Se kuulostaa kovin tylsältä. Minun mielestäni tämä mietintö ei ole ollenkaan tylsä. Vaikka kyse on teknisestä mietinnöstä, se koskee matkailua, johon liittyy hyvin tärkeitä taloudellisia tavoitteita unionissa. Kuten täällä on jo mainittu, maailman kaikista matkailijoista 40 prosenttia matkustaa Eurooppaan. Eurooppa on siis tärkeä matkailualue, joten on ratkaisevan tärkeää tietää, miksi ihmiset matkustavat tänne.
<P>
Lissabonin sopimus antoi meille uutta toimivaltaa alalla, joten jos haluamme nyt sen mukaisesti luoda uuden unionin kehyksen, meidän on tunnettava tiedot ja kyettävä vaihtamaan niitä yhdenmukaisella tavalla. Se on tämän mietinnön tavoitteena, ja mietinnössä tuodaan esiin myös uusia kehityssuuntia, kuten päiväkäynnit ja pyörämatkailu. Haluamme myös ottaa huomioon teollisuusperintömme. Kaikki nämä seikat on otettava huomioon tulevaisuudessa, jotta osaisimme todella asettaa tavoitteemme oikein. Kiitos siis oikein paljon! Tämä on hyvä mietintö, ja uskon voivamme tukea sitä.
<SPEAKER ID="099" NAME="Georges Bach" AFFILIATION="PPE">
(FR) Arvoisa puhemies, hyvä komission jäsen, olemme varmaankin kaikki samaa mieltä matkailun merkityksestä. Sillä on erittäin suurta merkitystä niin unionin kansalaisille kuin pienille ja keskisuurille yrityksille.
<P>
Tilastotiedot ovat ratkaisevan tärkeitä. Vain luomalla luotettavan ja kattavan tietokannan voimme tehdä politiikkaa, joka auttaa matkailualaa hyödyntämään kaikki mahdollisuutensa. Onnittelen esittelijää hänen tekemästään työstä, ja kollegani Carlo Fidanza esitteli juuri Euroopan kansanpuolueen (kristillisdemokraatit) ryhmän kannan.
<P>
Omasta puolestani haluaisin vain tuoda esiin kolme yleisluontoista huomiota: Ensinnäkin meidän täytyy mielestäni käyttää kunnolla poliittiset työkalut, joita Lissabonin sopimus antaa, ja luoda lisäarvoa jäsenvaltioille.
<P>
Toinen huomioni on, että EU:n rahavarat ovat nyt ja jatkossa yhä suuremman paineen alla. Siksi on hyvin tärkeää vertailla eri jäsenvaltioiden tuloksia ja valita käytännöistä parhaat sekä saavuttaa sellainen yhdenmukaistamisen taso, joka hyödyttää kaikkia.
<P>
Kolmas ja viimeinen huomioni on, että meidän on kehitettävä matkailun satelliittitilinpitoa, jota Kanadassa on sovellettu jo vuosia. Sen ansiosta voisimme määrittää vieläkin tehokkaammin alan vaikutukset talouteen, työpaikkoihin, ympäristöön ja niin edelleen. Siten voisimme ratkaista lukuisia ongelmia kaikilla matkailua sivuavilla politiikan aloilla.
<SPEAKER ID="100" NAME="Rareş-Lucian Niculescu" AFFILIATION="PPE">
(RO) Arvoisa puhemies, mielestäni on valitettavaa, ettei maaseutu- ja maatilamatkailusta ole saatavissa minkäänlaista virallista tietoa, vaan kaikki saatavilla olevat tiedot ovat arvioita. Näin ollen panen tyytyväisenä merkille Euroopan komission suunnittelemat toimet, joilla pyritään lisäämään sosio-ekonomista tietoa matkailusta. Haluan korostaa myös komission ehdottaman tieto- ja viestintäteknologiaa sekä matkailua käsittelevän foorumin merkitystä. Olen kuitenkin sitä mieltä, että toimia on lisättävä, jotta maaseutualueille saataisiin toimitettua ajanmukainen IT-infrastruktuuri, esimerkiksi laajakaista.
<P>
Maaseutumatkailun ja maatilamatkailun alalla toimii yli 500 000 majoituslaitosta, joiden vuodekapasiteetti on yli kuusi miljoonaa. Molempien alojen vuotuinen kasvu on ollut keskimäärin 10-15 prosenttia viime vuosina, joten ne ovat parantaneet merkittävästi elämänlaatua maaseutualueilla ja tukeneet osaltaan maaseututalouden eriyttämistä.
<SPEAKER ID="101" NAME="Jörg Leichtfried" AFFILIATION="S&amp;D">
(EN) Arvoisa puhemies, kunnioituksesta esittelijää kokeilen onneani puhumalla englantia. Toivottavasti englantini on tarpeeksi hyvää.
<P>
Matkailusta puhuttaessa on hyvin tärkeää tunnustaa, miten merkittävä taloudellinen tekijä matkailu on jo nyt Euroopan unionissa. Se on merkittävä tekijä myös ajatellen työelämää - erityisesti pienten ja keskisuurten yritysten osalta, jotka toimivat paljon matkailun alalla.
<P>
Meidän on tunnustettava myös se, ettei matkailuun liity vain myönteisiä arvoja, vaan se aiheuttaa myös ongelmia. Ongelmat liittyvät liikenteeseen, ylikansoitettuihin uimarantoihin ja niin edelleen. Näiden ongelmien ratkaisemiseksi tarvitsemme hyviä tilastoja ja kunnollista tietoa. Tämä mietintö auttaa meitä siinä. Tämä on erittäin hyvä mietintö, jota kaikkien pitäisi tukea.
<SPEAKER ID="102" NAME="Inés Ayala Sender" AFFILIATION="S&amp;D">
(ES) Arvoisa puhemies, halusin vain esittää hienoisen vastalauseen siihen, mitä Jörg Leichtfried totesi, ruokkiakseni keskustelua hieman.
<P>
Ymmärrän Jörg Leichtfriedia, kun hän sanoo matkailun aiheuttavan liikenneongelmia. Minun mielestäni liikenne kuitenkin lisää ja edistää matkailua, mikä meidän on pidettävä mielessä nyt, kun olemme juuri tarkistamassa Euroopan laajuisia liikenneverkkoja. On nimittäin olemassa todisteita siitä, että matkailun alalla keskeinen tekijä on parempi ja jouhevammin kulkeva liikenne, jonka kapasiteetti on suurempi ja mutta ympäristövaikutukset pienemmät.
<P>
Näin ollen toivon, että tulevaisuudessa Euroopan laajuisten verkkojen rahoittaminen ja siitä saatavat tiedot auttavat osaltaan lisäämään matkailualan kapasiteettia Euroopassa.
<SPEAKER ID="103" NAME="Andreas Mölzer" AFFILIATION="NI">
(DE) Arvoisa puhemies, olisi hienoa, jos kysymyksiin jonkin matkailukohteen suosion syistä - eli siitä, miksi joku on kohde on kysytty, kun samanaikaisesti matkailijoiden määrä laskee muissa kohteissa - voitaisiin vastata tilastotietoihin tukeutuen. Tuskin tämä toive kuitenkaan toteutuu. Liian monet epävarmuustekijät, kuten erityiset sääolosuhteet, tekevät matkailualaa koskevista ennusteista arpapeliä.
<P>
Ei edes ole mahdollista sanoa varmuudella, lisääkö uusien lentoreittien avaaminen yöpymisiä vai onko asia päinvastoin niin, että uusia lentoreittejä avataan, koska matkustajien taholta tuleva kysyntä kasvaa. Matkailua koskevien tietojen rajallinen saatavuus ja vertailtavuus on ongelmallista myös kaupunkisuunnittelun kannalta. Ja jos matkailijoiden määrä on mahdollisesti kasvamassa, on tärkeää järjestää asiat niin, ettei se aiheuta kielteisiä seurauksia paikallisväestölle.
<P>
Joustavat työajat ja turvallisuus vaikuttavat matkailuun yhtä paljon kuin yhteiskunnalliset muutokset. Ratkaisevia tekijöitä ovat viime kädessä luultavasti kuitenkin maailman talous ja mahdollisesti myös öljyn hinta. Jopa parhaat Euroopan matkailutilastot voivat vähän tälle asialle.
<SPEAKER ID="104" NAME="Elena Băsescu" AFFILIATION="PPE">
(RO) Arvoisa puhemies, Brian Simpsonin mietintö on tärkeä virstanpylväs Euroopan matkailutilastoja koskevan kehyksen kannalta. Ottaen huomioon matkailun valtavat mahdollisuudet matkailu edistää työllisyyttä ja talouskasvua. Tietojen käsittelyn tehokkuutta ja tilastojen vertailtavuutta on parannettava.
<P>
Pärjätäkseen matkailualan kansainvälisessä kilpailussa Romania on luonut itselleen ammattimaisen strategian, jonka ansiosta Romania voi erottua maailman muista matkailukohteista. Strategia perustuu Romanian brändiin maana. Hyödynnämme tätä ajatusta esitelläksemme mahdollisille matkailijoille romanialaisten perinteiden aitouden ja maamme upeat maisemat.
<P>
Haluan korostaa, että matkailua kehittämällä voitaisiin myös vähentää alueiden välistä eriarvoisuutta Kaakkois-Euroopassa. Näin ollen on painotettava monimuotoisuutta.
<SPEAKER ID="105" NAME="Janusz Władysław Zemke" AFFILIATION="S&amp;D">
(PL) Arvoisa puhemies, haluaisin todeta, että Euroopan parlamentti käsittelee valitettavan harvoin matkailuun liittyviä kysymyksiä. Tutkittaessa asiaa tarkemmin käy ilmi, että liikenne- ja matkailuvaliokunnan työskentelyajasta 95 prosenttia kuluu liikenneasioiden parissa, kun matkailua koskevien asioiden käsittelyyn käytetään viisi prosenttia ajasta. Vaikka tuen täydestä sydämestäni Brian Simpsonin mietintöä, minulla on yksi pyyntö: jos haluamme puhua tilastoista, on hyvin tärkeää verrata sellaisia asioita, jotka ovat verrattavissa. Seuraavaksi meidän pitäisi hyväksyä standardit yksittäisille aloille, kuten hotelleille. On määritettävä hyvin selkeästi, onko hotellilla kaksi, kolme vai neljä tähteä.
<SPEAKER ID="106" NAME="Cecilia Malmström">
komission jäsen. - (EN) Arvoisa puhemies, haluan sanoa Brian Simpsonille, että suuri puhujamäärä näin teknisestä mietinnöstä osoittaa, miten tärkeää työtä hän on tehnyt ja miten tärkeästä asiasta on kyse.
<P>
Vaikka asia on tekninen, meidän oli ehdottomasti tarkistettava tätä erittäin tärkeää asetusta. Nyt on mahdollista myös luoda vankka ja analyyttinen kehys, jonka avulla voimme tehdä tietoisia poliittisia päätöksiä kaikista tänään mainituista ja monista muista matkailun osa-alueista. Matkailuala kehittyy, joten meidän täytyy luonnollisesti pysyä perässä myös tilastoissa.
<P>
Kaikki kolme toimielintä ovat laatineet yhdessä ehdotuksen, joka tasapainottaa yhtäältä tarvetta saada tietoa ja toisaalta tarvetta huomioida vastaajille koituva taakka. Haluaisin onnitella Brian Simpsonia mietinnöstä ja parlamenttia tästä keskustelusta.
<SPEAKER ID="107" NAME="Brian Simpson">
esittelijä. - (EN) Arvoisa puhemies, kuuntelin mielenkiinnolla, mitä sanottavaa kollegoilla oli. Haluan reagoida erityisesti huomioon, jonka mukaan sekä liikenne- että matkailuasioista vastaavan valiokunnan työstä vain viisi prosenttia koskee matkailua. Väite pitää osittain paikkansa, mutta tämä ei johdu siitä, ettei parlamentti haluaisi tehdä enemmän työtä matkailun alalla. Tämä johtuu siitä, etteivät neuvosto ja jäsenvaltiot anna parlamentin tehdä enempää matkailun alalla. Jos siis jollakulla on syytä hävetä tässä asiassa, se on vain ja ainoastaan neuvosto.
<P>
Tässä mietinnössä luodaan puitteet, joiden ansiosta saamme sellaista tietoa, joka auttaa alalla toimivia - niitä, jotka tekevät käytännön työtä tällä alalla - suunnittelemaan ja kehittämään matkailutuotettamme Euroopan unionissa. Euroopan matkailumahdollisuudet ovat hyvin monimuotoisia; on kauniita luonnonalueita, aurinkorantoja sekä rikas teollisuus- ja kulttuuriperintö. Kollegat tietävät, miten tärkeä asia teollisuusperintö on minulle.
<P>
Euroopalla on paljon annettavaa matkailijoille riippumatta siitä, tulevatko he Euroopan unionin alueelta vai sen ulkopuolelta. Uskon, että jos pääsemme yksimielisyyteen tästä mietinnöstä, saamme mahdollisuuden suunnitella ja luoda hienon tuotteen, jota ihmiset tulevat katsomaan ja josta he voivat nauttia lomallaan.
<P>
Kiitän kaikkia kollegoita sekä komissiota kovasta työstä ja ystävällisistä sanoista. Tämänkaltainen yhteistyö helpottaa esittelijän elämää huomattavasti. En ole varma, onko se ihastuttavaa - tätä sanaa ei yleensä liitetä minuun, mutta hyväksyn sen. Voin vakuuttaa teille, että liikenne- ja matkailuvaliokunnan puheenjohtajana odotan tämän asian päättyvän menestyksellisesti.
<SPEAKER ID="108" NAME="Jörg Leichtfried" AFFILIATION="S&amp;D">
(DE) Arvoisa puhemies, en ole varma, minkä työjärjestyksen kohdan mukaisesti käytän nyt puheenvuoron. Aiemmassa keskustelussa valittelin sitä, ettei neuvosto ollut paikalla. Meidän ei kuitenkaan pitäisi vain valittaa, vaan meidän pitäisi myös sanoa ääneen, kun asiat ovat hyvin. Halusin tuoda esiin tavan, jolla komission jäsen on toiminut tänään, sekä mainita, että hän on puhunut lyhyesti ja pysynyt asiassa. Monien hänen kollegoidensa kannattaisi ottaa hänestä mallia sen suhteen, miten parlamentissa käyttäydytään.
<SPEAKER ID="109" NAME="Puhemies">
(HU) Keskustelu on päättynyt.
<P>
Äänestys toimitetaan keskiviikkona 6. huhtikuuta 2011.
<P>
Kirjalliset lausumat (työjärjestyksen 149 artikla)
<SPEAKER ID="110" NAME="Sergio Berlato" LANGUAGE="IT">
Matkailu on tärkeä taloudellisen toiminnan ala unionissa, ja sillä on suuret mahdollisuudet luoda työpaikkoja ja edistää talouskasvua. Matkailun alalla toimii noin 1,8 miljoonaa pientä ja keskisuurta yritystä. Sen osuus unionin bruttokansantuotteesta on arviolta yli viisi prosenttia. Matkailutilastojen järjestelmästä säädetään tällä hetkellä matkailualaa koskevien tilastotietojen keräämisestä annetussa direktiivissä 95/57/EY. Tilastojen avulla voidaan ohjata matkailua koskevaa erityispolitiikkaa, mutta niistä voi mielestäni olla hyötyä laajemminkin aluekehityspolitiikan ja kestävän kehityksen alalla. Viime vuosikymmenten aikana matkailualaa ovat koetelleet suuret haasteet, kuten maailmanlaajuisen kilpailun lisääntyminen, väestökehityksen suuntaukset, ympäristörajoitukset, matkailijavirtojen kausittaisuus sekä se, että asiakkaat käyttävät yhä enemmän uutta tieto- ja viestintäteknologiaa. Tunnustan tilastojen ratkaisevan roolin matkailupolitiikan tehostamisessa niin unionin tasolla kuin kansallisesti, alueellisesti ja paikallisesti. Yleisenä tavoitteena pitäisi mielestäni olla EU:n matkailualan vahvistaminen unionin tasolla koordinoiduilla toimenpiteillä, jotka täydentävät yksittäisten jäsenvaltioiden toimia.
<SPEAKER ID="111" NAME="Vilija Blinkevičiūt" LANGUAGE="LT">
Eurooppalaista matkailua on viime aikoina koetellut hankala taloustilanne. Asioita pahensi edelleen Islannin viimevuotinen tulivuorenpurkaus, koska lentoliikenne jouduttiin keskeyttämään tuhkapilvien vuoksi. Tämä vaikutti merkittävästi matkustamiseen Euroopassa ja aiheutti suuria hankaluuksia lentoyhtiöille, matkatoimistoille, matkanjärjestäjille sekä itse matkailijoille. Näin ollen on hyvin tärkeää parantaa ja hioa unionin uutta matkailupoliittista kehystä. Lisäksi ala joutuu painimaan yhä lukuisempien ongelmien ja uusien haasteiden kanssa, joita ovat muun muassa kilpailu, väestökehityksen suuntaukset, ilmastonmuutos, ympäristörajoitukset sekä matkailijavirtojen kausittaisuus. Näihin ongelmiin ja haasteisiin on reagoitava sekä Euroopan unionin että jäsenvaltioiden tasolla. On tärkeää kiinnittää huomiota siihen, että matkailu on suuri taloudellisen toiminnan ala, joka vaikuttaa hyvin myönteisesti talouskasvuun ja työllisyyteen Euroopassa. Siksi on luotava ajanmukainen ja mahdollisimman hyvä säädöskehys Euroopan matkailutilastoja varten. Meidän pitäisi myös vahvistaa unionin matkailualaa erilaisilla yksittäisillä ehdotuksilla ja aloitteilla, jotka täydentäisivät jäsenvaltioissa toteutettavia ohjelmia. Matkailun merkitys unionin kansalaisten elämässä kasvaa myös jatkuvasti, koska yhä useampi kansalaisista matkustaa joko vapaa-aikana tai työn puolesta. Lisäksi ala sivuaa väistämättä kulttuuri- ja luonnonperintöä sekä perinteitä ja nykykulttuureita Euroopan unionissa. Onkin tärkeää luoda uusi kehys toimenpiteille, joiden avulla voidaan lisätä kyseisen alan kilpailukykyä ja mahdollisuuksia tuottaa kestävää kasvua.
<SPEAKER ID="111" NAME="Ian Hudghton" AFFILIATION="Verts/ALE">
kirjallinen. - (EN) On sopiva ajankohta äänestää matkailua koskevasta mietinnöstä 6. huhtikuuta, tartaanien päivänä. Tartaanien päivä on juhlapäivä, jona skotlantilaiset ojentavat kätensä Pohjois-Amerikassa asuville maanmiehilleen ja kehottavat pohjoisamerikkalaisia ystäviä tulemaan luoksemme kylään. Juhlapäivää vietetään Skotlannin itsenäisyysjulistuksen, Arbroathin julistuksen, allekirjoittamisen vuosipäivänä. Kyseisessä vuosisatoja vanhassa asiakirjassa tiivistetään hyvin periaatteet, jotka ohjaavat myös kaikkea työtäni täällä: "Emme taistele maineen, rikkauksien tai kunnian puolesta, vaan taistelemme vapauden puolesta - vain sen puolesta, mistä rehellinen ihminen ei luovu kuin luopuessaan itse elämästä."
<SPEAKER ID="112" NAME="Petru Constantin Luhan" LANGUAGE="RO">
Tällä hetkellä puhutaan yhä enemmän ja enemmän EU:n yleisen kilpailukyvyn parantamisesta. Matkailu on yksi tärkeimmistä sosio-ekonomisista toimialoista, ja sen osuus Euroopan unionin BKT:stä on noin viisi prosenttia. Kestävän, vastuullisen ja korkealaatuisen matkailualan kehittäminen edellyttää ehdottomasti sitä, että Euroopan matkailutilastoja koskevaa säädöskehystä päivitetään ja parannetaan. Parantamalla tilastojen laatua siten, että tilastot perustuvat luotettaviin ja vertailtavissa oleviin tietoihin, voimme luoda kestävän perustan päätöksille, joita tehdään EU:n rahoituspolitiikkaa ja -välineitä suunniteltaessa.
<P>
Meidän täytyy tehdä mielestäni kaikkemme, jotta Eurooppa olisi jatkossakin maailman suosituin matkakohde. Tämä edellyttää, että hyödynnämme jok'ikisen käytettävissä olevan rahoitusvaihtoehdon. Tähän liittyen kehotan Euroopan komissiota luomaan ja ottamaan käyttöön välineitä ja ohjelmia, jotka sisältävät erityisesti eurooppalaisen matkailun kehittämiseen suunniteltuja unionin tukitoimia ja jotka ovat Eurooppa 2020 -strategian mukaisia.
<SPEAKER ID="113" NAME="Bogdan Kazimierz Marcinkiewicz" AFFILIATION="PPE">
kirjallinen. - (PL) Mielestäni nykyinen matkailutilastojen keräämistä koskeva järjestelmä ei ole johdonmukainen edessämme olevien uusien vaatimusten kanssa. Se ei myöskään vastaa nopeasti kehittyviä matkailupalvelujen markkinoita eikä matkailijoiden muuttuvia tottumuksia. Näin ollen on oikein, että mietinnössä otetaan huomioon sellaisia tekijöitä kuin lyhyet lomat tai Internetin käyttö matkojen varaamiseen. Tässä mielessä matkailualan tilastotietojen keräämistä koskevan EU:n säädöskehyksen päivittäminen ja optimointi on äärimmäisen tärkeää. Matkailutilastot sekä yhteiskunnalliset ja taloudelliset tunnusluvut osoittavat, miten suuri merkitys matkailulla on Euroopan nykyisessä taloustilanteessa. On myös hyvin tärkeää ehdottaa, että asetukseen sisällytetään säännös, jonka mukaan olisi pakollista kerätä tietoa liikuntarajoitteisten henkilöiden pääsystä majoitukseen.
<SPEAKER ID="114" NAME="Bogusław Sonik" AFFILIATION="PPE">
kirjallinen. - (PL) Haluaisin ympäristön, kansanterveyden ja elintarvikkeiden turvallisuuden valiokunnan varapuheenjohtajana korostaa sitä, miten tärkeä ala matkailu on unionin taloudellisen, sosiaalisen ja kulttuurisen kehityksen kannalta. Eurooppalaiset matkailutilastot sekä ympäristönsuojelua koskevat huolenaiheet voivat yhdessä olla avainasemassa, kun unionissa suunnitellaan strategiaa tälle alalle. Tietojen luotettavuus ja kunnollinen käsittely on ratkaisevaa, jotta voidaan suunnitella sellainen toimintakehys, joka auttaa maksimoimaan tuotot ja hallitsemaan samalla ympäristöuhkia. Mielestäni meidän pitäisi painottaa esimerkiksi maatilamatkailun ja ympäristömatkailun kehitystä ja nykytilaa koskevien tietojen keräämistä. Parhaiden käytänteiden yleiseurooppalainen vaihto on myös olennaista, jotta tämä ainutlaatuinen ala voisi kehittyä dynaamisesti. Täyttääkseen odotuksemme eurooppalaiset päättäjät sekä yrittäjät tarvitsevat ajanmukaista ja luotettavaa tietoa, jossa huomioidaan sekä teknologiset muutokset että uudet suuntaukset kuluttajien käyttäytymisessä. On myös tuotava esiin, että Lissabonin sopimuksessa annettiin uusia toimivaltuuksia Euroopan parlamentille matkailualalla toteutettavien toimien edistämiseksi. Näin ollen parlamentilla on sanansa sanottavana kyseistä alaa koskevia oikeudellisia standardeja tarkistettaessa. Toivottavasti tämän avulla voidaan varmistaa, että kestävän matkailun strategiaa koskevassa työssä edistytään rakentavasti.
<SPEAKER ID="115" NAME="Dominique Vlasto" LANGUAGE="FR">
Lissabonin sopimuksen tultua voimaan matkailusta on tullut yhteisön toimivaltaan kuuluva itsenäinen ala. Näin ollen meidän on valvottava sitä. Tämän asetusehdotuksen avulla voimme päivittää työkaluja parantaaksemme Euroopan näkyvyyttä ja lisätäksemme sen vetovoimaa huipputason matkailukohteena. Liikematkailua ja vapaa-ajan matkailua kehittämällä voimme tukea talouden elpymistä ja työpaikkojen luomista. Tätä varten luomme luotettavia ja tehokkaita tietokantoja julkisten viranomaisten sekä alan ammattilaisten käyttöön. Näin voimme muokata matkailupalveluja matkailijoiden odotusten mukaisesti aikoina, joina kulutustottumukset ovat muuttuneet ja kehittyneet ja kilpailu on yhä kovempaa tällä taloudellisesti houkuttelevalla ja työpaikkoja luovalla alalla. Näin saamme täsmällisiä ja arvokkaita tietoja tulevia keskusteluja sekä tulevia unionin matkailupolitiikkaa koskevia suuntaviivoja varten. Näistä syistä tuin tätä ehdotusta. Kiitos huomiostanne.
