<CHAPTER ID="019">
Metrologiaa koskevien direktiivien kumoaminen (keskustelu) 
<SPEAKER ID="680" NAME="Puhemies">
(EN) Esityslistalla on seuraavana Anja Weisgerberin sisämarkkina- ja kuluttajansuojavaliokunnan puolesta laatima mietintö ehdotuksesta Euroopan parlamentin ja neuvoston direktiiviksi metrologiaa koskevien neuvoston direktiivien 71/317/ETY, 71/347/ETY, 71/349/ETY, 74/148/ETY, 75/33/ETY, 76/765/ETY, 76/766/ETY ja 86/217/ETY kumoamisesta - C6-0467/2008 -.
<SPEAKER ID="681" NAME="Anja Weisgerber" LANGUAGE="DE">
Arvoisa puhemies, arvoisa komission jäsen Tajani, hyvät kollegat, haluaisin aluksi esittää vilpittömät kiitokseni sisämarkkina- ja kuluttajansuojavaliokunnan varjoesittelijöille, niille, jotka auttoivat tämän mietinnön laatimisessa, sekä kaikille, jotka ovat vaikuttaneet tähän erinomaiseen lopputulokseen. Ilman rakentavaa ja erittäin avointa yhteistyötä sekä komission että neuvoston puheenjohtajavaltion Belgian kanssa tätä pakettia ei voitaisi saattaa päätökseen huomenna.
<P>
Kuten voitte varmasti kuvitella, olen erittäin tyytyväinen tähän lopputulokseen. Kun kumoamme yhteensä kahdeksan vanhentunutta ja turhaksi käynyttä direktiiviä, voimme jälleen ottaa yhden askeleen kohti EU:n byrokratian vähenemistä. Kyseisten direktiivien osalta on kiinnostavaa, että ne ovat käyneet tarpeettomiksi, koska ne on jo korvattu uusinta kehitystä vastaavilla kansainvälisillä standardeilla. Useinhan käy niin, että jäsenvaltioiden säännöt ja säännökset vanhentuvat yhdenmukaisten EU:n sääntöjen ja säännösten takia. Tässä tapauksessa EU:n säännöistä ja säännöksistä on tullut turhia kansainvälisten säännösten takia.
<P>
Jos haluamme saavuttaa tavoitteen, jonka mukaan EU:n byrokratiaa on vähennettävä 25 prosenttia vuoteen 2012 mennessä, meidän on ilmoitettava selkeästi kantamme tähän asiaan. Kuten hallinnolliseen rasitukseen liittyviä kysymyksiä käsittelevän riippumattomien sidosryhmien korkean tason ryhmän puheenjohtaja Edmund Stoiber on sanonut, meidän ei pidä vain suipistaa huuliamme, vaan meidän on vihellettävä äänekkäästi. Toisin sanoen puheidemme täytyy johtaa konkreettisiin toimiin. Toimien osalta on kuitenkin niin, että sudenkuopat vaanivat usein yksityiskohdissa. Tämä direktiivi kahdeksan metrologiaa koskevan direktiivin kumoamisesta on jälleen kerran osoittanut tämän selvästi. Kylmävesimittarit muuta kuin puhdasta vettä varten, alkoholimittarit, tietyt punnukset, rengaspainemittarit ja laitteet viljan hehtolitrapainon tai laivatankkien koon mittaamiseen on käytännössä korvattu uudemmilla digitaalisilla laitteilla. Vanhentuneita laitteita käytetään entistä harvemmin, joten kyseisiä laitteita koskevat säännöt voidaan kumota. Kumoamisella ei myöskään ole vaikutusta sisämarkkinoiden toimintaan tai kuluttajansuojan korkeaan tasoon, mikä on meille edelleen tärkeää.
<P>
Tästä huolimatta neuvosto on jo jonkin aikaa hidastanut paketin käsittelyä. Olemme kuitenkin tehneet kohtuullisen kompromissin neuvoston ja parlamentin välillä epävirallisessa kolmikantaneuvottelussa, ja olemme jopa onnistuneet siinä ensimmäisessä käsittelyssä - mikä on meidän osaltamme ennemminkin poikkeus kuin sääntö. Sopimuksen sisältö on seuraava: yksi direktiiveistä - direktiivi, joka koskee laivatankkien kalibrointia - kumotaan välittömästi, toisin sanoen 1. heinäkuuta 2011 alkaen, ja seitsemän muuta direktiiviä kumotaan sitten, kun mittauslaitteita koskevasta puitedirektiivistä annetaan uudelleenlaadittu versio, jota komissio on tällä hetkellä valmistelemassa. Komissio laatii uuden ehdotuksen mittauslaitteita koskevaksi puitedirektiiviksi vuoden 2011 huhtikuun loppuun mennessä. Ajatuksena on, että komissio tarkastelee mittauslaitteita koskevan puitedirektiivin arvioinnin yhteydessä myös sitä, pitäisikö joitakin osia vanhoista direktiiveistä säilyttää, ja jos näin on, mistä osista on kyse ja pitäisikö ne siltä osin sisällyttää mittauslaitteita koskevaan puitedirektiiviin. Jos jäsenvaltiot toimittavat todisteita siitä, että tietyt seitsemän direktiivin osat ovat edelleen tarpeellisia esimerkiksi kuluttajansuojan perusteella, vaikkapa säännökset moottoriajoneuvojen rengaspainemittareita koskevasta direktiivistä, kyseiset osat sisällytetään mittauslaitteita koskevaan puitedirektiiviin. Kun mittauslaitteita koskevan puitedirektiivin uudelleenlaadittu versio annetaan, edelleen voimassa olevat direktiivit kumotaan.
<P>
Tämä on merkki siitä, että EU haluaa vakavissaan vähentää byrokratiaa ja että me haluamme luoda olosuhteet kestävälle talouskasvulle. Olen ylpeä siitä, että Euroopan parlamentti hoitaa oman osansa tällä tavalla ja auttaa vähentämään byrokratiaa ja luomaan parempaa, virtaviivaisempaa ja yksinkertaisempaa säädöskäytäntöä.
<P>
Haluan lopuksi esittää muutaman sanan vastaavuustaulukoista. Tällä tarkoitetaan taulukkoja, jotka jäsenvaltioiden on laadittava sen osoittamiseksi, miten ne ovat panneet direktiivin täytäntöön. Suostuimme lopuksi siihen, että tässä yhteydessä käytetään sallivampaa sanamuotoa. Kamppailimme kuitenkin sen puolesta, että tulevaisuudessa sanamuotoa tiukennetaan, ja pääsimme tämän osalta tavoitteeseemme. Puheenjohtajakokous puolustaa asiaa neuvostossa ja komissiossa tämän mukaisesti. Tämä on menestystarina, josta voimme kiittää esittelijöitä ja varjoesittelijöitä.
<SPEAKER ID="682" NAME="Antonio Tajani">
komission varapuheenjohtaja. - (IT) Arvoisa puhemies, arvoisat parlamentin jäsenet, haluaisin aluksi onnitella ja kiittää Anja Weisgerberiä perusteellisesta työstä, jonka hän on tehnyt mutkikkaasta ja monimutkaisesta ehdotuksesta, josta on käyty keskustelua jo pitkään. Hänen työnsä ei ole ollut helppo. Se, että yhteisymmärrykseen on päästy ensimmäisessä käsittelyssä, osoittaa, että esittelijä on taitava varmistamaan hyvän sopimuksen.
<P>
Tämä päätös todellakin on tärkeä vaihe sääntelyn yksinkertaistamisessa ja järkevöittämisessä. EU:n toimielinten on pyrittävä entistä voimakkaammin parantamaan säädöskäytäntöä, ja komissio haluaa täysin yksinmielisesti parantaa EU:n sääntelyä.
<P>
Kuten esittelijä huomautti, tällä ehdotuksella itse asiassa kumotaan kahdeksan vanhentunutta direktiiviä, jotka koskevat kuutta lakisääteistä mittauslaitetta, koska direktiivien soveltamisalaan kuuluvat laitteet ovat nyt vanhentuneita ja niihin liittyvä kaupankäynti vähenemässä. Lisäksi on huomattava, että sellaisten teknisesti kehittyneempien korvaavien tuotteiden kauppaa, jotka eivät kuulu direktiivien soveltamisalaan, ei ole estetty.
<P>
Jäsenvaltiot saattavat myöhemmin soveltaa kansallisia sääntöjä. Tämä ei kuitenkaan luo uusia kaupan esteitä, koska asiaan sovelletaan kansainvälisiä standardeja, joilla jo täysimääräisesti säännellään näitä vanhoja laitteita ja myös useimpia kehittyneistä korvaavista tuotteista.
<P>
Kaupan teknisiä esteitä koskevan Maailman kauppajärjestön sopimuksen mukaan jäsenvaltioiden on otettava kyseiset kansainväliset standardit lainsäädäntönsä perustaksi. Euroopan unionista tehdyssä sopimuksessa säädetään, että jäsenvaltioiden on myös vastavuoroisesti tunnustettava vastaavat tuotteet, joita on laillisesti pidetty kaupan toisessa jäsenvaltiossa.
<P>
Tämän takia komissio on tyytyväinen parlamentin ja neuvoston ensimmäisessä käsittelyssä tekemään kompromissiin, jolla säädetään yhden direktiivin kumoamisesta heinäkuuhun 2011 mennessä ja muiden seitsemän direktiivin kumoamisesta joulukuuhun 2015 mennessä.
<P>
Komissio korostaa yhteistä lausuntoa, jonka nämä kolme toimielintä ovat antaneet, ja ilmoittaa olevansa valmis tarkastelemaan uudestaan yhdenmukaistamista tukevia näkemyksiä, jotka lainsäädäntömenettelyn aikana on esitetty. Kuten aiemmin on todettu, tarkastelemme kyseisiä näkemyksiä huhtikuuhun 2011 mennessä ja esitämme tarvittaessa lainsäädäntöehdotuksen parempaa säädöskäytäntöä koskevien periaatteiden mukaisesti.
<SPEAKER ID="683" NAME="Lara Comi">
PPE-ryhmän puolesta. - (IT) Arvoisa puhemies, hyvät kollegat, tuen täysin esittelijän kantaa komission ehdotukseen kahdeksan metrologiaa koskevan direktiivin kumoamisesta.
<P>
Olen tyytyväinen erityisesti ehdotukseen, jossa suositellaan, että jäsenvaltioille on annettava riittävästi aikaa analysoida, mitä kumoamisesta mittauslaitteita koskevan puitedirektiivin tarkistamisen yhteydessä voi seurata.
<P>
Vaikka annan tukeni parempaa säädöskäytäntöä ja yksinkertaistamista koskeville yleisille tavoitteille, joita edistetään myös Lissabonin strategialla, jäsenvaltioille on mielestäni annettava riittävästi aikaa tarkastella, johtaako direktiivien kumoaminen oikeudelliseen epävarmuuteen. Tämä itse asiassa auttaisi lievittämään useiden jäsenvaltioiden ilmaisemia huolia siitä, että kumoamisen aiheuttaman oikeudellisen tyhjiön poistamiseen ei ole riittävästi aikaa.
<P>
Näin ollen kyseessä on erinomainen kompromissi komission kannan, jolla tuetaan kaikkien direktiivien täysimääräistä kumoamista ja vastustetaan alaa koskevien uusien säännösten antamista mittauslaitteita koskevassa puitedirektiivissä, sekä jäsenvaltioiden tätä ehdotusta koskevien, alun perin kriittisten kantojen välillä.
<SPEAKER ID="684" NAME="Evelyne Gebhardt" LANGUAGE="DE">
Arvoisa puhemies, arvoisa komission jäsen, haluan esittää kiitokseni aidosta kollegiaalisesta yhteistyöstä, jota saimme tehdä. Haluan ryhmäni puolesta todeta, että en todellakaan ole innoissani näiden kahdeksan direktiivin kumoamisesta. Säännöt ja säännökset todella kumotaan tiettyjen vanhentuneiden mittauslaitteiden osalta, mutta olemme keskusteluissa huomanneet, että sudenkuopat vaanivat yksityiskohdissa, kuten itse olette todenneet. Siksi ei ole aina ollut selvää, onko tämä toimintatapa todella järkevin. Ryhmäni äänestää tämän kompromissin puolesta, koska komissio on vakuuttanut meille, että se tarvittaessa tarkastelee ehdotusta näiden mittauslaitteiden asianmukaisesta sisällyttämisestä mittauslaitteita koskevaan EU:n direktiiviin, jota ollaan laatimassa. Tähän tarkastelua koskevaan sitoumukseen - myös tämä on olettamukseni - suhtaudutaan vakavasti ja sitä harkitaan vilpittömästi. Äänestämme kompromissin puolesta tällä ehdolla tiedostaen, että muutamia kysymyksiä on vielä tutkittava tarkemmin.
<P>
Vastaavuustaulukoiden osalta haluaisin tässä vaiheessa huomauttaa, että olemme todenneet hyväksyvämme sallivamman sanamuodon, jota tekstissä nyt käytetään, mutta että tämä on yksi viimeisistä asiakirjoista, joissa sen hyväksymme, koska meille tässä asiassa on todella kyse EU:n lainsäädännöstä, joka toteutuu, kun jäsenvaltiot antavat sille hyväksyntänsä ja kun se todella pannaan täytäntöön asianmukaisesti. Voimme tarkistaa tämän ainoastaan kyseisten tietojen avulla ja saamme tiedot kyseisistä vastaavuustaulukoista. Pyrimme edelleen pääsemään tähän tavoitteeseen olosuhteista riippumatta.
<SPEAKER ID="685" NAME="Cristian Silviu Buşoi">
ALDE-ryhmän puolesta. - (EN) Arvoisa puhemies, haluan onnitella esittelijää ja muita kollegoja, jotka ovat osallistuneet tämän asiakirjan laatimiseen. Vaikka asiakirja vaikutti aluksi kovin tekniseltä, lopuksi oli selvää, että mietintöön löytyisi ratkaisu poliittisen päätöksen avulla.
<P>
Yhteisön säännöstöä on yksinkertaistettava kumoamalla direktiivit, jotka sisältävät säännöksiä mittauslaitteista, joita ei enää käytetä teknisen kehityksen ja kansainvälisten standardien soveltamisen takia. Komission toimintatapa on kohtuullinen. Jos vapaa liikkuvuus taataan vastavuoroista tunnustamista koskevalla periaatteella, eikä tiettyjä esteitä luoda, muita lisäyksiä ei tarvita, joten jäsenvaltiot voivat hyväksyä tekniset eritelmät.
<P>
Direktiivin kumoaminen ei kuitenkaan saa johtaa vapaan liikkuvuuden uusiin esteisiin tai uuteen hallinnolliseen taakkaan. Meidän on myös varmistettava, että kumottavien direktiivien ja mittauslaitteista vuonna 2004 annetun direktiivin välillä ei ole aukkoja.
<P>
Sisämarkkina- ja kuluttajansuojavaliokunnan ensimmäisessä käsittelyssä hyväksymällä mietinnöllä annetaan myös mahdollisuus sisällyttää mittauslaitteita koskevien kumottavien direktiivien säännöksiä mittauslaitteita koskevaan puitedirektiiviin. Jäsenvaltioille on annettu enemmän aikaa tutkia, johtaako direktiivien kumoaminen oikeudelliseen epävarmuuteen.
<P>
Mietintöön sisältyy säännös siitä, että komission on arvioitava, onko kumottavien direktiivien soveltamisalaan kuuluvat mittauslaitteet sisällytettävä mittauslaitteista annettavan direktiivin soveltamisalaan. Kun otetaan huomioon, että myös vastaavuustaulukoista on päätetty monialaisesti yhdessä muiden varjoesittelijöiden kanssa, ehdotan, että ensimmäisessä käsittelyssä neuvoston kanssa hyväksyttyä tekstiä kannatetaan.
<SPEAKER ID="686" NAME="Heide Rühle" LANGUAGE="DE">
Arvoisa puhemies, minäkin haluan kiittää esittelijää ja varjoesittelijöitä erinomaisesta yhteistyöstä. Luulen, että puheenvuoroni pysyy lyhyenä, koska kaikki olennaiset seikat on jo mainittu.
<P>
Ryhmämme tietenkin tukee kompromissia, mutta oletamme, että komissio arvioi asioita kriittisesti uudelleen tarkistaessaan mittauslaitteita koskevaa direktiiviä. Olemme tietenkin tyytyväisiä siihen, että vastaavuustaulukoista päästiin yhteisymmärrykseen. Kompromissilla on kuitenkin aikaraja, ja jatkossa neuvoston on reagoitava paljon voimakkaammin. Emme anna enää periksi. Loppujen lopuksi jäsenvaltioita on voitava valvoa, ja siihen me tarvitsemme kiireellisesti vastaavuustaulukkoja.
<SPEAKER ID="687" NAME="Edvard Kožušník" LANGUAGE="CS">
Arvoisa puhemies, olen alusta alkaen henkilökohtaisesti kannattanut komission alkuperäistä ehdotusta kaikkien kahdeksan direktiivin kumoamisesta ilman niiden korvaamista uusilla direktiiveillä. Katson, että komission ehdotus on erinomainen esimerkki oikeasta tavasta yksinkertaistaa EU:n lainsäädäntöä ja edistää paremman säädöskäytännön soveltamista. Meidän ei pidä vaatia yhdenmukaistamista kaikilla aloilla seuraamuksista riippumatta. Meidän on otettava huomioon muutkin säädökset kuin vain EU:n säädökset, esimerkiksi kansainväliset standardit. Meidän on myös hyödynnettävä näitä vaihtoehtoisia säädöksiä, jos ne ovat tehokkaampia. Metrologiaa koskevien säädösten antamisen yhteydessä kannatan alakohtaisen keskitetyn yhdenmukaistamisen sijaan kansallisen säädösten vastavuoroisen tunnustamisen vapaaehtoista järjestelmää, joka perustuu kansainvälisiin standardeihin. Olen pahoillani siitä, että parlamentti ei tiettyjen jäsenvaltioiden tavoin kannata komission poikkeuksellista ja vapaamielistä toimintatapaa, vaan haluaa sen sijaan poistaa turhat säädökset konservatiivisesti.
<P>
Kaikesta huolimatta haluan kuitenkin esittää esittelijälle suuret kiitokset työstä, jonka hän on tehnyt yhteisen kompromissiratkaisun löytämiseksi. Hänen innostuneisuutensa, jonka ansiosta komission ehdotus ei jäänyt taka-alalle, on kiitettävää, ja ainakin osa alkuperäisestä tarkoituksesta on jäljellä lopputuloksessa.
<SPEAKER ID="688" NAME="Oreste Rossi" LANGUAGE="IT">
Arvoisa puhemies, hyvät kollegat, kannatamme metrologiaa koskevaa mietintöä. Kyseessä on erittäin tekninen teksti, josta äänestämistä täysistunnossa olemme odottaneet.
<P>
Mietintö, joka käsiteltiin asiasta vastaavassa valiokunnassa ilman ongelmia, annettiin viime maaliskuussa. Tilanne on jatkunut näin pitkään, koska 27 jäsenvaltion oli sovittava neuvostossa tekstiin liittyvistä vastaavuustaulukoista.
<P>
Todellisena ongelmana on se, että Euroopan komissio ei ole vieläkään esittänyt ehdotusta mittauslaitteita koskevaksi direktiiviksi, jonka pitäisi korvata vanhentuneet direktiivit, jotka kumoamme tänään, ja jolla tätä asiaa pitäisi säännellä yhdellä kerralla. Haluan kritisoida komissiota siitä, että olemme päätyneet tilanteeseen, jossa komissio kumoaa vanhentuneet direktiivit ilman, että se samalla esittäisi ehdotuksen mittauslaitteita koskevan direktiivin tarkistamisesta. Tällaiselle käytökselle ei ole mitään perusteita, eikä se todellakaan vastaa yritysten ja kansalaisten tarpeita.
<P>
Samalla haluan kritisoida niiden henkilöiden liiallista pelkoa, jotka uskovat, että jäsenvaltioiden lainsäädännöllä ei voida täyttää aukkoja taannehtivuuden aikana. Onneksi eurooppalaiset yritykset soveltavat alalla kansainvälisten standardien järjestelmää, joka ei riipu EU:n säännöistä ja joka ulottuu niiden soveltamisalan ulkopuolelle. Tämän takia pelot kauhistuttavista tapahtumista direktiivien antamisen ja voimaantulon välisenä ajanjaksona ovat perusteettomia.
<P>
Yritykset täyttävät lainsäätäjien jättämät aukot työjärjestöjensä, taitojensa ja niiden sääntöjen avulla, jotka ne ovat itse antaneet dynaamisten ja tasapainoisten markkinoiden luomiseksi. Meidän on muistettava yrityksiämme, jotka jatkavat toimintaansa EU:n alueella suurin ponnisteluin. Me emme saa enää ajaa heitä nurkkaan veroilla, byrokratialla ja naurettavilla vaatimuksilla.
<P>
Toisinaan työt tehdään parlamentissa ripeästi. Maalaisjärki ja halu sopia asioista muiden EU:n toimielinten kanssa eivät katso poliittista kantaa.
<SPEAKER ID="689" NAME="Zuzana Roithová" AFFILIATION="PPE">
(CS) Arvoisa puhemies, kahdeksan vanhentunutta direktiiviä mittauslaitteista eivät ensisilmäyksellä vaikuta mielenkiintoiselta poliittiselta aiheelta, mutta itse asiassa niiden kumoaminen heijastelee toissijaisuusperiaatteen varsinaista noudattamista sekä pyrkimystä parempaan säädöskäytäntöön. Metrologian alalla on jo useita kansainvälisiä sopimuksia, jotka ovat olleet tarpeen tieteen ja kaupan globalisaation takia. Yhdenmukaistaminen EU:n tasolla ei siis oikeastaan ole tarpeen. Olen erittäin tyytyväinen esittelijän Anja Weisgerberin lähestymistapaan. Hän on päättänyt toisaalta tukea komission ehdotusta direktiivien täysimääräisestä kumoamisesta, mutta toisaalta antanut asiasta vastaaville jäsenvaltioiden metrologisille laitoksille seitsemän direktiivin osalta aikaa analysoida vaikutuksia kansallisiin lainsäädäntöihin.
<P>
Tämä ratkaisu, jonka varmasti hyväksymme huomenna, on näin ollen myös kiinnostava koe muiden direktiivien osalta. Sillä selvitetään, riittääkö säännösten vastavuoroinen tunnustaminen kansallisella tasolla ja johtaako se oikeudelliseen epävarmuuteen. Tämän takia ratkaisu on hyödyllisempi kuin tarkistaminen tai täysimääräinen yhdenmukaistaminen. Henkilökohtaisesti olen yllättynyt, jos jäsenvaltiot kannattavat yhdenmukaistamista.
<P>
Haluan onnitella esittelijää siitä, että hän on saanut täyden tuen sisämarkkina- ja kuluttajansuojavaliokunnassa, ja haluan kiittää häntä siitä, että hän on neuvotellut yhdenmukaisen kannan neuvoston kanssa.
<SPEAKER ID="690" NAME="Malcolm Harbour" AFFILIATION="ECR">
(EN) Arvoisa puhemies, myös minä haluan aluksi kiittää sisämarkkina- ja kuluttajansuojavaliokunnan uskollista jäsentä Anja Weisgerberiä, joka on laatinut useita erittäin teknisiä mietintöjä erittäin huolellisesti. Tämä mietintö on siitä hyvänä esimerkkinä.
<P>
Uskon, että kun hän aloitti tämän työn, toisin sanoen pian viime vuoden vaalien jälkeen, me kaikki ajattelimme, että ensisilmäyksellä hämäävän yksinkertaiselta vaikuttava komission ehdotus pinnallisesti vanhentuneilta vaikuttavien direktiivien kumoamisesta käsiteltäisiin suhteellisen nopeasti ja ilman vastaväitteitä.
<P>
Työhön kulunut aika ja suhteellisen monimutkainen ratkaisu osoittavat, että sääntelyn ja byrokratian vähentäminen ei ole yhtä helppoa kuin yleisesti ajatellaan. On varsin helppoa keksiä pinnallisia sanoja sääntelyn vähentämisestä, mutta tosielämässä vastassa on aina ihmisiä, jotka haluavat jatkaa sääntelyä. Heti kun ehdotus siirtyi neuvoston käsiteltäväksi, me aloimme ymmärtää niitä syvälle ulottuvia ongelmia, joita erilaisissa valtioissa esiintyy. Joissakin valtioissa ongelmana oli laivojen painon mittaaminen tai alkoholimittarit tai rengaspainemittarit. Kaikilla oli omat erityisongelmansa.
<P>
Yleinen päätelmäni ei liity ehdotuksen arvoon, koska muutaman kuukauden kuluttua saamme vaihtoehtoisen ehdotuksen, jonka perusteella tästä ehdotuksesta tulee vanhentunut. Ehkä olemme jopa odottaneet sitä. Esitän komission jäsenelle vetoomuksen siitä, komission on tarkasteltava vaikutustenarviointiaan ja kotiläksyjään sääntelyn vähentämistä koskevista ehdotuksista huomattavasti perusteellisemmin ja saatava jäsenvaltiot osallistumaan toimiin ennen tällaisten ehdotusten antamista.
<P>
Näin jälkikäteen ajattelen, että olisimme voineet käyttää siihen paljon enemmän aikaa kuin meille annettiin. Valiokunta onnistui, mutta kuvaisin sitä myönteiseksi mutta vaihtelevaksi onnistumiseksi. Meidän on otettava siitä jatkossa opiksemme.
<SPEAKER ID="691" NAME="Seán Kelly" AFFILIATION="PPE">
(EN) Arvoisa puhemies, myös minä olen tyytyväinen esittelijän ehdotuksiin. Elämme tietenkin entistä pienemmässä maailmassa. Ihmiset ovat yhä enemmän tekemisissä toistensa kanssa, ja yhteyksien arvioidaan yleistyvän myös tulevaisuudessa. On siis selvää, että mitä enemmän yhdenmukaistamme mittauslaitteita, sitä parempi. Olen varsin tyytyväinen metrologiaa koskevien direktiivien kumoamiseen ja byrokratian vähentämiseen 25 prosentilla.
<P>
Olen sitä mieltä, että vähättelemme toisinaan ihmisten sopeutumiskykyä. Huomasin omassa kotimaassani, miten helposti me siirryimme vanhoista punnista, shillingeistä ja pennyistä euroihin ja sentteihin, ja viime vuosina myös etäisyyksien ja nopeusrajoitusten osalta maileista kilometreihin. Tämä on helpottanut useiden ihmisten elämää ja helpottaa sitä edelleen. Uskon, että tämä on askel oikeaan suuntaan, joten onnea vielä kerran.
<SPEAKER ID="692" NAME="Antonio Tajani">
komission varapuheenjohtaja. - (IT) Arvoisa puhemies, hyvät parlamentin jäsenet, olen kiitollinen kaikille keskusteluun osallistuneille. Osallistuminen tarkoittaa, että tästä yksinkertaistamista koskevasta ehdotuksesta ollaan kiinnostuneita. Tämän takia haluan vielä kerran korostaa tämän vaihtoehdon etuja ja näin ollen myös siitä saatavia hyötyjä.
<P>
Tarkoitan tällä hyötyä kuluttajille, laitteiden valmistajille ja kansallisille viranomaisille. Vastauksena Evelyne Gebhardtin esittämään erityiskysymykseen haluan myös vakuuttaa teille, että komissio on valmis tekemään tarvittavat tutkimukset yhdenmukaistamista kannattavien näkemysten arvioimiseksi uudelleen huhtikuuhun 2011 mennessä.
<P>
Vastauksena Oreste Rossille, joka arvosteli komissiota, mutta joka ei enää ole paikalla istuntosalissa - jos esittää kritiikkiä, olisi järkevää myös kuunnella vastaus - parlamentti, neuvosto ja komissio ovat antaneet asiasta yhteisen julkilausuman, jossa todetaan suorana lainauksena, että "mittauslaitteista annetun direktiivin 2004/22/EY 25 artiklan mukaisesti Euroopan parlamentti ja neuvosto pyytävät komissiota antamaan ennen 30. huhtikuuta 2011 kertomuksen tämän direktiivin täytäntöönpanosta ja antamaan tarvittaessa lainsäädäntöehdotuksen". Kuten totesin keskustelun alussa pitämässäni puheenvuorossa, aion seisoa sanojeni takana.
<P>
Kiitos arvoisa puhemies, hyvät parlamentin jäsenet, teidän sitoutumisestanne ja yhteistyöstänne. Lopuksi, vastaavuustaulukkojen osalta, komissio tukee parlamentin kantaa.
<SPEAKER ID="693" NAME="Anja Weisgerber" LANGUAGE="DE">
Arvoisa puhemies, haluan esittää vilpittömät kiitokseni kaikille kollegoilleni ja ilmaista kunnioitukseni heidän korvaamattomista puheenvuoroistaan tämäniltaisessa keskustelussa. Kun äänestys on aamulla pidetty, meidän on keskityttävä tulevaan. Me luonnollisesti haluamme saada selville, minkälaisia yksittäisistä säännöistä ja säännöksistä tulee - komissio on nyt ilmoittanut, että se esittää ehdotuksen mittauslaitteita koskevaksi direktiiviksi huhtikuun loppuun mennessä. Sitten voimme myös tarkastaa, sisällytetäänkö direktiiviin joitakin niistä yksittäisistä sääntelyjärjestelmistä, jotka poistamme käytöstä.
<P>
Kuten myös Lara Comi huomautti, on tärkeää, että alalla ei synny oikeudellista tyhjiötä. Hyvä Evelyne Gebhardt, voin kertoa teille, että myös Euroopan parlamentin sosialistien ja demokraattien ryhmä piti tätä tärkeänä kysymyksenä, ja se on kysymys, jota voimme seurata. Mielestäni on kuitenkin tärkeää mainita myös, että jäsenvaltioiden on perusteltava kirjallisesti entistä tarkemmin, miksi tietyt näkökohdat tai osa-alueet pitäisi säilyttää, koska juuri niissä tilanteissa tarvitsemme EU:n säännöksiä. Ne eivät ole tavoite itsessään.
<P>
Odotan myös kiinnostuneena Internetissä toteutettavaa kuulemista, josta komissio on ilmoittanut ja joka pidetään syyskuun 6 päivän ja marraskuun 1 päivänä välisellä jaksolla vuonna 2011. Myös kohderyhmään kuuluvat yritykset, viranomaiset ja muut vastaavat tahot osallistuvat kuulemiseen. Aion kuunnella yrityksiä tarkkaan. Voimassa olevien direktiivien osalta totean, että myös minä tarkastin, ovatko tällaiset mittauslaitteet vielä käytössä. Jokaisessa vastauksessa - esimerkiksi vastauksessa viinirypäleiden kasvattamiseen keskittyvältä järjestöltä, johon kuulun ja jolta kysyin alkoholimittareista - kävi ilmi, että tällaisia laitteita ei todella enää käytetä. Tämän takia meidän on tarkasteltava asiaa huolellisesti. Jos me todella haluamme saavuttaa tavoitteen, joka koskee byrokratian vähentämistä EU:ssa 25 prosentilla vuoteen 2012 mennessä - eikä siihen ole enää kauaa - meidän on edistyttävä alalla erittäin nopeasti. Olemme täällä parlamentissa valmiita tekemään osamme.
<P>
Lopuksi haluan sanoa vielä yhden asian vastaavuustaulukoista. Haluan tässä vaiheessa mainita, että kyseessä on jälleen kerran kompromissi, mutta haluaisin pyytää jäsenvaltioita sitoutumaan jatkossa näiden taulukoiden varsinaiseen laatimiseen, koska tässä on pohjimmiltaan kyse sääntöjen ja säännösten yhdenmukaisesta täytäntöönpanosta kaikkialla EU:n alueella.
<SPEAKER ID="694" NAME="Puhemies">
(EN) Keskustelu on päättynyt.
<P>
Äänestys toimitetaan huomenna (tiistaina 15. joulukuuta 2010).
