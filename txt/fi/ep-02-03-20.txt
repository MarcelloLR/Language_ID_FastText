<CHAPTER ID=3>
Istuntokauden uudelleenavaaminen
<SPEAKER ID=4 NAME="Puhemies.">
Julistan Euroopan parlamentin torstaina, 14. maaliskuuta 2002 keskeytetyn istuntokauden uudelleen avatuksi.

<SPEAKER ID=6 NAME="Puhemies.">
Hyvät kollegat, juuri kun Euroopan unioni on Barcelonan Eurooppa-neuvostossa ottanut merkittäviä edistysaskelia talouden uudistamisessa ja nykyaikaistamisessa, murhasivat terroristit eilen illalla Bolognassa professori Marco Biagin, joka toimi työoikeuden professorina Modenan yliopistossa sekä Italian hallituksen työvoima- ja työllisyyspoliittisena neuvonantajana. Professori Biagia jäävät suremaan hänen vaimonsa ja kaksi lastaan.
<P>
Terroriteot ovat aina halpamaisia, ja tässä tapauksessa iskulla oli myös selkeä kohde. Murhatessaan Marco Biagin terroristeilla oli tähtäimessään mies, joka oli erittäin arvostettu sekä ammatillisesti että yksityisesti ja yksi työllisyyden edistämiseksi Italiassa ja Euroopassa välttämättömän työmarkkinapolitiikan uudistamisen luojista. Hän oli myös sosiaalisen vuoropuhelun ja solidaarisuuden vahva puolestapuhuja, samoin kuin edistyksen ja nykyaikaistamisen puolestapuhuja omassa maassaan, ja oli vahvasti sitoutunut eurooppalaiseen ihanteeseen.
<P>
Kaikista näistä syistä tällä murhalla ei ole vaikutusta ainoastaan Italiaan, vaan se iskee suoraan yhteisen eurooppalaisen ihanteemme ytimeen.
<P>
Lähetän syvimmät surunvalitteluni ja osanottoni professori Biagin perheelle ja hänen yliopistokollegoilleen, ja italialaisten kollegoidemme ja koko parlamentin puolesta ilmaisen Italian viranomaisille syvät järkytyksen ja suuttumuksen tunteemme.
<P>
(Parlamentti vietti minuutin hiljaisuuden.)

<SPEAKER ID=8 NAME="Puhemies.">
Hyvät kollegat, meillä on ilo toivottaa tänään tervetulleeksi diplomaattien lehterille saapunut Ivo Skrabalon johtama Kroatian parlamentin valtuuskunta. Puheenjohtaja Skrabalo on suhteista Euroopan parlamenttiin vastaavan alivaliokunnan puheenjohtaja sekä parlamenttien välisestä yhteistyöstä vastaavan valiokunnan puheenjohtaja Kroatian parlamentissa.
<P>

Kollegat muistanevat, että vain muutama kuukausi sitten, 12. joulukuuta 2001, Euroopan parlamentti antoi hyväksyntänsä vakautus- ja assosiaatiosopimukselle, joka on tulevan yhteistyömme erinomainen perusta.
<P>
Myöhemmin tänään huomattavat vieraamme tapaavat Doris Packin johtaman Euroopan parlamentin suhteista Kaakkois-Eurooppaan vastaavan valtuuskunnan 10:nnessä Euroopan ja Kroatian parlamenttien välisessä tapaamisessa.
<P>
Arvoisa puheenjohtaja Skrabalo, me kaikki arvostamme erityisesti läsnäoloanne täällä tänä Kaakkois-Euroopan vakauden ja rauhan kehittymiselle tärkeänä aikana ja kiitämme teitä, että olette luonamme parlamentissa tänään iltapäivällä.

<SPEAKER ID=10 NAME="Puhemies.">
Ennen kuin aloitamme keskustelun, haluan ilmoittaa joistakin tärkeistä aikatauluumme ja menettelyyn liittyvistä asioista. Eurooppa-neuvoston puheenjohtajan José María Aznarin on poistuttava klo 16.30 osallistuakseen Monterreyssä, Meksikossa, pidettävään kansainväliseen kehitysrahoituskonferenssiin. Siksi hän aloittaa keskustelun ja vastaa ensimmäisen kierroksen kysymyksiin, ja sen jälkeen hänen paikkansa ottaa toinen henkilö.
<P>
Euroopan komission puheenjohtaja Romano Prodi, joka osallistuu samaan konferenssiin Meksikossa, kokee velvollisuudekseen matkustaa tänään iltapäivällä Bolognaan esittääkseen osanottonsa tässä professori Biagin, joka oli puheenjohtaja Prodin läheinen henkilökohtainen ystävä, murhaan liittyvässä dramaattisessa tilanteessa. Tiedän parlamentin ymmärtävän hänen henkilökohtaisen vakaumuksensa tässä asiassa. Hänkin osallistuu siksi Barcelonan Eurooppa-neuvostoa koskevan keskustelun ensimmäiseen osaan, ja hänen paikkansa ottaa sen jälkeen komission varapuheenjohtaja de Palacio.
<P>
Ennen keskustelun avaamista haluan sanoa, että viime viikolla Barcelonassa, ollessani ensimmäistä kertaa parlamentin puhemiehenä, minulla oli kunnia puhua Euroopan huippukokoukselle teidän puolestanne. Puheeni painopiste oli meidän panoksemme, työ, jota niin monet esittelijät, valiokuntien puheenjohtajat ja poliittisten ryhmien koordinaattorit olivat johtaneet ja johon he olivat osallistuneet. Haluan kiittää kaikkia niitä täällä parlamentissa, jotka näkivät erityisen paljon vaivaa saadakseen aikaan laadukkaita tuloksia ja tehdäkseen sen ajoissa. Oli hienoa Euroopan parlamentin puhemiehen asemassa pystyä vaikuttamaan niin tärkeällä panoksella Barcelonan huippukokoukseen.
<P>
Kokouksen aikana korostin parlamenttimme halua kehittää Eurooppa-neuvoston kanssa uusi, kypsä kumppanuus ja vuoropuhelu monista kysymyksistä. Toivon ja uskon meidän aloittaneen prosessin, joka mahdollistaa tämän lähitulevaisuudessa.

<SPEAKER ID=12 NAME="Puhemies.">
Esityslistalla on seuraavana neuvoston ja komission julkilausuma Barcelonassa 15.-16. maaliskuuta 2002 pidetyn Eurooppa-neuvoston kokouksen tuloksista.
<P>
Minulla on tänään suuri kunnia toivottaa tervetulleeksi keskusteluumme neuvoston puheenjohtaja, Espanjan pääministeri José María Aznar, sekä Euroopan komission puheenjohtaja Romano Prodi.
<P>
Siitä lähtien, kun komissio viime vuonna kirjoitti huomautuksen edeltäjälleni sanoen, että tuloksissa oli epäsuhta, me olemme tehneet osamme, omalla tavallamme, tuon epäsuhdan poistamiseksi. Lissabonin tuloksia arvioitaessa ja sittemmin Barcelonan tulevaisuudennäkymissä on asetettu tuloksille uusia määräaikoja. Tämä parlamentti aikaansai tuloksia Barcelonaa varten ja tekee niin jatkossakin aktiivisessa yhteistyössä oikeudellisten velvollisuuksiemme puitteissa.
<P>
Olen ehdottanut puheenjohtajavaltiolle sääntely-ympäristön yksinkertaistamisesta ja parantamisesta puhuttaessa - toisin sanoen sen määrittämisestä, miten EU:ssa päästään parempaan lainsäädäntöön ja hallintoon - kaikki toimielimemme: parlamentti, neuvosto ja komissio, voisivat hyötyä uudesta ja kypsästä vuoropuhelumahdollisuudesta. Olen suositellut tätä näkökulmaa neuvoston puheenjohtajalle. Olen iloinen voidessani ilmoittaa, että poliittisella tasolla tunnustetaan tämän olevan toivottava kehityssuunta. Toivon meidän voivan toteuttaa tavoitteen tämän päivän ja Sevillan huippukokouksen välillä neuvoston puheenjohtaja Aznarin ja hänen puheenjohtajuutta hoitavien kollegoidensa sekä puheenjohtaja Prodin ja hänen komissiokollegoidensa myötävaikutuksella.
<P>
Tätä taustaa vasten minulla on suuri ilo kutsua neuvoston puheenjohtaja avaamaan keskustelumme Barcelonan huppukokouksesta.

<SPEAKER ID=13 LANGUAGE="ES" NAME="Aznar Lopez">
. (ES) Arvoisa puhemies, arvoisa komission puheenjohtaja, hyvät kuulijat, haluan Eurooppa-neuvoston puolesta yhtyä puhemies Coxin sanoihin tuomitakseni jyrkästi professori Marco Biagin, Italian työvoimaministerin avustajan, eilen Bolognassa tehdyn murhan. Esitän Eurooppa-neuvoston puolesta osanottomme Biagin perheelle sekä edelleen Italian viranomaisille ja kansalle.
<P>
Terrorisminvastainen taistelu on yksi Euroopan unionin tärkeimpiä tavoitteita. Terrorismi on uhka vapaudelle ja demokratialle ja sitä vastaan on taisteltava lujasti ja määrätietoisesti kaikilla oikeusvaltion suomilla keinoilla. Meidän on siten oltava entistäkin järkähtämättömämpiä ja vastustettava terrorismia selkeästi ja poliittista rohkeutta osoittaen solidaarisuudesta uhreja kohtaan ja oman demokraattisen arvomme takia.
<P>
Arvoisa puhemies, hyvät kuulijat, minulla on ilo esiintyä parlamentissa, samoin kuin oli kuluvan vuoden tammikuussa, kun esittelin Espanjan puheenjohtajakauden tärkeimpiä tavoitteita. Tässä tilaisuudessa tarkoitukseni on kertoa teille Barcelonassa pidetyn Eurooppa-neuvoston tuloksista.
<P>
Kaksi vuotta sitten me valtioiden ja hallitusten päämiehet pohdimme Lissabonin Eurooppa-neuvostossa, kuinka Eurooppa voisi kohdata sen valtavan maailmanlaajuistumisesta johtuvan muutoksen, joka on parhaillaan meneillään yhteiskunnissamme, ja kuinka voisimme myös vastata tietopohjaisen talouden haasteisiin.
<P>
Sovimme silloin Euroopan unionin strategisesta tavoitteesta ennen ensi vuosikymmentä: Euroopan muuttamisesta maailman kilpailukykyisimmäksi ja dynaamisimmaksi tietopohjaiseksi taloudeksi, joka pystyy kestävään taloudelliseen kasvuun tarjoamalla enemmän ja parempia työpaikkoja ja parempaa sosiaalista yhteenkuuluvuutta.
<P>
Nyt kaksi vuotta myöhemmin, Barcelonan Eurooppa-neuvoston jälkeen, voin todeta tyytyväisenä, että Lissabonissa sovittu taloudellinen ja sosiaalinen nykyaikaistamisprosessi on vain lujittunut ja vahvistunut.
<P>
Hyvät kuulijat, talouksiemme nykyaikaistamisen onnistuminen riippuu ennen kaikkea siitä, että eräiden uudistusten toimeenpanemiseen löytyy poliittista tahtoa.
<P>
Haluaisin korostaa ja sanoa kiitokseni Euroopan parlamentin osuudesta siihen, että Lissabonin prosessi on saatu hyvälle alulle ja että Barcelonassa saatiin hyviä tuloksia aikaan. Tämä tunnustus esitettiin yksimielisesti puhemies Coxille hänen esiintyessään ensimmäistä kertaa Eurooppa-neuvostossa.
<P>
Teidän on tehtävä paljon työtä ja monia päätöksiä Lissabonin prosessin johdosta.
<P>
Haluan muistuttaa tässä yhteydessä niiden monien asioiden lomassa, joista olette keskustelleet, kuinka rahoituspalveluja koskevan lainsäädännön toimeenpanemista koskeva mietintö synnytti kauaskantoisen ajatuksen yhtenäisten rahoituspalveluiden luomisesta Euroopan unioniin.
<P>
Teidän päätöksenne edistää tätä asiaa on edesauttanut merkittävästi kilpailukykyisten rahoitusmarkkinoiden luomista ja vaikuttanut myös siihen, että tulevaisuudessa hyväksytään joukko toimenpiteitä, jotka voivat merkitä Euroopan unionin bruttokansantuotteen vuosittaista 0,5 prosentin lisäkasvua.
<P>
Haluan mainita myös Kioton sopimuksen ratifiointia ja kestävää kehitystä koskevat päätöslauselmat ja viime viikolla hyväksytyt mietinnöt sähkö- ja kaasumarkkinoiden sisämarkkinoista sekä rajat ylittävän sähkökaupan.
<P>
Euroopan parlamentin merkittävä osuus Barcelonan Eurooppa-neuvostossa ei kuitenkaan rajoitu vain talousuudistuksiin liittyvien töiden erityisalueeseen, vaan käsittää suuren määrän eri aihepiirejä.
<P>
Parlamentin osallistumisen ansiosta voidaan varmasti laatia uudistettuja normeja neuvoston, komission ja Euroopan parlamentin väliselle yhteistyölle poliittisen ja toimielinten välisen kumppanuuden vahvistamista ajatellen, mistä on sovittu keskinäisen luottamuksen hengessä.
<P>
Asia tuotiin selvästi esille Barcelonan Eurooppa-neuvoston ensimmäisessä päätöslauselmassa.
<P>
Hyvät kuulijat, ennen kuin puutun neuvostossa käytyihin keskusteluihin ja siellä tehtyihin päätöksiin, haluaisin korostaa aivan erityisesti ehdokasvaltioiden osallistumista neuvoston tavanomaiseen työistuntoon.
<P>
Tässä Eurooppa-neuvostossa pantiin tyytyväisinä merkille, että Euroopan unionin tulevat jäsenet ovat pysyneet sitoutumisessaan Lissabonin uudistusstrategiaan. Voidaankin sanoa, että ehdokasvaltioista on tullut jo ennen niiden liittymistä unioniin näiden uudistusten päättäväisiä alullepanijoita.
<P>
Meidän ei kuitenkaan pidä Barcelonan Eurooppa-neuvostossa saatujen hyvien tulosten vuoksi unohtaa, että on vielä paljon tehtävää ennen kuin päästään siihen tavoitteeseen, että Euroopasta tulee kuluvan vuosikymmenen loppuun mennessä yhteiskunta, jossa vallitsee täystyöllisyys.
<P>
Siksi esitellessäni nyt teille äskettäisen Eurooppa-neuvoston tuloksia otan itselleni vapauden korostaa yhtä lailla jo saavutettuja tuloksia kuin niitä asioita, jotka on vielä saavutettava kahdeksan seuraavan vuoden kuluessa.
<P>
Neuvostolla oli minun nähdäkseni Barcelonassa kaksi pääasiallista sanomaa, luottamus talouden elpymiseen ja Lissabonin "hengen" henkiin herättäminen.
<P>
Olimme samaa mieltä siitä, että talouden elpyminen on alkanut ja luotamme siihen, että elpyminen vahvistuu vuoden kuluessa. Se on vakaata ja kestävää, jos pystymme etenemään uudistusaikataulussamme ja luomaan kasvulle vakaat ja suotuisat puitteet.
<P>
Eurooppa-neuvostossa korostettiin, että on tärkeää täyttää vakaussopimuksen ehdot. Kaikki jäsenvaltiot sitoutuivatkin saavuttamaan tai ylläpitämään lähellä tasapainoa olevan tai ylijäämäisen talousarvion vuodeksi 2004, kun päätettiin lujittaa talouspolitiikkojen yhteensovittamista.
<P>
Hyvät kuulijat, asiat, joihin Barcelonan Eurooppa-neuvostossa paneuduttiin, voidaan tiivistää neljään suureen asiakokonaisuuteen.
<P>
Ensimmäinen on joukko päätöksiä, joilla parannetaan sisämarkkinoiden toimintaa ja syvennetään Euroopan talousalueen yhtenäistämistä, mikä on paras tapa luoda lisää vaurautta.
<P>
Jäsenvaltiot sitoutuvat tässä tarkoituksessa vähentämään BKT:lle annettavia valtiontukia ja käyttämään niitä läpinäkyvämmällä tavalla. Eurooppa-neuvostossa myös annettiin talousministerien tehtäväksi arvioida kirjanpito-, neuvonta- ja tilintarkastusnormien läpinäkyvyyttä.
<P>
Säännöt ovat todella tehokkaita vain, jos voidaan taata, että niitä noudatetaan. Siksi neuvostossa päätettiin, että keväällä 2003 pidettävään Eurooppa-neuvostoon mennessä lainsäädäntöön on siirretty sataprosenttisesti ne direktiivit, joiden liittäminen on viivästynyt kahdella vuodella.
<P>
Tavoittelemamme Euroopan talousalue on todellisuutta vasta sitten, jos siihen liittyy avoin ja joustava lainsäädäntökehys ja se etenee kohti liikenteen, energian ja televiestinnän kaltaisten avainalojen avaamista ja keskinäistä yhteyttä ja kohti sellaista rahoitusjärjestelmää, joka puolestaan sallii asianmukaiset säästöt ja mahdollisimman alhaisin kuluin toteutettavan rahoituksen.
<P>
Tällä alueella Eurooppa-neuvosto onkin edistynyt kenties huomattavimmin.
<P>
Rahoitusmarkkinoiden osalta komission, neuvoston ja parlamentin välillä tehdyn sopimuksen jälkeen on mahdollista pysyä aikataulussa, jotta saadaan aikaan yhtenäiset valuuttamarkkinat vuonna 2003 ja rahoituspalvelujen täydellinen integrointi vuonna 2005. Sitä tarkoitusta varten on yksilöity seitsemän direktiiviä ja yksi asetus, jotka pitäisi hyväksyä tänä vuonna tavoitteen saavuttamiseksi.
<P>
Energia-alalla on edistytty sekä markkinoiden avaamisessa että niiden yhtenäistämisessä Euroopan tasolla yhteenliittymien ansiosta.
<P>
Kuten tiedätte, kaasu- ja sähkömarkkinat on päätetty avata vuonna 2004 kaikille eurooppalaisille yrityksille, mikä tarkoittaa, että noin 70 prosenttia Euroopan energiamarkkinoista on avoinna kilpailulle. Jäljelle jäävän markkina-alueen osalta Eurooppa-neuvostossa määrättiin, että asiasta päätetään ennen kevään 2003 Eurooppa-neuvostoa.
<P>
Näitä toimenpiteitä energia-alan avaamiseksi täydentää osaltaan tavoite liittää jäsenvaltioiden sähköverkot yhteen vähintään 10 prosentin osalta tuotantokapasiteetista vuoteen 2005 mennessä. Kun tämä tavoite on saavutettu, ei ole enää pirstoutuneita kansallisia markkinoita, vaan todelliset eurooppalaiset sähkömarkkinat, jotka ovat avoimet ja yhtenäiset.
<P>
Liikenteen ja televiestinnän osalta hahmoteltiin toimintaohjelmaa, joka vaikuttaa oleellisesti sisämarkkinoiden tehokkuuden parantamiseen.
<P>
Tänä vuonna hyväksytään Euroopan laajuisten liikenneverkkojen tarkistaminen, jonka myötä voidaan päästä eroon merkittävistä ongelmista muun muassa Itämerellä, Alpeilla ja Pyreneillä.
<P>
Päätettiin myös panna alulle Galileo-ohjelma, joka on paitsi selvä vedenjakaja Euroopan liikenteen ja viestinnän kehittämisessä myös merkittävä tekninen tekijä.
<P>
Niin ikään sovittiin yhteisen eurooppalaisen ilmatilan saattamisesta voimaan vuonna 2004, mikä lyhentää lentoaikoja ja lentoliikenteen kustannuksia ja tehostaa lentoliikennettä. Sovittiin myös, että laajakaistaverkkojen kehittämiselle annetaan ehdoton etusija, koska se on olennainen tekijä tietoyhteiskunnan kehittämisessä.
<P>
Hyvät kuulijat, toinen asiakokonaisuus, johon haluaisin puuttua, liittyy kestävän kehityksen strategiaan, joka hyväksyttiin Göteborgin Eurooppa-neuvostossa.
<P>
Eurooppa-neuvostossa sovittiin energia-alan verotusta koskevan direktiivin voimaantulosta joulukuussa 2004, samanaikaisesti kun energiamarkkinat avataan.
<P>
Kuten tiedätte, unioni ja sen jäsenvaltiot ovat päättäneet ratifioida Kioton sopimuksen. Neuvostossa vaadittiin, että kaikki ratifiointiin liittyvät kansalliset toimenpiteet on saatava päätökseen kesäkuuhun mennessä ennen Johannesburgin huippukokousta.
<P>
Viimeiseksi, Monterreyn huippukokousta ajatellen 15 jäsenvaltiota päätti nostaa Euroopan unionin virallisen kehitystuen 0,39 prosenttiin vuonna 2006 välivaiheena ennen kuin päästään 0,7 prosenttiin.
<P>
Hyvät kuulijat, Barcelonan Eurooppa-neuvoston kolmas asiakokonaisuus käsittelee työllisyyttä ja sosiaaliasioita.
<P>
Kuten tiedätte, Eurooppa-neuvostoa edeltävänä iltana pidettiin huippukokous työmarkkinaosapuolten kesken. Tämän huippukokouksen tuloksena oli, että työmarkkinaosapuolet sitoutuivat Lissabonin strategiaan ja tavoitteisiin.
<P>
Koko Eurooppa-neuvoston ajan vallitsi laaja yksimielisyys, että jäsenvaltioiden tulee ponnistella niiden esteiden poistamiseksi, jotka vaikeuttavat eurooppalaisten pääsyä työmarkkinoille. Esteet liittyvät verotus- ja sosiaalihuoltojärjestelmiin ja hankaloittavat myös työntekijöiden liikkuvuutta unionin alueella.
<P>
Tässä tarkoituksessa päätettiin kehittää eurooppalainen terveydenhoitokortti, joka helpottaisi matkoilla olevia kansalaisia, ja päätettiin luoda yhtenäiset eurooppalaiset Internet-sivut työpaikkailmoituksia varten.
<P>
Kahdelle hyvin konkreettiselle väestöryhmälle vaadittiin suunnattavaksi toimia: ensiksikin on edistettävä sitä, että suurin osa lapsista pääsee päivähoitoon, mikä helpottaisi perhe-elämän ja työn yhteensovittamista, ja toiseksi, alhaisten syntyvyyslukujen ja väestön ikääntymisen vuoksi on otettava käyttöön keinoja, jotta eläkkeelle siirtymisen todellinen keski-ikä nousisi Euroopassa viiden seuraavan vuoden eli kuluvan vuosikymmenen kuluessa.
<P>
Neuvostossa kiinnitettiin huomiota myös koulutukseen ja tutkimukseen liittyviin asioihin sekä tekniseen kehittämiseen ja innovaatioon; näillä tekijöillä pitäisi olla merkitystä Euroopan kilpailuedulle.
<P>
Eurooppa-neuvosto katsoo, että korkealaatuinen koulutus on yksi vauraiden ja avoimien yhteiskuntien peruspiirteitä. Siksi hyväksyttiinkin koulutusjärjestelmien "työohjelma vuodeksi 2010". Konkreettisiksi toimenpiteiksi koulutuksen alalla Eurooppa-neuvosto kannatti vähintään kahden muun jäsenvaltion kielen opettamista varhaisesta iästä alkaen ja ATK-taitojen ja Internetin käytön opettamisen yleistämistä keskiasteelta lähtien.
<P>
Teknisen tutkimuksen, kehittämisen ja innovaation osalta haluan tuoda esille sen varsin merkittävän sitoumuksen, johon Barcelonassa päästiin ja jonka varmasti jo tunnettekin: näille aloille suunnattujen sijoitusten lisäämistä siten, että vuonna 2010 ne olisivat 3 prosenttia BKT:stä, jolloin kaksi kolmasosaa tästä sijoituksesta tulisi yksityissektorilta.
<P>
Hyvät kuulijat, Lissabonissa päätettiin, että Eurooppa-neuvosto pitää joka kevät talous- ja sosiaaliasioihin keskittyvän työistunnon, jotta taattaisiin maailmanlaajuinen yhteenkuuluvuus ja voitaisiin valvoa tehokkaasti uuden strategisen tavoitteen edistymistä.
<P>
Barcelonan Eurooppa-neuvosto työskenteli pääasiallisesti Lissabonin strategian parissa. Se ei tarkoita, ettei olisi pystytty käsittelemään muitakin ulkopolitiikkaan liittyviä asioita tai muita institutionaalisia kysymyksiä.
<P>
Viimeksi mainituista haluaisin tuoda esiin Eurooppa-neuvostossa Irlannin pääministerin aloitteesta käydyn keskustelun Nizzan sopimuksen ratifioinnista Irlannin tasavallassa.
<P>
Eurooppa-neuvosto otti tyytyväisenä vastaan Irlannin pääministerin esittämän lähestymistavan ja vakuutti olevansa halukas tukemaan Irlannin hallitusta Nizzan sopimuksen ratifioinnissa ja se sopi asian käsittelystä Sevillasta.
<P>
Tämä Eurooppa-neuvosto on myös ensimmäinen, joka pitää istunnon, jossa pohditaan Euroopan tulevaisuutta koskevan keskustelun aloittamista.
<P>
Puhemiehen laatiman mietinnön ansiosta saadaan ensi käden tietoa tämän tulevan hallitustenvälistä konferenssia valmistelevan foorumin pohdintojen etenemisestä.
<P>
Institutionaalisten kysymysten osalta Göteborgin ja Laekenin Eurooppa-neuvostoissa annetut tehtävät on toteutettu. Yhteisymmärryksessä viimeksi mainitun Eurooppa-neuvoston kanssa neuvoston pääsihteeri esitti meille mietinnön, josta meidän tulisi tehdä asianmukaiset toimintaa koskevat päätelmät Sevillan kokouksessa Eurooppa-neuvoston uudistamiseksi.
<P>
Seuraavien viikkojen aikana neuvoston puheenjohtaja ja pääsihteeri vievät päätökseen tämän tavoitteen saavuttamiseksi välttämättömät yhteydet.
<P>
Hyvät kuulijat, ulkopolitiikassa käydyssä keskustelussa oli merkittävä kohta Lähi-idän tilanteesta. Keskusteltiin niin ikään Serbian ja Montenegron tekemistä sopimuksista, Euroopan unionin ja Naton välisistä suhteista ja Euroopan unionin tulevasta roolista entisessä Jugoslavian tasavallassa Makedoniassa.
<P>
Haluan myös tuoda esille, että Eurooppa-neuvosto tukee erityisesti Gibraltaria koskevaa Brysselin prosessia.
<P>
Euroopan unioni vahvisti hyväksymässään Barcelonan julkilausumassa, että se tuomitsee kaikki terrorihyökkäykset ja ilmoittaa samalla velvoittavansa Palestiinan kansallishallinnon taistelemaan terrorismia vastaan ainoana laillisena viranomaisena. Tässä tarkoituksessa Eurooppa-neuvosto vaati, että kaikki palestiinalaisten presidentin Jasser Arafatin liikkumisvapauden rajoitukset poistetaan välittömästi.
<P>
Eurooppa-neuvosto vahvisti toisaalta, että Israelin on vedettävä joukkonsa palestiinalaishallinnon valvonnassa olevilta alueilta, estettävä ilman oikeudenkäyntiä toimeenpantavat teloitukset, tukahdutettava ryhmittymät ja rajoitukset, jäädytettävä asuttamiset ja kunnioitettava kansainvälistä oikeutta.
<P>
Eurooppa-neuvosto toisti julkilausumassa, että unionilla on alueella perinteinen kaksoistavoite: demokraattisen, elinkykyisen ja riippumattoman palestiinalaisvaltion luominen, jonka myötä lopetettaisiin vuoden 1967 miehitys, ja Israelin oikeus elää rauhassa turvallisten ja tunnustettujen rajojen sisäpuolella, jotka kansainvälisen yhteisön ja erityisesti arabimaiden sitoutuminen asiaan takaisi.
<P>
Vain unionin, Yhdistyneiden Kansakuntien, Yhdysvaltojen, Venäjän ja muiden alueen maiden välisellä suoralla yhteistyöllä voidaan todella vaikuttaa konfliktin ratkaisuun.
<P>
Hyvät kuulijat, myös Euroopan Balkanin maiden suhteen harjoittama politiikka perustuu selkeälle rajojen loukkaamattomuuden periaatteelle ja valtioiden alueellisen koskemattomuuden kunnioittamiselle. Serbian ja Montenegron 14. maaliskuuta saavuttama yhteisymmärrys onkin myönteinen askel tähän suuntaan ja pyhittää niiden alueellisen koskemattomuuden säilymisen.
<P>
Tämä sopimus on hyvä todiste unionin Serbiaa ja Montenegroa koskevien tavoitteiden vertaamiseksi, ja mikäli sopimuksessa pysytään, Euroopan unioni määrittelee sen sitoumusasteen.
<P>
Hyvät kuulijat, Eurooppa-neuvosto ilmoitti olevansa käytettävissä, kun entisen Jugoslavian tasavallan Makedonian vakautus-, sovittelu- ja jälleenrakennusprosessia jatketaan.
<P>
Eurooppa-neuvosto noudattaa filosofiaa, jonka mukaan Euroopan unioni päättää ottaa hoitaakseen valvontatehtävän Bosniassa ja Hertsegovinassa ensi vuoden tammikuun 1. päivästä lukien ja on ilmoittanut olevansa unionin käytettävissä ottaakseen vastuun operaatiosta, joka seuraa sitä, jota Nato parhaillaan vie päätökseen. Euroopan unionin ja Naton välisillä pysyvillä yhteistyösopimuksilla onkin jo ollut suotuisaa vaikutusta.
<P>
Eurooppa-neuvosto onkin pyytänyt Espanjaa unionin puheenjohtajavaltiona ylläpitämään yhdessä korkean tason edustajan kanssa yhteyksiä myönteisen lopputuloksen saavuttamiseksi, joka edesauttaisi tilanteen laukeamista.
<P>
Hyvät kuulijat, myös Saharan etelänpuoleinen Afrikka esiintyi Eurooppa-neuvoston keskusteluissa. Neuvosto ilmaisi toisaalta tyytyväisyytensä vihamielisyyksien loppumisesta Angolassa yli 25 vuotta kestäneen konfliktin jälkeen, josta on koitunut väestölle tuhoisia seuraamuksia, ja toisaalta tuomitsi Zimbabwessa äskettäin pidettyjen vaalien poliittisten vakuuksien puuttumisen.
<P>
Euroopan unioni ilmaisi myös huolensa Kongon tasavallan tilanteen kehittymisestä ja tiedoista, jotka koskevat erään naisen mahdollista kivitystä Nigeriassa.
<P>
Eurooppa-neuvosto vaati maan viranomaisia kunnioittamaan täysin ihmisoikeuksia ja kiinnittämään erityistä huomiota naisten ihmisoikeuksiin.
<P>

Minulla on Monterreyssä tilaisuus pyytää nimenomaisesti Nigerian presidenttiä ottamaan huomioon kaikki parhaillaan esitettävät vaatimukset, jotta maassa vältyttäisiin ihmisolennon, naisen kivittämiseltä.
<P>
(Suosionosoituksia)
<P>
Kuten sanoin, haluan toisaalta tuoda esiin, että Eurooppa-neuvostossa otettiin tyytyväisinä vastaan Yhdistyneen kuningaskunnan ja Espanjan päätös lykätä Gibraltaria koskevaa Brysselin prosessia, josta säädettiin marraskuussa 1984, ja se tukee kummankin maan hallituksen sitoutumista Gibraltaria koskevien erimielisyyksiensä voittamiseen ja sopimuksen solmimiseen ennen kesää.
<P>
Hyvät kuulijat, arvoisa puhemies, viime aikoina on puhuttu siitä, että Euroopan rakentamisprosessi on tuotava lähemmäksi kansalaisia. Euroopan unioni on äskettäin saattanut antaa sellaisen kuvan, että se toimii sellaisten asioiden parissa, jotka tuntuvat olevan liian kaukana kansalaisten jokapäiväisestä elämästä.
<P>
Uskon, että Barcelonan Eurooppa-neuvosto oli osoitus päinvastaisesta. Siellä käsiteltiin päätöksiä, jotka koskevat unionin kansalaisten konkreettista todellisuutta ja päivittäistä elämää.
<P>
Uskon, että tuloksena on merkittävä ja viimeistelty toimintasuunnitelma tuleville vuosille.
<P>
Tänä vuonna pannaan alulle Galileo-ohjelma, hyväksytään Euroopan laajuiset energia- ja liikenneverkot, hyväksytään satamapalveluita koskevat esitykset ja julkisia palveluita koskevat sopimukset ja lentojen lähtö- ja saapumisaikoja koskevat säännöt, hyväksytään seitsemän rahoituspalveluita koskevaa direktiiviä ja yksi asetus sekä merkittävä asetus rajat ylittävästä sähköntoimituksesta.
<P>
Sevillassa on muiden kysymysten ohella kiinnitettävä huomiota tutkimusta ja kehittämistä koskevan kuudennen puiteohjelman hyväksymiseen ja Euroopan unionin yhteiseen strategiaan Johannesburgin kokousta varten, uuteen Eurooppa 2005 -ohjelmaan ja Eurooppa-neuvoston uudistamiseen sekä lisäksi laajentumiseen liittyviin keskusteluihin.
<P>
Vuonna 2003 televiestintäpaketti on otettu käyttöön kokonaan, työnhakua helpottava www-sivu pantu alulle ja eurooppalainen terveydenhoitokortti otettu käyttöön sekä yhtenäistetty Euroopan arvopaperimarkkinat.
<P>
Vuonna 2004 avataan kaasu- ja sähkömarkkinat kaikille yrityksille, jäsenvaltioiden budjetit ovat tasapainossa ja ylijäämäisiä, energiatuotteita koskeva direktiivi tulee voimaan ja yhteinen eurooppalainen ilmatila otetaan käyttöön.
<P>
Vuonna 2005 markkinat ovat täysin integroituneet; niiden kapasiteetista 10 prosenttia tulee sähköverkkojen yhteenliittämisestä ja niissä on kehittyneet laajakaistaverkot.
<P>
Vuonna 2010 BKT:stä on osoitettava 3 prosenttia tutkimukseen, kehittämiseen ja innovaatioon ja on otettu käyttöön koulutusta, perhe-elämän ja työn yhteensovittamista ja eläkkeellejäämisiän nostamista toiminnan todellisen lakkaamisen jälkeen koskevat työohjelmat.
<P>
Uskon vilpittömästi, että tavoite panna alulle Lissabonissa sovittu uudistusaikataulu on oleellisilta osiltaan kohtuullisen hyvin saavutettu.
<P>
Uskon lisäksi, arvoisa puhemies, että meillä on tällä hetkellä "enemmän Eurooppaa" ja ennen kaikkea "parempi Eurooppa" kuin ennen Barcelonan Eurooppa-neuvostoa. Ja uskon myös, että sopimuksilla on edesautettu talouden elpymisen alkuunsaattamista ja jouduttamista.
<P>
Nämä olivat tarkkaan ottaen ne suuret tavoitteet, joiden varaan puheenjohtajavaltio Espanja suunnitteli Barcelonan Eurooppa-neuvoston. Jäsenvaltiot ovat osoittaneet tarvittavaa kunnianhimoa ja joustavuutta ja edesauttaneet siten ratkaisevalla tavalla näiden tasapainoisten ja myönteisten sopimusten aikaansaamista.
<P>
Euroopan komissio on esittänyt asiakirjoja, jotka ovat olleet erinomainen pohja Eurooppa-neuvoston työskentelylle, ja kannustanut erittäin aktiivisesti eurooppalaista sitoutumista ja edistystä.
<P>
Haluan tietenkin, kuten sanoin, kiittää Euroopan parlamenttia sen tekemistä ehdotuksista ja toimista; sillä on ollut hyvin dynaaminen rooli Lissabonin strategian kehittelyssä.
<P>
Haluaisin lopettaa puheenvuoroni niin kuin sen aloitinkin: kiittämällä vilpittömästi osallistumisesta lopputulosten saavuttamiseen, joiden uskon vilpittömästi olevan vaivan arvoisia.
<P>
Paljon kiitoksia, arvoisa puhemies.
<P>
(Suosionosoituksia)

<SPEAKER ID=14 LANGUAGE="IT" NAME="Prodi">
. (IT) Arvoisa puhemies, arvoisa neuvoston puheenjohtaja, hyvät parlamentin jäsenet, olemme kokoontuneet tänään keskustelemaan Barcelonan Eurooppa-neuvoston tuloksista. Omasta puolestani tahdon aloittaa muistamalla miestä, jonka monet teistä tässä parlamentissa tunsivat: hänen nimensä oli Marco Biagi - olimme ystäviä - ja hänet murhattiin viime yönä Bolognassa. Hän oli 52-vuotias, hän oli naimisissa ja hänellä oli kaksi lasta. Hän oli Modenan yliopiston professori, työoikeuden asiantuntija ja Italian nykyisen hallituksen neuvonantaja, ja hän oli toiminut samassa tehtävässä muiden, aiempien hallitusten työministerien avustajana, myös sen hallituksen, jonka pääministeri itse olin. Hän oli työskennellyt koko ikänsä pyrkien edistämään työmarkkinaosapuolten vuoropuhelua kotimaassaan, ja minun kotimaassani, Italiassa, ja Euroopassa. Euroopan komissio oli nimittänyt hänet työmarkkinasuhteiden tulevaisuutta käsittelevän korkean tason työryhmän jäseneksi ja hän oli valmistellut työmarkkinaosapuolten vuoropuhelua koskevaa selvitystä, samaa selvitystä, josta olimme keskustelleet yhdessä vain muutama päivä sitten Barcelonassa. Arvoisa puhemies, arvoisa neuvoston puheenjohtaja, arvoisat parlamentin jäsenet, muistaaksemme Marco Biagia meidän on työskenneltävä säilyttääksemme yhteiskuntiemme yhtenäisyyden ja voidaksemme yhdessä taistella terrorismia vastaan, kukistaaksemme terrorismin, joka on demokratian leppymätön vihollinen.
<P>
Tiedämme, että edistyksen, sosiaalisen oikeudenmukaisuuden ja vastavuoroisen solidaarisuuden on kehityttävä yhteiskunnissamme samassa tahdissa. Nämä ovat arvoja, joiden varaan haluamme rakentaa Euroopan: vapaan ja demokraattisen Euroopan, Euroopan, jossa on itsestään selvää, että erilaisten ajatusten tarpeellisessa ja välttämättömässä mittelössä väkivalta on aina mahdoton vaihtoehto. Nämä ovat arvoja, joita meidän ei koskaan, ei milloinkaan pidä unohtaa eikä varsinkaan tällaisina hetkinä.
<P>

Arvoisa puhemies, arvoisa neuvoston puheenjohtaja, arvoisat parlamentin jäsenet, olen tänään täällä kertomassa viime viikolla Barcelonassa järjestetyn Eurooppa-neuvoston tuloksista.
<P>
Kuten presidentti Aznar totesi, Barcelonan Eurooppa-neuvosto onnistui hyvin. Se oli menestys Euroopalle, koska huippukokouksessa edistyttiin huomattavasti kohti Lissabonin strategian täytäntöönpanoa käytännössä; se oli myös menettelytavan ja toimielinten, komission, neuvoston ja parlamentin menestys: komission, joka keväisin annettavassa kertomuksessaan antoi suunnan Eurooppa-neuvoston keskusteluille ja ehdotuksille, jotka nyt heijastuvat päätelmissä; neuvoston puheenjohtajan harkitun johtamisen ja järjestelykyvyn ansiosta saavutettu menestys, mistä haluan todellakin lämpimästi kiittää presidentti Aznaria ja hänen avustajiaan; se oli menestys myös parlamentille, joka samojen viikkojen aikana keskusteli ja hyväksyi käytännöllisesti katsoen kaikki Barcelonan huippukokoukselle esitetyt ehdotukset. Tämä merkitsee - kuten te, puhemies Cox, perustellusti korostitte - sitä, että olemme siirtyneet vastakkainasettelujen kulttuurista muutoksen kulttuuriin. Näin voidaan vahvistaa pysyvästi toimielinten välisen yhteistyön henkeä ja uudistusten tehokkuutta. Arvoisa puhemies Cox, haluan siis esittää myös teille syvimmät kiitokseni. Arvostin erityisesti puhettanne Eurooppa-neuvoston kokouksen alussa, sillä se aloitti parhaalla tavalla kokouksen kaksipäiväisen, myönteisen työskentelyn. Te näet korostitte parlamentin vakaata aikomusta toimia uudistuksen ja yhteisön rakentamisen keskeisenä osana. Tähän näkökantaan yhdyn täydellisesti.
<P>
Viime aikoina erityisesti parlamentti on yhteispäätösmenettelyn avulla tehnyt valtavan työn, josta me kaikki olemme ylpeitä ja josta olen teille erityisen kiitollinen. Tämä kehitys ilahduttaa minua ennen kaikkea sen vuoksi, että se tekee mahdolliseksi kaventaa poliittisen julistuksen ja sen toteuttamisen välistä kuilua. Viime marraskuussa ja vielä "kevätkertomuksessa" korostin niitä vaaroja, joita poliittisten julistusten ja niiden kouraantuntuvan toteuttamisen välillä oleva kuilu aiheuttaa. Pahin pelkoni näet on, että annamme kansalaisillemme toiveita, joihin emme sitten vastaa. Lähentääksemme todella Eurooppaa ja kansalaisia on päätettävä toimia. Tänään olen tyytyväinen, että Barcelonassa päätimme aikataulusta ja selkeistä määräajoista seuraaviksi vuosiksi. Presidentti Aznar mainitsi tästä aikataulusta.
<P>
Arvoisa puhemies, haluaisin nyt lyhyesti käsitellä eräitä keskeisiä seikkoja. Barcelonassa päätimme kaasu- ja sähköalan markkinoiden avaamisen aikataulusta. Tämä hanke oli pysähdyksissä useita kuukausia, mikä esti Euroopan yrityksiä hyötymästä kustannusten laskusta ja siitä johtuvasta tuottavuuden kasvusta. Vuoden 2004 loppuun mennessä muut kuluttajat kuin kotitaloudet voivat vapaasti valita energian toimittajan. On kuitenkin edelleen todettava, että energiamarkkinoiden avaamista säädellään, jotta voidaan taata julkisen palvelun velvoitteiden täyttäminen. Komissio on jo kiinnittänyt erityistä huomiota siihen, että kilpailun ja tuottavuuden vaatimukset on tarpeen, tai pikemminkin on pakko, sovittaa yhteen julkisen palvelun velvoitteiden kanssa.
<P>
Barcelonassa myös Galileo-hanke löysi suuntansa, ja sen edistymiselle luotiin uusia edellytyksiä. Galileo-hanke oli odottamaton tulos, ja se on huomattava edistysaskel, jolla on erittäin suuri poliittinen ja taloudellinen merkitys.
<P>
Tämän lisäksi tahtoisin vielä korostaa rahoitusmarkkinoiden avaamisessa saavutettua merkittävää tavoitetta. Neuvosto on vahvistanut aikomuksensa toteuttaa rahoituspalvelujen toimintasuunnitelman ja toteuttaa täysin yhdentyneet markkinat. Tämä merkitsee, että vuoteen 2003 mennessä toteutetaan täysin yhdentyneet arvopaperi- ja riskipääomamarkkinat ja vuoteen 2005 mennessä rahoituspalvelumarkkinat. Tätä päätöstä ei pidä aliarvioida, vaikka se tiedotusvälineissä saikin ehkä vähemmän huomiota osakseen kuin päätös energiamarkkinoista, sillä taloudellisten seurausten kannalta se on vielä merkittävämpi päätös, koska Euroopan tasolla yhdentyneet pääomamarkkinat yhdessä yhtenäisvaluutan kanssa tarjoavat kuluttajille ja sijoittajille erittäin huomattavia etuja.
<P>
Barcelonan Eurooppa-neuvoston valmistelussa edistyttiin lisäksi Euroopan viestintä- ja sähköenergiaverkkojen yhteen liittämisen vahvistamisessa. Tämän aihepiirin näennäisestä teknisyydestä huolimatta on todettava, että se tekee mahdolliseksi markkinoiden varsin täydellisen yhdentymisen ja Euroopan teollisuuden tuottavuuden parantamisen.
<P>
Lopuksi on mainittava, että kokouksessa päästiin sopimukseen uudesta eEurope 2005 -toimintasuunnitelmasta, jolla vahvistetaan strategiaa, jolla pyritään mahdollistamaan uuden teknologian leviäminen esimerkiksi kaupan, terveydenhuollon ja julkisen hallinnon aloille. Lisäksi neuvosto sopi myös talouspolitiikkojen melko täydellisestä koordinoinnista erityisesti euroalueella.
<P>
Saavutetut tulokset ovat siis merkittäviä, eikä meidän pidä aliarvioida niitä. Emme näet voi aina pitää saavutettua menestystä itsestään selvänä ja keskittyä vain niihin aloihin, joilla kehitys on myöhässä tai joilla tavoitteita ei ole saavutettu.
<P>
Keväällä kokoontuvasta Eurooppa-neuvostosta on jo tullut tärkeä poliittinen tilaisuus, jossa meneillään olevaa kehitystä punnitaan ja viedään eteenpäin. Eräs tämän kehityksen ratkaiseva osa on talouspolitiikkojen koordinointi. Olen jo usein korostanut, että nyt on aika hyödyntää euron käyttöönoton erittäin hyvä menestys. Euron jälkeen on toimittava poliittisella tasolla ja kiinnitettävä huomiota siihen, kuinka euroalueen talouspolitiikka voidaan määritellä ja kuinka sitä voidaan johtaa vahvistamalla jäsenvaltioiden talouspolitiikkojen yhteensovittamista. Erityisesti on toimittava noudattaen sekä yksimielisesti hyväksyttyjä periaatteita että sellaisia sääntöjä, joilla jäsenvaltioiden budjettipolitiikkaa voidaan ohjata. Olen iloinen siitä, että Eurooppa-neuvosto tuki tätä suunnitelmaa, jolla voidaan lisätä rakenteellisten budjettipolitiikkojen johdonmukaisuutta ja ennakoitavuutta. Se osoittaa, että keväällä kokoontuvat neuvostot ovat ottaneet vastuun tästä Euroopan talouden hallintotapaa luovan kehityksen poliittisesta johtamisesta. Keväällä kokoontuvat neuvostot ovat myös valmiita arvioimaan vuosittain tämän yleisen talousstrategian toteutumista. Näin vahvistetaan euroa tukevaa taloudellista pohjaa ja luodaan itseään vahvistava myönteinen kehitys rahapolitiikan ja talouden välille.
<P>
Arvoisa puhemies, Barcelonassa edistimme voimakkaasti talousuudistuksia, jotka olivat suunniteltuihin aikatauluihin nähden myöhässä, mutta sosiaalista ulottuvuutta ei alistettu näille tavoitteille. Sellaiset teemat olivat erittäin keskeisiä, jotka koskivat työpaikkojen luomista, edellytysten luomista työmarkkinoiden kilpailukyvyn säilyttämiselle ja ympäristökysymyksiä. Toisaalta, kuten "kevätkertomuksessa" korostimme, se, että päätimme keskittyä eräisiin keskeisiin kysymyksiin, ei missään tapauksessa tarkoita sitä, että olisimme unohtaneet muut aiheet. Uudistuksia on jatkettava kaikilla aloilla, koska, kuten tiedämme, yhtenäistetty lähestymistapa on keskeinen tavoitteen lopullisen saavuttamisen kannalta. Tehtävämme on sen vuoksi kaksijakoinen: on toimittava viipymättä, jotta Barcelonassa saavutetuista tuloksista voitaisiin jatkaa eteenpäin, ja toisaalta on jatkettava toimintaa muiden strategiaamme kuuluvien tavoitteiden saavuttamiseksi. Kyse ei ole nollasummapelistä, vaan pelistä, jonka loppusumma on positiivinen. Poliittisissa päätöksissämme yhden seikan asettaminen etusijalle ei näet merkitse toisen aihepiirin syrjäyttämistä. Jatkamme niin ollen sosiaalisten ja ympäristökysymysten liittämistä yleisiin poliittisiin päätöksiimme. Uusien aloitteiden on luonnollisesti seurattava: meidän ei pidä unohtaa, että olemme sitoutuneet toteuttamaan strategiaa, jonka tavoitteet kantavat vuosikymmenen päähän. Saavuttamamme tulokset on punnittava vuosikymmenen lopussa: meidän ei pidä unohtaa tätä aikaperspektiiviä.
<P>
(Suosionosoituksia)

<SPEAKER ID=15 LANGUAGE="DE" NAME="Poettering (PPE-DE).">
Arvoisa puhemies, arvoisa Eurooppa-neuvoston puheenjohtaja, arvoisa komission puheenjohtaja, hyvät kollegat, tieto Marco Biagin murhasta herätti meissä suuren vastenmielisyyden tunteen ja surua, ja osoitamme myötätuntoamme hänen perheelleen. Ryhmämme julistaa kaikille terroristeille Euroopassa ja maailmassa: emme anna koskaan periksi terroristeille! Se, joka antaa terroristeille periksi, kyseenalaistaa demokraattisen järjestyksemme. Me taistelemme päättäväisesti kaikilla demokratian ja oikeusvaltion välineillä Euroopassa ja maailmassa esiintyvää terrorismia vastaan.
<P>
Haluaisin kiittää lämpimästi parlamentin puhemies Pat Coxia niistä erittäin käytännöllisistä ja poliittisista ehdotuksista, jotka hän on esittänyt Eurooppa-neuvostolle. Ne olivat uskoakseni hyvä perusta keskustelulle. Eurooppa-neuvoston puheenjohtaja ja komission puheenjohtaja, jolle me toivotamme hyvää matkaa Italiaan hänen murhatun ystävänsä ja tämän perheen luokse, ovat ilmaisseet, miten meidän on kiitettävä puhemiestä hänen panoksestaan.
<P>
Haluaisin kuitenkin myös antaa tunnustusta erityisesti Eurooppa-neuvoston puheenjohtajalle ja kertoa arvostavani hänen vastuutaan, tunnustusta myös siitä, että hän tulee Euroopan parlamenttiin kolme kertaa Espanjan puheenjohtajakauden aikana. Tänään on jo toinen kerta. Se on uskoakseni myös hyvä esimerkki seuraaville puheenjohtajavaltioille.
<P>
Barcelonan huippukokous on kokous, jota myös me arvioimme periaatteessa myönteisesti. Moni toive jää kuitenkin tietysti avoimeksi. Mielenkiintoinen asia on kieli. Arvoisa Eurooppa-neuvoston puheenjohtaja, Eurooppa-neuvosto kehottaa meitä - parlamenttia ja neuvostoa - avaamaan kuitenkin energiamarkkinat sähkön ja kaasun toimittajille tietyn ajan kuluessa. Me olisimme olleet kiitollisia, jos Eurooppa-neuvosto olisi kehottanut meitä avaamaan eurooppalaiset energiamarkkinat myös kuluttajille, koska olisimme nimittäin siihen erittäin valmiita. Neuvoston epäröinti, joka johtuu siis yhdestä jäsenvaltiosta, - ja tiedän, että Eurooppa-neuvoston puheenjohtaja on tehnyt kaikkensa - tämä kielteinen kanta verhotaan tässä ministerineuvostolle ja Euroopan parlamentille esitetyssä kehotuksessa. Me halusimme siis oikeastaan enemmän.
<P>
Me haluaisimme onnitella teitä lämpimästi päätöksestänne. Arvoisa Eurooppa-neuvoston puheenjohtaja, olen myös tietoinen teidän henkilökohtaisesta panoksestanne, jolla te olette huolehtinut siitä, että Galileolla on nyt tulevaisuus. Sillä on strateginen merkitys Euroopalle. Olen iloinen, että sekä poliittinen että talouspoliittinen vastustus kyettiin voittamaan. Me panemme myös iloisina merkille, että te sitoudutte vakauteen ja toivotte kaikkien Euroopan unionin jäsenvaltioiden saavuttavan lähes tasapainoisen julkisen talouden rahoitusaseman vuoteen 2004 mennessä. Me olisimme kuitenkin toivoneet vielä hyvin paljon enemmän, jos Eurooppa-neuvosto olisi voinut todeta Barcelonassa pitävänsä myönteisenä komission kantaa, joka koskee niin sanotun sinisen kirjeen lähettämistä kahdelle Euroopan unionin jäsenvaltiolle, minkä valtiovarainministerit sitten - kuten me kaikki tiedämme - estivät yhden jäsenvaltion tietyn toiminnan seurauksena. Me toivoisimme, että tämä lähes tasapainossa olevaa julkisen talouden rahoitusasemaa koskeva myönteinen julistus toteutetaan käytännössä myös jatkossa tukemalla komission vakauspyrkimyksiä Euroopan unionin jäsenvaltioihin nähden. Sitten myös Eurooppa-neuvostosta tulee uskottava, jos myös valtionvarainministerit toimivat vastaavasti konkreettisten toimien kohdalla.
<P>

Arvoisa Eurooppa-neuvoston puheenjohtaja, me pidämme erityisen myönteisenä, että valtion ja hallitusten päämiesten konferenssissa otettiin voimakkaasti kantaa Lähi-idän kysymykseen. Me kannatamme yksiselitteisesti sitä, että palestiinalaiset saavat valtion kaikessa arvokkuudessa, ja me kannatamme yksiselitteisesti sitä, että Israel voi elää turvallisten rajojen sisällä. Meidän on kuitenkin taisteltava molempien osapuolten terrorismia vastaan. Meistä on väärin, että - ja olen iloinen, että te viittasitte siihen - palestiinalaishallinnon presidentti Jasser Arafat pannaan kotiarestiin ja on edelleen kyseenalaista, voiko hän osallistua Beirutissa pidettävään Arabiliiton maiden huippukokoukseen. On kuitenkin taattava, että hän voi osallistua tähän kokoukseen. Mehän päätimme kutsua Jasser Arafatin ja Simon Peresin Euroopan parlamenttiin. Me haluamme kuitenkin, että meillä on vapaus kutsua nämä henkilöt tänne, ja meidän on oltava myös varmoja, että he voivat palata sen jälkeen taas takaisin kotiin.
<P>
(Suosionosoituksia oikeistolta)
<P>
Sallikaa minun puhua vielä kahdesta asiasta, jotka ovat esillä Barcelonan jälkeenkin. Ensinnäkin neuvoston uudistaminen. Arvoisa Eurooppa-neuvoston puheenjohtaja, te sanoitte tammikuussa kannattavanne neuvoston, komission ja parlamentin välistä työryhmää ja olette myös ilmoittanut, että näin on nyt myös todellakin määrä tapahtua. Meillä on tietoja, joiden mukaan se on tarkoitus estää tietyllä tasolla - ei kuitenkaan poliittisella tasolla. Me haluaisimme rohkaista teitä toteuttamaan tämän toimielinten välisen työryhmän poliittisella tasolla myös sitä kautta, että parlamentin puhemiestä edustaa parlamentin jäsen, jotta pääsemme Sevillassa myös hyviin tuloksiin. Jos me pääsemme Sevillassa hyviin tuloksiin, se on kunniaksi puheenjohtajavaltio Espanjalle ja myös teille henkilökohtaisesti. Se on meidän kaikkien etu.
<P>
Teidän puheenjohtajuudessanne - ja oletan, myös ulkoministerin puheenjohtajuudessa, mutta te olette varmasti myös siellä - Valenciassa järjestetään 21.-22.4. Välimeren alueen vuoropuhelua koskeva kokous. Palasin juuri Algeriasta, ja saamani vaikutelma on, että yhtä tarmokkaasti kuin meidän on katsottava itään ehdokasvaltioiden suuntaan meidän on katsottava myös etelään, sillä joidenkin eteläisen Välimeren alueen maiden kehitys on niin dramaattista, että meidän on tehtävä myös siitä yksi politiikkamme painopiste. Me emme saa jättää sitä teoreettisten poliittisten julistusten tasolle, vaan me tarvitsemme laajaa yhteistyötä taloudessa, finanssisektorilla ja myös vuoropuheluun osallistuvien kansojen välillä. Haluaisin rohkaista teitä erityisesti kiinnittämään suurta huomiota Barcelonan prosessiin Välimeren alueen vuoropuhelun mielessä. Meidän ryhmämme seisoo siinä yhteydessä voimakkaasti teidän tukenanne, ja toivomme teille kovasti menestystä puheenjohtajakautenne toiselle puoliskolle! Jos te noudatatte siinä yhteydessä myös hieman meidän ja komission neuvoja, olen aivan varma, että siitä tulee erittäin menestyksellinen puheenjohtajakausi. Paljon menestystä puheenjohtajavaltio Espanjalle!
<P>
(Suosionosoituksia oikeistolta)

<SPEAKER ID=16 LANGUAGE="ES" NAME="Barón Crespo (PSE).">
Arvoisa puhemies, neuvoston puheenjohtaja, komission varapuheenjohtaja, hyvät parlamentin jäsenet, ennen kaikkea haluan sosiaalidemokraattisen puolueen ryhmän nimissä ilmaista solidaarisuutemme ja surunvalittelumme, jotka koskevat Euroopan parlamentin tuomitsemaa professori Biagin murhaa, ja osoittaa, että terrorismi ei pysty meitä voittamaan ja että lisäksi tuomitsemme jyrkästi raukkamaisuuden ja rankaisemattomuuden, jotka valitettavasti edelleenkin toimivat vapautta ja Euroopan tavoitteita vastaan.
<P>
Mitä tulee Barcelonan huippukokoukseen, arvoisa neuvoston puheenjohtaja, minä aloitan siitä, mihin te lopetitte. Puhuitte yleisestä mielipiteestä. Luulen, että Barcelonan huippukokous, sen lisäksi että se teki Barcelonasta Euroopan avoimen ja kosmopoliittisen pääkaupungin, osoitti jotakin, joka kumoaa kritiikin, jota meillä on tapana antaa: toistuvasti sanotaan, että kansalaiset eivät ole kiinnostuneita siitä, mitä teemme. He ovat osoittaneet, ettei se pidä paikkaansa euron kohdalla, ja he ovat osoittaneet sen Barcelonassa. Sadat tuhannet ihmiset osoittivat mieltään rauhanomaisesti Barcelonassa, ja se osoittaa, että se, mitä teemme Euroopan unionissa, kiinnostaa heitä. Lisäksi se osoittaa toisenkin asian: että ei ole tarpeen jäädyttää Schengenin sopimusta, koska ihmiset osaavat käyttäytyä moitteettomasti ja asiaankuuluvasti.
<P>

Kokouksen sisällöstä sanoisin, että luulen, että Barcelonan Eurooppa-neuvosto onnistui palauttamaan oikeille raiteilleen Lissabonin prosessin, ja koska te, arvoisa neuvoston puheenjohtaja, olette tällä hetkellä neuvoston junan veturinkuljettaja, minun on kerrottava, että ryhmässäni oli valtava huoli siitä ilmeisestä riskistä, että koko juna suistuisi raiteiltaan, siitä lähtien kun te itse julistitte asettuvanne Barcelonan huippukokoukseen liittyvissä asioissa vastakkain neuvoston sosialistienemmistön kanssa. Luulen, että prosessin saattaminen tasapainoon auttaa meitä kaikkia prosessissa, jonka tulee saavuttaa tasapaino kasvun ja sosiaaliturvan välillä, jotta taataan täystyöllisyys ja kestävä kehitys.
<P>
Lisäksi mielestämme politiikkojen yhdistäminen on erittäin tärkeätä. Uskomme, että vapauttaminen, joka tarkoittaa säänneltyä sääntelyn purkamista, on mielekästä, jos se tarjoaa parempia palveluja parempaan hintaan. Mutta siihen tarvitaan - tämä sisältyy neuvoston päätelmiin - parempaa sääntelyä ja valvontaa. On myös tarpeen, ettei valtion monopoleja korvata yksityisillä monopoleilla, ja erityisesti - tämän osoitan komissiolle - että toteutetaan ehdotus puitedirektiivistä, joka takaa julkisten palveluiden saatavuuden.
<P>
(Suosionosoituksia)
<P>
Tämä on ehdottoman tärkeätä meidän kannaltamme.
<P>
Vakaus- ja kasvusopimuksesta sanoisin, että olemme kasvun kannalla. Te voisitte kuitenkin korjata tätä sopimusta. En ole koskaan ymmärtänyt - ja luulen, etteivät muutkaan ymmärrä - että jos jollakin valtiolla on talousvaje, joka lähenee kolmea prosenttia, siitä täytyisi antaa sakot. Tämä saisi aikaan vain enemmän vaikeuksia kyseiselle valtiolle. Siksi sopimusta, joka syntyi saksalaisten konservatiivien vaikutuksesta, pitää tarkistaa, jotta siitä tulee johdonmukaisempi.
<P>
(Suosionosoituksia)
<P>
Seuraavaksi, arvoisa puhemies, mielestäni myös työmarkkinoilla on tehtävä uudistuksia, mutta haluan kiinnittää huomiota direktiiviin työajan sääntelystä, samoin haluan kiinnittää huomiota erääseen myönteiseen asiaan, joka on päivähoitopaikkojen verkosto, ja mielestäni eläkkeelle jäämisen ikärajaa on arvioitava suhteessa Euroopan väestön ikääntymiseen.
<P>
Lopuksi, arvoisa puhemies, kaksi asiaa: ensimmäinen on vankka tukemme julkilausumalle Lähi-idästä ja toinen on se, ettei ryhmäni ymmärrä, miksi Ecofin-neuvostolla on enemmän vaikutusvaltaa Euro-Välimeri-pankin luomisessa kuin neuvostolla. Mielestäni Ecofin-neuvoston tulee toimia neuvoston alaisuudessa eikä päinvastoin.
<P>
(Suosionosoituksia)
<P>
Ja seuraavaksi pyydän puheenjohtajalta, että hän vie mukanaan viestin siitä, että olemme parantamassa kehitysapuamme - ja suhtaudumme tähän vakavasti - Monterreytä silmällä pitäen.
<P>
Ja viimeinen asia, arvoisa puhemies. Te olette ojentanut rauhaneleenä palmupuun oksan neuvostolle käytännönläheisellä ja toimivalla keskustelulla. Muuttakaamme se todellisuudeksi. Puheenjohtaja Aznar sitoutui täällä tammikuussa toimielinten väliseen sopimukseen, joka parantaa sääntelyä ja lainsäädäntöä Euroopan unionissa. En näe Barcelonan huippukokouksen päätelmissä tätä kohtaa. On vain epämääräinen viittaus Mandelkernin mietintöön 19 kohdassa, ja meiltä pyydetään 35 kohdassa, että hyväksymme kerralla kahdeksan direktiiviä rahoitusmarkkinoiden vapauttamisesta. Miksi emme todella istu alas ja tee toimielinten välistä sopimusta parantaaksemme unionin lainsäädäntöä? Me olemme valmiit, puheenvuoro on neuvostolla.

<SPEAKER ID=17 LANGUAGE="EN" NAME="Watson (ELDR).">
Arvoisa puhemies, haluan yhtyä edellisten puhujien tuntemuksiin professori Marco Biagin asiassa.
<P>
Arvoisa puhemies, onnittelen teitä menestyksestä ensimmäisessä huippukokouksessanne parlamentin puhemiehenä. Ryhdyitte työhön todistaaksenne parlamentin olevan uskottava ja luotettava kumppani toimielinten välisessä vuoropuhelussa ja osoittaaksenne, että parlamentti on omalta osaltaan poistanut sen, mitä puheenjohtaja Prodi kutsui "tulosten epäsuhdaksi". Onnistuitte ihailtavasti molemmissa kohdissa.
<P>
Arvoisa neuvoston puheenjohtaja, liberaalidemokraatit suhtautuvat myönteisesti Barcelonan tiettyihin konkreettisiin saavutuksiin. Kehitysavun nostaminen EU:ssa keskimäärin 0,39 prosenttiin bruttokansantulosta on myönteinen askel. Jos EU pystyy etenemään ja saavuttamaan YK :n tavoitteen, 0,7 prosenttia bruttokansantulosta, emme enää riistä köyhiltä 100 miljardin euron kehitysapua vuodessa. Olemme tyytyväisiä myös siihen, että huippukokouksessa painotettiin työnteon kannattavuuden lisäämistä ja pienipalkkaisten verotuksen keventämistä, sekä sopimukseen energiaverodirektiivistä. Tarvitsemme lisää talouskasvua, mutta sen ei tarvitse toteutua tulevia sukupolvia varten hoitamamme ympäristön kustannuksella.
<P>
Lähi-itään puhuttaessa suhtaudumme myönteisesti Eurooppa-neuvoston julkilausumaan. Kehotamme israelilaisia ja palestiinalaisia käynnistämään uudet neuvottelut YK:n turvallisuusneuvoston päätöslauselman 1397 pohjalta, hyväksymään kansainväliset tarkkailijat, noudattamaan Geneven yleissopimusta sekä luopumaan terrorismista ja mielivaltaisesta väkivallasta.
<P>
Haluan myös onnitella korkeaa edustaja Javier Solanaa sopimuksesta, jonka hän neuvotteli Serbian ja Montenegron välille; tämä oli todella ensimmäinen menestys Euroopan unionin diplomatialle.
<P>
Ison-Britannian pääministeri Tony Blair kuvaili Barcelonan huippukokousta "joko tai" -tilaisuudeksi. Hän saattaa nyt katua tuota liioittelua, sillä vaikka Barcelona epäilemättä edustaa edistysaskelta tiellä kohti talousuudistusta, on selvää, että tie tulee olemaan pitkä ja mutkainen. Meidän on varmistettava, ettei puheenjohtaja Prodin tunnistama tulosten epäsuhta muutu uskottavuusongelmaksi sen takia, että neuvosto on kyvytön pääsemään niihin moniin tavoitteisiin, joita se asettaa jokaisessa huippukokouksessa. Yksi tällainen esimerkki uskottavuusongelmasta on vaillinainen sopimus energiamarkkinoiden vapauttamisesta. Miten uskottava se on kansalaistemme silmissä, jos kiellämme heiltä suuremman valinnanvapauden ja alhaisempien energiahintojen edut? Kehotamme neuvostoa tukemaan parlamentin vaatimusta energiamarkkinoiden vapauttamisen toisesta vaiheesta, jossa otettaisiin mukaan kotitalousasiakkaat viimeistään vuonna 2005.
<P>
EU:n uskottavuus on pelissä myös rahoituspalveluissa. Eläkerahastodirektiivi on ollut neuvostossa jäissä siitä asti, kun parlamentti hyväksyi sen ensimmäisessä käsittelyssä viime vuoden heinäkuussa. Tämä on tyypillinen esimerkki tulosten epäsuhdasta, jonka parlamentti on poistanut, mutta joka vaatii neuvostolta enemmän kuin lämpimiä sanoja. Neuvostolla on myös muita kunnianhimoisia toiveita, kuten pääseminen sopimukseen yhteisöpatentista toukokuuhun mennessä sekä julkisten hankintojen järjestelmä. Jos näiden kevään taloudellisten huippukokousten uskottavuutta ei haluta vaarantaa, pääministereiden on ryhdyttävä lyömään viisaat päänsä yhteen varmistaakseen, että heidän kansalliset ministerinsä edistyvät näissä kysymyksissä.
<P>
Arvoisa neuvoston puheenjohtaja, jos aiomme poistaa kuilun Euroopan unionin ja sen kansalaisten väliltä, siihen ei päästä pidättämällä ihmisiltä oikeudet liikkua vapaasti, varsinkaan jos nämä ihmiset haluavat harjoittaa demokraattisia oikeuksiaan ilmaista mielipiteensä protestoimalla.
<P>
Lisäksi EU:n tuomiseen lähemmäksi kansalaisiaan tarvitaan edistystä avoimuudessa. Päätelmien 51 kohdassa vaaditaan suuremman avoimuuden varmistamista lainsäädäntöprosessissa. Siinä ei kuitenkaan suunnitella ryhtymistä minkäänlaisiin erityistoimenpiteisiin ennen kesäkuuta, ja lisäksi pääsihteerin selvityksessä neuvostolle rajataan asiakirjat, joita avoimuuden pitäisi koskea, niihin lakeihin, jotka hyväksytään yhteispäätösmenettelyssä. Tämä rikkoo sen asetuksen määräyksiä, jonka hyväksyimme asiakirjojen saatavuudesta viime vuonna ja jossa lainsäädäntöasiakirjojen määritelmä on huomattavasti laajempi. Te olette jo neljä kuukautta myöhässä asetuksen täytäntöönpanossa. Kehotamme teitä tekemään sen.
<P>
Lopuksi huomauttaisin siitä, että neuvoston päätelmien 20 kohdassa suunnitellaan viisaitten miesten ryhmän perustamista. Kysyisin, ettekö voisi aikana, jona tunnustatte merkityksen, joka on naisten osallistumisella työvoimaan, ja jona ilmaisette huolenne naisten hyvinvoinnista Nigeriassa, ettekö voisi edes nyt kolmannella vuosituhannella puhua viisaitten henkilöiden ryhmästä.

<SPEAKER ID=18 LANGUAGE="IT" NAME="Frassoni (Verts/ALE).">
Arvoisa puhemies, minäkin haluan ennen kaikkea omasta ja ryhmäni puolesta kunnioittaa Marco Biagin muistoa. Ezio Tarantellin ja Massimo D'Antonan jälkeen hän on kolmas näinä vuosina surmattu työoikeuden asiantuntija. He etsivät keinoja vahvistaa ja tiivistää työmarkkinaosapuolten välistä vuoropuhelua ja sosiaalista yhteenkuuluvuutta: nykyään nämä aiheet ovat terroristien vihan kohteita ja mielestäni emme voi missään tapauksessa unohtaa sitä, kun me tänään keskustelemme Barcelonasta.
<P>
Barcelonan Eurooppa-neuvosto vahvisti suuntausta, joka edustamani ryhmän näkemyksen mukaan on jatkunut jo kauan, toisin sanoen sitä, että tällaiset kokoukset ovat kyvyttömiä kohtaamaan merkittäviä aiheita ja luomaan johdonmukaisia yleisiä suuntaviivoja. Mielessäni on nyt esimerkiksi outo vaikeneminen Irakin kysymyksestä ja melkein täydellinen hiljaisuus kestävän kehityksen strategian kohdalla. Sen sijaan voidaan todeta, että huomiota kiinnitetään yhä enemmän kysymyksiin, jotka eivät suoraan koske Eurooppa-neuvostoa, kuten siihen, kuinka paljon tietokoneita Euroopan unionin koulujen oppilaille on hankittava tulevina vuosina. Tämä on vakavaa senkin vuoksi, että se entisestään lisää kansalaisten hämmennystä, koska he eivät enää ymmärrä, mitkä näistä johtopäätöksistä todella muuttuvat kansallisen tason päätöksiksi, mitkä niistä ovat unionin toimielinten, erityisesti ministerineuvoston, toiminnan todellisia suuntaviivoja, ja kuinka suuri osa on vain julistuksia, jotka aina unohdetaan huippukokouksessa tai seuraavan puheenjohtajan aikana.
<P>
Minun on sanottava, että tämän hämmennyksen valtaan jouduimme mekin, kun Göteborgissa iloitsimme siitä, että viimeinkin oli ymmärretty, ettei ilman sellaista yhtenäistettyä lähestymistapaa, jossa taloudellisten tekijöiden ohella otetaan huomioon sosiaaliset ja ympäristön tilaan liittyvät seikat, voi tapahtua kestävää kehityksen ja hyvinvoinnin kasvua. Lukuun ottamatta pientä kestävää kehitystä käsittelevää osaa ympäristöstä puhutaan päätelmissä vain kerran. Olen vakuuttunut siitä, että Barcelonan myönteisestä ilmapiiristä ja hengestä huolimatta ei kokouksessa saavutettu kokonaisnäkemystä siitä, mihin taloudellisilla uudistuksilla olisi pyrittävä, jotta Lissabonin ja Göteborgin tavoitteet voitaisiin saavuttaa. Uskon, että 500 000 mielenosoittajaa olivat täysin selvillä tästä.
<P>
Tahtoisin esittää seuraavaksi muutaman huomautuksen vapauttamiseen liittyvistä kysymyksistä, koska toivoisin, että olisimme kerrankin vapaita kaavamaisista ideologioista ja toteaisimme, että tällä hetkellä on vielä ongelmia, jotka on ratkaistava. Määräävän aseman väärinkäyttö ja markkinoiden vääristäminen ydinvoimalla tuotetun energian hyväksi ovat nyt pääasiallisia ongelmia. Tiedämme näet hyvin, että valtionyhtiöt, kuten EDF, EON ja RVE, vääristävät markkinoita ostamalla muita eurooppalaisia yhtiöitä ydinjätteen sijoitukseen ja ydinvoimaloiden purkamiseen varatuilla varoilla. Toisaalta Espanjan ja Ranskan välisten verkkojen yhteen liittämisen asteen nostaminen 10 prosenttiin ei muuta lainkaan Endesan ja Iberdrolan määräävää asemaa markkinoilla eikä sen vuoksi johda huomattaviin muutoksiin kuluttajan kannalta.
<P>
Lopuksi haluaisin esittää presidentti Aznarille kaksi täsmällistä Lähi-itää koskevaa kysymystä, mikäli hän kuuntelee minua. Tahtoisin tietää, miksi Lähi-idän tilannetta koskevassa alustavassa päätöslauselmassa viitattiin neljänteen Geneven sopimukseen siviilien suojelusta sodan aikana, ja miksi tämä viittaus oli poistettu päätöslauselman lopullisesta versiosta. Tahtoisin tietää miksi, ja uskon, että tämä on tärkeää koko parlamentille.

<SPEAKER ID=19 LANGUAGE="FR" NAME="Wurtz (GUE/NGL).">
Arvoisa puhemies, yhdyn ryhmäni puolesta täysin alussa esittämiinne ajatuksiin ja ilmoitan omasta puolestani tuomitsevani varauksetta Italiaa juuri koetelleen halpamaisen terroriteon.
<P>
Arvoisa puhemies, arvoisa neuvoston puheenjohtaja, arvoisa komission varapuheenjohtaja, Barcelonan Eurooppa-neuvoston päätelmät kertovat meille tietyllä tavoin enemmän unionin tilasta kuin parhaimmatkaan keskustelut aiheesta. Teen asiani selväksi kolmen esimerkin avulla.
<P>
Periaatteessa joka kevät järjestettävässä 15 jäsenvaltion valtion- ja hallitusten päämiesten huippukokouksessa korostetaan Euroopan yhdentymisen sosiaalista ulottuvuutta. Mikä on Barcelonan anti tältä osin? Arvoisa neuvoston puheenjohtaja, muistutitte päätöksestä pidentää todellista eläkeikää viidellä vuodella. Muistutitte myös virallisesta sitoutumisesta noudattaa vakaussopimusta eli julkisten menojen ja sosiaalimenojen rajoittamista sekä maltillista palkkapolitiikkaa. Otitte niin ikään esiin työmarkkinoiden joustot, toisin sanoen niiden epävarmuuden. Luuletteko, että kansalaiset kykenevät tunnistamaan itsensä tässä lähestymistavassa? Arvoisa neuvoston puheenjohtaja, mikä on teidän arvionne kaksi vuotta sitten pidetyn Lissabonin huippukokouksen jälkeen saavutetusta edistyksestä täystyöllisyyden saavuttamisessa vuoteen 2010 mennessä, mikä Lissabonissa julistettiin tavoitteeksi? Miksi ette ole maininnut lukuja, joita komissio itse on julkistanut aiheesta, esimerkiksi tietoa siitä, että - lainaan nyt komission lukuja - 60 miljoonaa jäsenvaltioiden kansalaista elää köyhyysrajan kynnyksellä sosiaalisten siirtojen jälkeen? Mitä johtopäätöksiä te tästä teette? Mikä on Nizzassa hyväksytyn sosiaalisen toimintaohjelman täytäntöönpanon laita? Toivoisin Barcelonan huippukokouksen hyvin yleisiin päätelmiin sisältyviä vastauksia täydellisempiä vastauksia.
<P>
Toinen huomioni koskee yleishyödyllisten palvelujen kysymystä. Olemme ottaneet vaarin komissiolle esitetystä vaatimuksesta laatia aiheesta ehdotus puitedirektiiviksi. Seuraamme hyvin tarkoin tuon tekstin sisältöä ja varsinaista soveltamisalaa. Arvoisa puhemies, näin ollen Euroopan parlamentti pyysi viime marraskuun 13. päivänä - lainaan nyt kyseistä päätöslauselmaa - "tekemään välittömästi tarkan ja vertailtavissa olevan arvion yleishyödyllisiä palveluita koskevan vapauttamispolitiikan todellisista vaikutuksista, ennen kuin vapauttamisessa edetään pidemmälle". Missä tämä arvio on? Sitä ei ole tehty, vaikka olette jouduttanut vapauttamisprosessia. Onko tästä pääteltävissä, ettei teillä ole mitään tekemistä valittujen jäsenten ja Euroopan kansalaisten selväsanaisesti esittämien vaatimusten kanssa?
<P>
Sähköalalla pysyäkseni kysyisin, eikö teillä ole mitään opittavaa Kalifornian fiaskosta tai Enron-yrityksen konkurssista? Kotimaassanne Espanjassa toimii viisi yritystä, jotka kaikki ovat yksityisiä. Nimenomaan Barcelonan aluetta hallitseva yritys ei ole kyennyt varmistamaan asiakkaittensa energian saantia, ja Katalonia on ollut pimeänä ainakin viime joulukuusta lähtien. Erään toisen espanjalaisyrityksen toimitusjohtaja on todennut, että - lainaan nyt häntä - "tulevaisuudessa on varauduttava pahimpaan". Sokerina pohjalla: hallituksenne valmistautuu maksamaan noille yrityksille 7,8 miljardia euroa, jotka Espanjan veronmaksajat ovat maksaneet auttaakseen yrityksiä valmistautumaan jatkuvasti joudutettuun sääntelyn purkamiseen. Arvoisa neuvoston puheenjohtaja, onko tämä totta vai ei? Onko tämä se malli, jonka yleistymisen avulla Euroopan unionista pyritään tekemään maailman kilpailukykyisin ja dynaamisin alue, kuten kuuluvat ne mahtipontiset ja hieman ylimieliset sanat, jotka ovat nykyään muodissa toimielimissämme?
<P>
Ennen Barcelonan huippukokousta, sen aikana ja sen jälkeen on otettu voimakkaasti kantaa, kuten El Pais -lehdessä on asia aivan syystäkin ilmaistu, toisenlaisen maailmanlaajuistumisen puolesta. Ja tämä - tämä on siis oma lisäykseni - niistä tuomittavista rajoituksista huolimatta, joita olette asettaneet satojen Euroopan kansalaisten liikkumisen vapaudelle. Arvoisa neuvoston puheenjohtaja, oletteko ottanut huomioon tämän ennennäkemättömän mielenilmauksen, jota molempien maidemme yhteiskunnista on noussut Euroopan tärkeimpiä poliittisia päättäjiä vastaan? Euroopan unionin motto Barcelonassa voidaan todellisuudessa kiteyttää kolmeen sanaan, joilla olette itse määritellyt logiikkaanne Estorilissa äskettäin järjestetyssä konferenssissa ja joita teidän mukaanne ovat vapauttaminen, yksityistäminen ja kilpailu. Tästä voivat unelmoida kenties liikemiehet tai osakkeenomistajat, mutta ei varmastikaan kansalaistemme enemmistö. Osa meistä nimittäin haluaa uskoa toisenlaiseen eurooppalaiseen tavoitteeseen, joka tarjoaa maailmalle vaihtoehtoisen näkemyksen liberaaliselle, vallanhimoiselle ja säälimättömälle logiikalle, joka nykyisessä maailmanlaajuistumisessa vallitsee. Me, ryhmäni ja monet muutkin, kannatamme täysin sellaisten kansalaisten, järjestöjen ja ammattiliittojen mobilisointia, jotka merkitsevät koko ajanjakson uutta jakoa. Käykääpä Sevillassa.

<SPEAKER ID=20 LANGUAGE="IT" NAME="Muscardini (UEN).">
Arvoisa puhemies, Barcelonan huippukokouksen jälkeen on sattunut kaksi Italiaa ja vakavuutensa vuoksi koko Eurooppaa järkyttänyttä tapahtumaa. Professori Marco Biagin murha tuo terrorismin ongelman jälleen keskustelun polttopisteeseen. Kohtalokas ja traaginen attentaatti sattui samana päivänä, jona merkittävä talousalan sanomalehti Il Sole 24 Ore julkaisi Biagin artikkelin, jossa hän eritteli selkeästi seikkoja, joiden vuoksi Euroopan ja Italian on välttämätöntä toteuttaa nopeasti uudistukset, jotka viimein mahdollistavat työllisyyden elpymisen ja työmarkkinoiden vapauttamisen, jotta voitaisiin päästä eroon jo vuosia kaikkia 15:tä jäsenvaltiota rasittaneesta vitsauksesta: miljoonien työttömyydestä ja uusköyhyydestä.
<P>
Meidän on kohdattava terrorismin ilmiöt voimakkaina ja selkein mielin, merkitsipä terrorismi tuhansien hengen vaativia iskuja, kuten New Yorkissa, tai sellaista terrorismia, jossa murhataan yksittäisiä ihmisiä ja joka vaarantaa vakavasti sekä uudistukset että koko demokratian. On toteutettava viipymättä toimet, joista Barcelonassa päätettiin, samoin kuin useat puheenjohtajavaltio Espanjan esittämät viitteet pyrkimisestä kohti täydellistä yhdentymistä ja tietojärjestelmien ja terrorismin vastaisen taistelun laajaa kehitystä, ja haluamme korostaa, että vaikka professori Biagi murhattiin, hänen ajatuksensa ja hänen ajamansa uudistukset ovat yhä olemassa ja täällä keskuudessamme.
<P>
Toinen tragedia oli lähes tuhannen kurdin maihinnousu - näistä 360 on lapsia, joita aikuiset käyttivät kilpenä, ja samaan aikaan alueella oli muita laivoja, jotka olivat valmiina laskemaan maihin Italian, Euroopan maaperälle: useita tuhansia epätoivoisia, joiden joukossa piileksii myös niitä, jotka käyttävät hyväkseen tätä meidän aikakautemme kansainvaellusta, terroristeja ja muita rikollisia. Tällaiset maihinnousut tuovat jälleen voimakkaasti esiin tälle ajalle tyypillisen maahanmuuttoon liittyvän ongelman, jonka syynä ei ole ainoastaan köyhyys vaan myös eräiden valtioiden hallitusten törkeä välinpitämättömyys ja sietämättömät olosuhteet muutamissa valtioissa, jotka pakottavat kansansa elämään epäinhimillisissä olosuhteissa, sekä sen, että on välttämätöntä löytää uusia strategioita ja uusia tapoja määrittää yhteistyön puitteet. Ei ole mahdollista tehdä yhteistyötä sellaisten tahojen kanssa, jotka eivät valvo omia rajojaan tai jotka rikkovat kaikkia ihmis- ja kansalaisoikeuksia.
<P>
Komission ja neuvoston on taattava Euro-Välimeri-alueen vuoropuhelulle keskeinen asema, jotta voitaisiin edistää kasvua, työllisyyttä ja markkinatalouteen paremmin sopivien yhteiskunnallis-taloudellisten rakenteiden kehitystä. Pidämme Euro-Välimeri-investointivälineen kaltaiseen rajoitettuun rahoitusyhteistyöhön turvautumista riittämättömänä ja katsomme sen sijasta, että todellisen, itsenäisen ja omin resurssein varustetun Välimeren pankin perustaminen on välttämätöntä.
<P>
Lisäksi korostamme pikaisen Länsi-Balkanin alueen vakauttamisen välttämättömyyttä, sillä tämä alue on turvallisuuden ja rauhan toteutumisen kannalta keskeinen. Vaadimme Feiran Eurooppa-neuvostossa vuonna 2000 hyväksyttyjen velvoitteiden toteuttamista, ja tätä edellyttää myös tuleva laajentuminen. Korostamme, että liikenteen pullonkaulojen esiintyminen eräillä alueilla, kuten Alpeilla, estää vapaan liikkuvuuden toteutumista ja haittaa sisämarkkinoiden toimintaa.
<P>
Olemme jo liian kauan tottuneet kuulemaan jokaisen huippukokouksen jälkeen optimistisista hankkeista ja valoisista tulevaisuudennäkymistä. Nyt näiden hyvien aikomusten toteuttamisen edellytykset ovat olemassa. Emme toivoisi, että kävisi niin kuin usein käy, että optimismi muuttuukin totunnaiseksi pessimismiksi ja että todellisuus nujertaisi ennusteet. Toivomme, että Espanjan hallitus, jolla on kaikki edellytykset vastata näihin vaatimuksiin, ja me kaikki voisimme saada oman ja kansalaistemme toivomuksen toteutumaan, toisin sanoen vapauden ja oikeudenmukaisuuden, demokratian ja ihmisarvoa kunnioittavan kehityksen.

<SPEAKER ID=21 LANGUAGE="DA" NAME="Bonde (EDD).">
Arvoisa puhemies, huippukokous on nyt asettanut työryhmän pohtimaan neuvoston työn uudistamista, ja sellaista todella tarvitaan. 70 prosenttia kaikista EU:n laeista päätetään tällä hetkellä neuvoston virkamiestyöryhmissä, 15 prosenttia päätetään suurlähettiläs-muskettisotureiden Coreper-komiteassa, 15 prosenttia pääsee ministerineuvostoon asti. Tiedossani ei ole, kuinka monta prosenttia ministerit niistä näkevät, mutta tiedän, että lainsäädäntövalta kuuluu äänestäjille ja äänestäjien valitsemille edustajille ja että EU:ssa virkamiehet ja vaihtuvat ministerit ovat ryöstäneet sen itselleen. Voimme vaihtaa ministerimme, mutta emme voi koskaan äänestää uusista laeista vaaleissa. Jos laki toimii huonosti, sitä voidaan muuttaa ainoastaan, jos komissio saadaan tekemään siitä ehdotus ja jos se hyväksytään yleensä 62 äänellä 87 äänestä neuvoston suljettujen ovien takana.
<P>
Euroopan parlamentti voi ehdottomalla enemmistöllä tehdä tarkistuksen ja hylätä lain sovittelumenettelyn aikana, mutta Euroopan parlamentti ei ole saanut sitä lainsäädäntövaltaa, jonka äänestäjät ja heidän valitsemansa edustajat jäsenvaltioissa ovat menettäneet. Demokratiavaje kasvaa jatkuvasti. Haluan ehdottaa, että jokainen EU-laki käsitellään rinnakkain kansallisissa parlamenteissa. Siellä kansalaiset voivat seurata sen kulkua. Sieltä alkaa demokratia.
<P>
Seuraava uudistus on siis neuvoston käsittelyjen avaaminen julkisuudelle. Lakeja koskevien neuvottelujen pitää olla julkisia samalla tavalla kuin kansallisissa parlamenteissa ja Euroopan parlamentissa. Myös äänestysten pitää olla julkisia. Kansan valitsemien edustajien pitää voida tutustua neuvoston työryhmien kaikkiin asiakirjoihin ja mahdollisesti myös oikeusasiamiehen ehdotukseen hallintouudistukseksi.
<P>
Kun asetus yleisön oikeudesta saada tietoja asiakirjoista oli neuvottelupöydällä, niin avoimuuden lisäämistä vastustivat eniten Saksa, Ranska ja Espanja. Nyt Aznar Lópezilla on tilaisuus antaa Espanjasta toisenlainen kuva. Kesäkuun huippukokouksessa Sevilla voisi jäädä historiaan kaupunkina, jossa EU todella avattiin kansalaisille. Toivon myös, että Sevillassa annetaan kuolinisku suurien maiden pyrkimykselle valloittaa EU:n puheenjohtajuus. Unioniin ei pidä luoda ryhmäpuheenjohtajuutta, jossa yksi viidestä suuresta maasta muodostaa neljän tai viiden pienen maan kanssa ryhmäpuheenjohtajuuden. Sillä tavalla syntyy vaara, että suuri maa ottaa itselleen leijonan roolin. Pienten maiden pitää myös voida edustaa yhteistä ulko- ja turvallisuuspolitiikkaa ulospäin. Meidän pitää esiintyä yhteistyötä tekevinä itsenäisinä maina eikä uutena valtiona. Jos suuret maat haluavat esiintyä yhdessä, niiden pitää yhdistyä yhteiseksi valtioksi. Niiden ei pidä voida käyttää yhteisön instituutioita pienempien jäsenvaltioiden marginalisoimiseen.

<SPEAKER ID=22 LANGUAGE="IT" NAME="Della Vedova (NI).">
Arvoisa puhemies, viimeisessä artikkelissaan, joka julkaistiin eilen Sole 24 Ore -lehdessä, professori Marco Biagi kirjoitti Barcelonan huippukokouksen tuloksista ja toivoi, että neuvoston työmarkkinoiden uudistamista koskevat vetoomukset ymmärrettäisiin paremmin jäsenvaltioissa ja erityisesti Italiassa. Hänet surmattiin työmarkkinoiden joustavuutta ja uudistusten läpiviemistä koskevien ajatustensa vuoksi, ja sen tuen vuoksi, jota hän tarjosi hallituksille näiden ajatusten toteuttamiseksi. Väkivaltaan on vastattava tukeutumalla entistä tarkemmin ja kiinteämmin demokratiaan, sen vakiintuneisiin sääntöihin, sen dialektiikkaan ja kykyyn ratkaista kiihkeätkin vastakkainasettelut ja yhteenotot ilman väkivaltaa. En kuitenkaan voi olla valittamatta sitä, että viime päivinä hyvin vastuullisessa asemassa olevat henkilöt, joihin tiedotusvälineet kiinnittävät huomiota, ovat Euroopan toimielinten toivomista ja Marco Biagin voimakkaasti kannattamista uudistuksista puhuessaan kyynisesti ja demagogisesti puhuneet sivistymättömyydestä, barbaarisuudesta ja perusoikeuksien loukkauksista.
<P>
Arvoisa neuvoston puheenjohtaja, vaarana on, että Lissabonin strategista tulee iskulause, jota sopii käyttää kaikissa tilanteissa, tai pikemminkin olisi ehkä parempi olla enää sanomatta, että kaksi vuotta sitten Euroopan johtajat päättivät, että kymmenessä vuodessa Euroopan taloudesta on määrä tulla maailman paras ja innovatiivisin, ikään kuin heitä edeltäneet johtajat olisivat toivoneet päinvastaista. Mielestäni olisi keskusteltava vain uudistuksista ja tavoitteista, jotka saavutetaan tai joita ei saavuteta. En tahdo vähätellä Barcelonan huippukokouksen päätelmien merkitystä, mutta mielestäni vaarana on, että nostetaan esiin uusia keskeisiä aiheita, asetetaan uusia tavoitteita, vaikka aiemmin esitetyissä ei ole edistytty kouraantuntuvasti, ratkaisevasti. Mielessäni on tietenkin esimerkiksi sähköenergian vapauttaminen. Olemme tyytyväisiä siitä, että asiassa on jonkin verran edistytty - se on totta - mutta ennen kaikkea olemme pahoillamme siitä, mitä ei saavutettu, toisin sanoen täyttä vapauttamista myös kotitalouksien osalta.
<P>
Näistä syistä meidän on mielestäni todettava, että Barcelonassa kenties saavutettiin paras mahdollinen lopputulos, mutta että tämä tulos ei ole tyydyttävä, jos tavoitteenamme on nähdä Eurooppa, joka kilpailee kansainvälisillä markkinoilla, ja ennen kaikkea Yhdysvaltojen kanssa. On tehtävä enemmän, on lisättävä uudistusten vauhtia.
<P>
Talouspolitiikkojen koordinoinnista, josta puheenjohtaja Prodi puhui, haluan muistuttaa itselleni, kaikille, neuvoston puheenjohtajalle, että Eurooppa ei tarvitse niinkään koordinoituja talouspolitiikkoja kuin hyviä talouspolitiikkoja, eivätkä nämä asiat aina kulje käsi kädessä, kuten historia opettaa.

<SPEAKER ID=23 LANGUAGE="ES" NAME="Aznar Lopez">
. (ES) Paljon kiitoksia, arvoisa puhemies, hyvät jäsenet.
<P>
Haluan kiittää kaikkia niitä, jotka ovat esittäneet puheenvuoronsa ja antaneet panoksensa keskusteluun Barcelonan Eurooppa-neuvoston päätelmistä.
<P>
Mielestäni on tärkeätä aluksi viitata asiaan, jonka te kaikki olette maininneet: terrorismin torjuntaan. Kuten tiedätte, se on todellakin tämän hetken tärkein prioriteetti, kuten puheenjohtajavaltio Espanja on jo ilmaissut. Pitäkäämme sitä prioriteettien prioriteettina.
<P>
Minulla on ollut tilaisuus sanoa eräässä tilanteessa, heti syyskuun 11. päivänä tehtyjen ratkaisujen jälkeen, että Euroopan unioni on osannut olla tilanteen tasalla, kun sen on täytynyt antaa vastauksia siihen, miten edistymme terrorisminvastaisessa taistelussa.
<P>
Uskon, että asiassa on edistytty hämmästyttävän paljon. Voisi jopa sanoa, että tavalla, jota ei olisi voinut kuvitella muutama kuukausi sitten. Haluan muistuttaa, että selvästikään ja valitettavasti se ei ole puheenjohtajavaltio Espanja, jota pitää innostaa ryhtymään toimenpiteisiin terrorismin vastaisessa taistelussa. Tämän tulisi nimenomaan olla ponnistus, jota kaikki tukevat ja vieläpä hyvin aktiivisesti osoittaen ymmärtävänsä terrorismin kohdetta, ja oli kohteena sitten kuka tahansa, terrorismia ei voida millään perustella. On tiedostettava, että kaikki terroriteot ovat samanlaisia. Kaikkia vastaan on taisteltava, ja niillä ei tule olla muuta kohtaloa kuin se, että ne voitetaan ja kitketään juurineen lopullisesti. Tätä varten meillä on riittävät välineet, joita parannellaan, jos se on tarpeen.
<P>
Barcelonan Eurooppa-neuvoston yhteydessä haluaisin viitata asiaan, joka liittyy kokoukseen ja sen ympäristöön. Barcelonan Eurooppa-neuvostolla kansainvälisenä kokouksena oli joitakin edeltäjiä, jotka olisi pitänyt ottaa huomioon: huippukokous, joka pidettiin Seattlessa, Nizzan Eurooppa-neuvosto, Göteborgin Eurooppa-neuvosto ja Geneven huippukokous.
<P>
Haluan muistuttaa, että vuoden 2001 kesäkuussa Maailmanpankki päätti peruuttaa kokouksen, joka oli määrä pitää juuri Barcelonassa. Päätös oli Maailmanpankin oma. Niinpä sen lisäksi, että arvostan suuresti Barcelonan kaupungin ja sen asukkaiden yleistä asennetta, samoin kuin pidän suuressa arvossa Barcelonan mielenosoittajien suuren enemmistön rauhantahtoa, haluan myös sanoa, että on silminnähtävästi joitakin ryhmiä, jotka eivät ole rauhantahtoisia. On todettava, ettei heitä kiinnosta rauha eikä edes mielenosoitus, vaan he tietävät voivansa harjoittaa väkivaltaa ilman rangaistusta.
<P>
Jos Barcelona oli, syystä tai toisesta, paljon rauhallisempi kaupunki, vaikka Espanjan turvallisuuspalvelun 17 jäsentä haavoittui, jos se oli paljon rauhallisempi kuin aiemmin, johtui se siitä, että oli ryhdytty kaikkiin asiaankuuluviin toimiin, joihin kuului, että estettiin niiden henkilöiden pääsy Barcelonaan, jotka aikoivat harjoittaa siellä väkivaltaa kaikkine seurauksineen. Tämä on palvelus, joka kansalaisille tehdään kaikkialla ? kuten tässä tapauksessa Espanjan ja Euroopan kansalaisille sekä poliittisen demokratian legitimiteetille.
<P>
(Suosionosoituksia
<P>
Toisaalta olen toiveikas, ja minulla on käsitys, että demokratiassa on epäilemättä useita tapoja esittää tarpeita, vaatimuksia, pyrkimyksiä ja tavoitteita. On yksi tapa, johon erityisesti uskon ja joka antaa poliittisen demokratian legitimiteetin niille, jotka tulevat valituiksi, sekä niille, jotka käyvät vaaliuurnilla. Haluan sanoa vilpittömästi, kaikella kunnioituksella kaikenlaisia mielenosoituksia kohtaan, että demokratiassa enemmistöt ja vähemmistöt ratkaistaan uurnilla, ja ratkaisun tekevät kansalaiset äänestämällä. Ja yhtä kunnioitettavia ovat ne sadat tuhannet kansalaiset, jotka lähtivät kaduille Barcelonassa, kuin ne miljoonat ja miljoonat eurooppalaiset, joita heidän lailliset edustajansa edustivat Eurooppa-neuvostossa, jotka eivät lähteneet kadulle ja jotka seurasivat tarkkaan Barcelonan keskusteluja ja haluavat rauhantahtoisesti Euroopan menestyvän ja jatkavan etenemistään uudistusprosessissa, joka tuotiin julki Barcelonassa.
<P>
(Suosionosoituksia
<P>
Niinpä, oli Euroopassa uusia enemmistöjä tai ei, sen päättävät kansalaiset vaaliuurnilla. Toivon, että jokainen ymmärtää ja hyväksyy tämän.
<P>
Luulen, että eräs keskeisimmistä asioista Barcelonassa, arvoisa puhemies, hyvät jäsenet, oli nimenomaan se, että siellä tultiin lähemmäksi kansalaisia. Ja kun puhumme poliittisista elementeistä, Eurooppa-neuvoston päätelmistä, meidän tulee ottaa huomioon, että niillä kaikilla on suora vaikutus kansalaisiin. Kun puhumme liikenteestä, energiasta tai työllisyydestä tai kun puhumme säästämisestä, sijoituksista tai tutkimuksesta tai kun puhumme koulutuksesta, puhumme koko ajan kansalaisista.
<P>
Täystyöllisyydestä puheen ollen, onko suurempaa sosiaalista tavoitetta kuin täystyöllisyys? Mieluummin tunnen tyytyväisyyttä täystyöllisyydestä ja kahdestakymmenestä miljoonasta työpaikasta Euroopassa kuin kaikenkattavista avustuksista, ja sanon tämän suoraan. Tulen tekemään voitavani, jotta kaikissa Euroopan ja Euroopan unionin maissa politiikka kohdistetaan täystyöllisyyden saavuttamiseen. Mitä voimme tehdä täystyöllisyyden saavuttamiseksi? On asioita, jotka selvästi ovat tärkeitä: yksi niistä on säilyttää oikea suunta, jonka Eurooppa-neuvosto päätti Lissabonissa, johon kuuluvat uudistus-, avoimuus- ja vapauttamisstrategia ja johon luonnollisesti lisäämme kestävän kehityksen tavoitteen.
<P>
On kuitenkin asioita, joita emme saa unohtaa, varsinkaan talouden elpymisen aikoina. Vakautta ja vakauttamispolitiikkaa ei tarvitse mielestäni muuttaa, vaan ne pitää ratifioida, koska ne muodostavat tärkeän perustan, joka mahdollistaa terveemmän talouden ja sen, että talouden elpyminen näissä maissa on voimakkaampaa ja nopeampaa.
<P>
Budjetin kohtuullinen vakaus edellyttää, että korkotaso on kaikkialla matala, että inflaatio on kohtalaisen alhainen ja että mahdollisuudet talouskasvuun ja sen seurauksena työllisyyteen ovat siis paremmat. Mutta jos annetaan ymmärtää, että kolmen prosentin vaje ei merkitse mitään, samasta syystä voidaan väittää, että viidenkään prosentin vaje ei merkitse mitään. Minun mielestäni tällä on merkitystä. Jos menetetään mahdollisuus talouskasvuun, menetetään mahdollisuus työllisyyteen ja samalla mahdollisuus saavuttaa suurempaa vaurautta yrityksille ja perheille.
<P>
Sama pätee vapauttamispolitiikkaan, mikä tarkoittaa mielestäni sitä, että mahdollisuuksien mukaan annetaan enemmän tilaisuuksia sekä yrityksille että kuluttajille. Julkisen monopolin korvaaminen yksityisellä monopolilla ei ole vapauttamista, se on vapauttamisen vastakohta. Perusongelma ei ole julkisuus tai yksityisyys, vaan ongelma on monopoli. Juuri vapauttaminen on politiikka, joka mahdollistaa monopolien lopettamisen. Ei ole väliä sillä, onko tuloksena julkinen tai yksityinen yritys tai näiden sekoitus eli nämä kaksi muotoa yhdessä, jotka elävät rinnakkain.
<P>
Se, mitä meidän tulee tehdä Euroopassa, on ensisijaisesti välttää monopoleja ja siten vapauttaa kauppaa kaikkine seurauksineen. Tämä saa aikaan parempia palveluita pienemmillä kustannuksilla, jos samalla suosimme sähköverkkojen yhteenkytkentöjä, koska selvästikin voi olla markkinoita, jotka saattavat olla monopolistisia, jotka rajoittavat kilpailua ja joita ei ole kunnolla kytketty toisiin sähköverkkoihin.
<P>
Espanjan, jonka joku teistä otti esimerkiksi, sähköverkoista kolme prosenttia on kytketty toisiin verkkoihin. Mitä sopimuksessa sanotaan? Että saavutetaan kymmenen prosentin kytkentä. Mitä se merkitsee? Se merkitsee muutosta, joka energia-alalla on valtava. Tämä yhdistettynä vapauttamiseen ja kilpailukykyyn on tavoittelemamme hyöty, jonka toivon saavuttavan kaikki Euroopan kansalaiset niin lyhyessä ajassa kuin mahdollista. Vuonna 2004 se saavuttaa 70 prosenttia markkinoista, ja toivon, että se saavuttaa 100 prosenttia päätöksessä, jonka teemme ennen Eurooppa-neuvoston kevään kokousta, mikä on juuri se, mistä sovimme Barcelonassa.
<P>
Lopuksi haluan sanoa, että siitä näkökulmasta, mitä merkitsevät tasapainoprosessi ja sitoutuminen tasapainoon, joka perustuu Lissabonin strategian kolmeen tukipilariin, talouskasvuun ja -uudistuksiin, työllisyyteen ja kestävään kasvuun, voimme olla mielestäni kohtalaisen tyytyväisiä.
<P>
Te olette esittäneet kysymyksiä, jotka liittyvät Galileo-hankkeeseen tai Lähi-itään. Minä tuen täysin julkilausumaa Lähi-idästä. On esitetty lausuntoluonnoksia, jotka on tarkoitettu valtionpäämiesten ja pääministerien pohdittaviksi. Näihin luonnoksiin tehdään korjauksia yhteen, kahteen tai seitsemään kohtaan. Tässä asiassa en luonnollisestikaan voi mennä yksityiskohtiin. Mielestäni julkilausuma Lähi-idästä on onnistunut. Se on julkilausuma, joka on tuottanut ja tuottaa tulosta alueen nykytilanteessa, ja toivomme, että voimme jatkaa työskentelyä lähiaikoina tilanteen parantamiseksi.
<P>
Mitä tulee toimielimiin, arvoisa puhemies, hyvät jäsenet, toistan yksinkertaisesti mielipiteeni, jonka ilmaisin puheenvuorossani täällä viime tammikuussa. Haluan muistuttaa, että ensi huhtikuun 5. päiväksi on jo sovittu kokous, jossa käsitellään Euroopan parlamentin pääsyä luottamuksellisiin asiakirjoihin rajoitetun ajan sisällä. Nämä asiakirjat ovat toimielinten välisen yhteistyön kohde, ja niiden avulla parannetaan sääntelyä. Kokoukseen osallistuvat Espanjan valtiosihteerit, parlamentin pääsihteeri, komission pääsihteeri ja Euroopan parlamentin poliittisten ryhmien pääsihteerit. Kokous on 5. huhtikuuta, ja sen mukaan, mitä sovimme Euroopan parlamentin puhemiehen ja komission puheenjohtajan kanssa, luulen, että voimme edetä myös tässä toimielinten välisten suhteiden parantamisessa, joka huipentuu epäilemättä, kun nämä tehtävät saadaan päätökseen.
<P>
Haluan toistaa kiitokseni komissiolle töistä ja aloitteista, joita se on tehnyt, ja samalla Euroopan parlamentille kannustuksesta ja ymmärryksestä. Paljon kiitoksia, arvoisa puhemies.

<SPEAKER ID=24 NAME="Puhemies.">
Arvoisa pääministeri Aznar, kiitän teitä siitä, että olitte tänään läsnä tekemässä selkoa Barcelonan huippukokouksesta. Tiedän, että teidän on lähdettävä ja matkustettava Monterreyhin. Saanen toivottaa Euroopan parlamentin puolesta puheenjohtajalle menestystä kansainvälisessä kehitysrahoituskonferenssissa ja hyvää matkaa.

<SPEAKER ID=25 LANGUAGE="ES" NAME="Galeote Quecedo (PPE-DE).">
Arvoisa puhemies, kevään huippukokouksissa valtioiden ja hallitusten päämiehillä on tilaisuus päättää suurista noudatettavista linjoista ja Lissabonin Eurooppa-neuvostossa laskettiinkin perusta kansalaisia lähellä olevan ja entistä avoimempaan ja dynaamisempaan talouteen perustuvan unionin luomisesta.
<P>
Tuolloin vahvistettu tavoite luoda Eurooppaan täystyöllisyys ja tehdä sen taloudesta maailman kilpailukykyisin vuoteen 2010 mennessä vahvistettiin uudelleen Barcelonassa, mutta viime viikonloppuna tehtiin myös selkeitä ja tehokkaita päätöksiä, jotka merkitsevät käytännössä lopullista sysäystä yhtenäisempää taloutta, sosiaalisen yhteenkuuluvuuden lujittamista sekä suurempaa talouskasvua ja työllisyyttä edistävälle strategialle koko unionissa.
<P>
Entistä suuremmassa keskinäisessä riippuvuussuhteessa oleva maailmantalous ja euron käyttöönotto tammikuussa edellyttivät rakenteellisia uudistuksia, joita parlamentti ja luonnollisesti minun ryhmäni ovat peräänkuuluttaneet useissa päätöslauselmissa kahden viimeksi kuluneen vuoden aikana, ja sen vuoksi suhtaudumme myönteisesti neuvoston lukuisiin päätöksiin, kuten on pääteltävissä useiden parlamentin ryhmien käsittelemien aiheiden moninaisuudesta kyseisellä keskustelun tasolla. Keskusteluissa on otettu esille rakentaviakin huomioita.
<P>
Barcelonassa tehdyistä päätöksistä haluaisin mainita seuraavat kolme: ensiksikin siellä onnistuttiin antamaan sysäys energia-alan vapauttamiskehitykselle, kun vahvistettiin yrityksille vapaus valita sähkön tai kaasun toimittaja vuodesta 2004. Mielestäni on tärkeää korostaa yhdessä Euroopan komission kanssa, että tämän toimenpiteen lisäksi on sitouduttu saavuttamaan vuoteen 2005 mennessä sähköverkkojen yhteenliitäntäaste, joka vastaa vähintään 10:tä prosenttia kokonaistuotantokapasiteetista. Nyt voidaan sanoa, että olisi pitänyt mennä vieläkin pitemmälle, mihin ryhmänikin pyrki, mutta varmaa on, että vapauttamisen tiellä ei ole esteitä, ja juuri sitä, totta puhuakseni, eivät kovinkaan monet odottaneet Barcelonan kokoukselta, mikä varmaankin aiheuttaa liikehdintää, joka vie kehitystä eteenpäin nopeammin kuin arvaammekaan. Siitä olemme vakuuttuneita.
<P>
Toiseksi neuvosto suhtautuu myönteisesti Galileo-satelliittinavigointihankkeen aloittamiseen perustamalla yhteisyrityksen ja vapauttamalla vastaavat budjettikohdat.
<P>
Viimeiseksi haluaisin korostaa huippukokouksen sosiaalista ulottuvuutta. Ennen kokousta ammattiyhdistykset ja yrittäjät tapasivat toisensa ennennäkemättömällä tavalla. Kokoukselle olisi kuitenkin saatava jatkuvuutta sitoutumalla työmarkkinaosapuolten välisen vuoropuhelun tukemiseen.
<P>
Itse asiassa hieman reilussa kahdessa kuukaudessa euron liikkeellelaskun jälkeen meillä on hyvä tilaisuus vauhdittaa yhteisön sisämarkkinoiden määräämiä taloudellisia ja sosiaalisia uudistuksia.
<P>
On myös sanottava, että Barcelonassa on korostettu yhteisön menetelmän ja toimielinten välisen vuoropuhelun moitteetonta toimintaa. Olisi myös muistutettava sosiaalidemokraattisen ryhmän puheenjohtajaa, että emme ole vielä edes Espanjan puheenjohtajakauden puolivälissä.
<P>
Meidän on nyt edelleen osoitettava, että kannatamme talouden nykyaikaistamis- ja vapauttamiskehitystä, ja siinä kansanpuolueen ryhmään voi luottaa varauksetta, ja panen tyytyväisenä merkille, että muutkin kannattavat niitä toimia, joilla varmistetaan kehitys yhteisössämme, vaikka se tapahtuisikin väittämällä tässä päinvastaista kuin mitä he julistavat omissa maissaan.
<P>
Arvoisa puhemies, päätän puheeni viittaamalla siihen, mitä tapahtui Eurooppa-neuvoston ulkopuolella, missä barcelonalaisten kansallistunne ja poliisivoimien ammattitaito yhtyivät tuhansien mielenosoittajien valtaisan enemmistön rauhantunteeseen. Mielenosoittajien oikeuksia kunnioitettiin ja ne taattiin, mikä ei suinkaan tarkoita sitä, että heidän väitteisiinsä yhdyttäisiin, sillä demokratian oikeutus, arvoisa puhemies, on huippukokoukseen osallistuneilla valtioiden ja hallitusten päämiehillä.
<SPEAKER ID=26 LANGUAGE="EN" NAME="Hughes (PSE).">
Barcelonan huippukokousta edelsi ylimainonta, joka viittasi siihen, että esityslista olisi huomattavan vääristynyt ja uusliberalismiin ja rakenneuudistuksiin päin kallellaan. Ylimainonnasta huolimatta lopputuloksena on, että Lissabonissa vahvistetun eri politiikoista muodostuvan kokonaisuuden olennaiset osat, eli molemmin puolin tuetut talousuudistukset, täystyöllisyys, sosiaalinen yhteenkuuluvuus ja Göteborgin huippukokouksesta peräisin oleva kestävä kehitys, säilytettiin ennallaan.
<P>
Se nimenomainen osatekijä, jota olisimme halunneet kehittää edelleen Barcelonassa luodun yleisen kokonaisuuden puitteissa, on kestävä kehitys. Se on mielestämme nivottava muihin politiikkoihin, eikä sitä yksinkertaisesti voida käsitellä pelkkänä lisäkkeenä.
<P>
Barcelonassa sivuttiin tietenkin vapauttamista sähkö- ja kaasualan markkinoiden vapauttamisen yhteydessä. Haluan tältä osin mainita kaksi asiaa. Ensinnäkin sen, että suhtaudumme vapauttamista koskevien keskustelujen yhteydessä hyvin myönteisesti Barcelonassa tehtyihin tärkeimpiin päätöksiin, joiden mukaan Euroopan unionin kansalaisille on taattava korkealaatuiset julkiset palvelut alueellisen ja sosiaalisen yhteenkuuluvuuden nimissä. Toinen asia on, että sellaisten toimialojen kuin energia-alan vapauttaminen ei mielestämme ole itsetarkoitus. Se on yhdistettävä laadullisen ja kestävän kasvun edistämiseen, sosiaalisen yhteenkuuluvuuden parantamiseen ja kansalaisille suunnattujen palvelujen parantamiseen, niiden hinnan alentamiseen ja palvelujen tehostamiseen. Pääministeri Aznar puhui keskinäisten yhteyksien luomiseen liittyvistä tavoitteista. Olen kuitenkin ymmärtänyt, että vapauttaminen on johtanut Espanjassa useiden yhteyksien katkeamiseen ja sähkökatkoksiin Madridissa ja muilla alueilla. Tällaiselta on vältyttävä. Olemme esittäneet EPP-ryhmän kanssa kompromissitekstin, jota toivon parlamentin tukevan.
<P>
Tekstissä on kaksi muutakin kohtaa, joita haluaisin korostaa. Ensinnäkin on tarpeen vahvistaa Euroopan laajuista taloudellista investointipolitiikkaa, jotta kannustetaan tekemään julkisia ja yksityisiä sijoituksia, jotka ovat ratkaisevassa asemassa, kun halutaan edistää taloudellista toimintaa. Toiseksi on tunnustettava, että työmarkkinauudistuksia on suunnattava kohti laadullisesti parempien työpaikkojen luomista siten, että korostetaan selvästi merkittävää sijoittamista ihmisiin ja mahdollisuuksiin, joita he voivat tarjota. Tätä parlamentti painotti Bullmannin mietinnössä. Sijoitukset on kohdistettava erityisesti opetukseen, koulutukseen ja elinikäiseen oppimiseen.
<P>
Ehdotus, jonka komissio hyväksyi tänään ja joka koskee vuokratyöntekijöitä, on tässä yhteydessä merkittävä. Sen avulla voidaan edistää asianmukaisen tasapainon saavuttamista yrityksiltä edellytetyn joustavuuden ja sen välillä, että näissä yrityksissä työskentelevien ja yrityksestä toiseen siirtyvien työntekijöiden asema turvataan asianmukaisella tavalla. Ehdotuksen avulla voidaan myös parantaa työllistävyyttä. Kyse on siis hyvin myönteisestä askeleesta. Eri politiikoista muodostuvan kokonaisuuden olennaiset osat säilyvät ennallaan, ja kompromissipäätöslauselmassa, joka on tarkasteltavanamme, esitetään selvästi, mihin toimiin meidän on ryhdyttävä tulevina viikkoina ja kuukausina. Toivon, että parlamentti tukee sitä.

<SPEAKER ID=27 LANGUAGE="EN" NAME="Clegg (ELDR).">
Monet Barcelonassa saavutetut asiat ovat tietysti myönteisiä, ja yhdyn niihin, jotka ovat antaneet tunnustusta puheenjohtajavaltio Espanjan ja Euroopan komission ponnistuksille näiden asioiden saavuttamiseksi. On kuitenkin pidettävä jalat maassa: menetelmä, jota noudattaen huippukokoukset on järjestetty, on nyt ajautunut kriisiin. Kärsimme kaikki "huippukokouskuumeesta", mikä tarkoittaa sitä, että villit odotukset paisuvat entisestään ennen kutakin huippukokousta. On sanottava, että tilannetta ei edistä se, että joidenkin Euroopan unionin pääkaupunkien edustajat käyttävät liioittelevia sananparsia, kun he esimerkiksi kuvailevat huippukokousta "tapaukseksi, jonka myötä joko kaadumme tai nousemme". Odotukset romuttuvat väistämättä totuuden paljastuessa eli kun käy ilmi, että on kyse hämärästä päätöksenteosta Eurooppa-neuvostossa. Tämä vahingoittaa kaikkien meidän uskottavuuttamme.
<P>
On tosiaan aika tehdä loppu siitä harhaluulosta, että Euroopan unionin kilpailukyky voidaan jotenkin keksiä uudelleen keväisin pidettävissä Euroopan unionin vuotuisissa huippukokouksissa. Niin ei kehitetä kilpailukykyä. Se edellyttää paljon arkipäiväisempää lähestymistapaa. Lissabonissa vuodeksi 2002 asetetut tavoitteet edellyttävät jatkuvaa kovaa raatamista ja johdonmukaisesti noudatettua lähestymistapaa monilla politiikan alueilla, ei loputonta symbolisten ja näennäisten puheenparsien tulvaa.
<P>
Totean lopuksi, että kilpailukyky ei riipu vain siitä, miten aloitteisiin ryhdytään ja miten monta tavoitetta asetetaan. Kyse on myös siitä, miten lainsäädäntöä ja sääntelyä suunnitellaan ja laaditaan varmistamaan, että halutut tavoitteet saavutetaan. Euroopan unionin lainsäädännöllä ja sääntelyllä on liian usein sellaisia vaikutuksia, jotka ovat välittömästi kilpailukyvyn laaja-alaisempien pyrkimysten vastaisia. Ilahduin kuullessani, että jäsen Barón Crespo tuki taannoin tätä kantaa. Suhtaudun myönteisesti Barcelonan huippukokouksen päätelmien 19 kohtaan ja odotan mielenkiinnolla uutta toimielinten välistä lähestymistapaa, jonka myötä toivomme, että lainsäädännön vaikutuksia ryhdytään arvioimaan kaikissa Euroopan unionin toimielimissä. Odotamme mielenkiinnolla, että aloite otetaan esille Sevillan huippukokouksessa.

<SPEAKER ID=28 LANGUAGE="FR" NAME="Mayol i Raynal (Verts/ALE).">
Arvoisa puhemies, pääministeri Aznar antoi meille mairittelevan kuvan Barcelonan tuloksista. En ole samaa mieltä hänen arviostaan. Kokous ei ollut Katalonian pääkaupungin arvoinen muotonsa eikä sisältönsä puolesta. Ensinnäkin muotoilusta puhuttaessa kaupunki oli täysin sekaisin monta päivää: liikenne oli tukossa ja ilmapiirin täytti epävarmuus massiivisten turvajärjestelyjen takia. Kataloniaa, jossa asuu yksi Euroopan Eurooppa-myönteisimmistä kansoista, ylenkatsottiin. Arvoisa puhemies, neuvosto otti teidät vastaan. Katalonian presidenttiä ei otettu vastaan. Se on vahinko. Uskon kuitenkin, että maanmieheni tekevät tästä tarvittavat johtopäätökset.
<P>
Jotta meidät tunnustettaisiin, on meidän luotava demokraattisin keinoin Katalonian tasavalta, jotta se voisi liittyä suoraan unioniin. Pääministeri Aznarin kapitalistista intoa ovat hieman hillinneet hänen kollegansa, joiden on määrä piakkoin taipua äänestyksen tulokseen. Julkisten yritysten purkaminen kuitenkin jatkuu, mikä merkitsee julkisten palvelujen karsimista, haluttiinpa sitä tai ei. Työelämän keskipituutta lisätään viidellä vuodella. Iäkkäiden työntekijöiden tehtävien hoitamiseksi palkataan nuoria työntekijöitä. Joustavuus ja liikkuvuus ovat eurooppalaisen työllisyyspolitiikan avainsanoja, ja rakenneuudistusten inhimillistämisessä lasketaan mahdollisuuksien mukaan työnantajien varaan. Tällainen politiikka aiheuttaa epävarmuutta ja stressiä kaikille, ihmissuhteet kärsivät, väkivaltaa esiintyy ja kenties tulevaisuudessa koko Eurooppaa odottaa samanlainen tragedia kuin Argentiinassa on.
<P>
Arvoisa puhemies, katsoessani lippumme tähtiä näen toisenlaisen Euroopan, kulttuurin, solidaarisuuden, vaihdon ja lahjoitusten veljellisen Euroopan. Se on satojentuhansien Barcelonan mielenosoittajien Eurooppa. Se on tulevaisuuden Eurooppa.

<SPEAKER ID=29 LANGUAGE="ES" NAME="Jové Peres (GUE/NGL).">
Arvoisa puhemies, arvoisa neuvoston puheenjohtaja, hyvät kuulijat, voimme olla yhtä mieltä siitä, että Barcelonan Eurooppa-neuvosto on hyvin tärkeä, mutta erimielisyys käy ilmi sen jatkotoimien arvioinnista, kuten ovat osoittaneet massiiviset ja rauhanomaiset mielenosoitukset, joissa peräänkuulutetaan sosiaalisempaa Eurooppaa.
<P>
Neuvoston puheenjohtaja esittää Barcelonan kokoukselle Lissabonin toimien jatkamista ja kehottaa tavoittelemaan kilpailukykyä niillä uudistuksilla, jotka vaikuttavat sosiaaliseen suojeluun ja vapauttamiseen. Molemmissa näkökulmissa kyseenalaistetaan Euroopan sosiaalinen malli eikä niissä oteta huomioon, että Lissabonissa tehtyjen arvioiden mukaan täyden työllisyyden saavuttaminen vuoteen 2010 mennessä edellyttää kolmen prosentin BKT:n kasvua, mutta ennuste on tällä hetkellä 1,3 prosenttia vuodelle 2002 ja työllisyyden kasvuennuste on 0,2 prosenttia, joten työttömyys tulee lisääntymään yhteisössä. Ei riitä, että puheenjohtajan päätelmissä vakuutetaan, että taloudellinen tilanne on alkanut hiljalleen taantua vuoden 2001 rajun notkahduksen jälkeen.
<P>
Työmarkkinoiden joustavuus ja maltillinen palkkakehitys vaikuttavat taannehtivasti sosiaaliseen tuotteeseen, horjuttavat työllisyyttä ja luovat osaltaan syrjäytyneisyyssaarekkeita ja alityöllisyyttä. Toisaalta ehdotetaan työttömyyskorvausten supistamista ikään kuin työttömät olisivat itse oman ahdinkonsa aiheuttajia, työvoimakustannusten leikkaamista, eläkeiän nostamista ja varhaiseläkejärjestelmän hankaloittamista. Kaikki nämä ovat poliittisia toimia, joilla mielestäni etäännytään täystyöllisyyden tavoitteesta, johon unioni väittää pyrkivänsä ja jonka mukaan vaaditaan pysyviä työpaikkoja oikeuksia ja laatua unohtamatta.
<P>
Tulkitsemalla vakaussopimusta liian kirjaimellisesti ei suojella edes julkisia investointeja, kun vahvistetaan liiallista alijäämää. Tämä olisi kohtuullinen ja järkevä menettely, jotta unioni saavuttaisi jälleen investointivauhdin, joka olisi riittävä kun otetaan huomioon nykyinen talouden epävarmuus ja laajentumisesta aiheutuvat tarpeet tai tavoite, jonka mukaan tutkimukseen ja kehitykseen sekä innovaatioon liittyviä yleisiä toimia on lisättävä. Euroopan unionissa tarvitaan kasvua ja työllisyyttä edistävä sopimus, jolla tuetaan yhteisön talouksien todellista yhdentymistä.
<P>
Espanjan puheenjohtajakaudella on pyritty keskittymään energiamarkkinoiden ja liikenteen vapauttamiseen. Vaikka näihin pyrkimyksiin ei kiinnitetty riittävästi huomiota huippukokouksessa, ei vaikuta johdonmukaiselta, että Euroopan unionissa käsitellään tätä vapautuskehitystä arvioimatta ensin ensimmäisen "sääntelyä purkavan aallon" aiheuttamia ongelmia. Ennen uusiin toimiin ryhtymistä Barcelonan Eurooppa-neuvostossa olisi pitänyt arvioida julkisten palvelujen ja yleishyödyllisten palvelujen nykyistä tilannetta.
<P>
Tieteellisenä dogmina esitetään, että vapauttamisilla parannetaan palveluiden laatua ja alennetaan hintoja. Vastakkaisia kokemuksia on paljon, kuten sähkö Espanjassa, rautatiet tai Ison-Britannian terveyspalvelut.
<P>
Mielestämme on tarpeen ottaa uudelleen käyttöön julkisen palvelun aate Euroopan yhdentämisessä ja edistää keskustelua yleishyödyllisten palveluiden luonteesta ja tavoitteista. Suhtaudumme myönteisesti Barcelonan päätelmään, jonka mukaan "EY:n perustamissopimuksen 16 artiklassa tarkoitetut yleistä taloudellista etua koskevien palvelujen periaatteet voitaisiin konsolidoida ja eritellä puitedirektiiviehdotuksessa".
<P>
Toisaalta Barcelonassa nousi esille lukuisia myönteisiä kysymyksiä, kuten terveyskortti, esteiden poistaminen Galileo-hankkeen tieltä edellyttäen, että hanke pysyy siviilivalvonnassa, Gibraltarin asema, julkilausumat, vaikkakin riittämättömät, Lähi-idästä, ja kehitysapu.
<P>
Ulkopolitiikan alalla on kuitenkin huolestuttavan ilmeisiä puutteita. Eurooppa-neuvosto ei käsitellyt kahta erittäin vakavaa tilannetta, joita ovat Yhdysvaltojen julistama aikomus käyttää mahdollisesti ydinaseita ja uhka hyökätä välittömästi Irakiin. On käsittämätöntä, että Eurooppa-neuvosto ei antanut ulko- ja turvallisuuspolitiikan korkealle edustajalle tehtäväksi ryhtyä Yhdysvaltojen suhteen tarvittaviin toimiin, jotta se lakkaisi aiheuttamasta maailmanlaajuisia jännitteitä, hillitsisi strategiaansa ja vähentäisi ydinvoiman uhkaa maailmassa.
<P>
Lyhyesti sanottuna, meidän ja poliittisen ryhmämme mielestä sekä edellä mainituista syistä Barcelonan Eurooppa-neuvoston tulokset eivät ole tyydyttäviä.

<SPEAKER ID=30 LANGUAGE="IT" NAME="Segni (UEN).">
Arvoisa puhemies, pyysin puheenvuoroa tässä keskustelussa kaukaisen, keskellä Välimerta sijaitsevan alueen, Sardinian edustajana, niiden ongelmien vuoksi, jotka koskevat laajahkoa aluetta, toisin sanoen koko Etelä-Italiaa, mutta puhun asioista, joiden uskon koskevan koko yhteisön objektiivista etua, ei vain eräiden sellaisten kansojen oikeutettua etua, jotka toden sanoakseni ovat 15 jäsenvaltion Euroopassa kaikkein vaikeimmassa asemassa.
<P>
Puhun siis Välimeren kysymyksestä. Tulevan laajentumisen - mainio asia, jota me kaikki kannatamme - objektiivisena tuloksena on Euroopan yhteisön painopisteen siirtyminen pohjoisemmaksi, tosiasiallisesti ja maantieteellisesti. Emme vaadi tämän kehityksen pysäyttämistä, mutta vaadimme myös Välimeren-politiikan ja eteläisiä alueita koskevan politiikan tarmokasta edistämistä. Vaadimme sitä sellaisten alueiden ja kansojen puolesta, jotka ovat aina antaneet tukensa Euroopan unionille, jotka uskovat Euroopan unioniin ja jotka haluavat jatkaa, ja jotka pyytävät vain, että heidät asetetaan muiden kanssa tasavertaisina asemaan, jossa hekin voivat osallistua tasapainoiseen kehitykseen. Vaadin tätä tänään erityisesti siksi, että eräs hanke - ennakoin myös ensi kuussa järjestettävää Euro-Välimeri-kokousta - on erityisen merkittävä minun kotiseudulleni, mutta uskoakseni myös monille muille etelän alueille, nimittäin Algeriasta Sardinian ja Korsikan kautta Euroopan mantereelle metaania kuljettavan kaasujohdon rakennushanke. Tämä on hanke, jonka olemme jo esittäneet komission jäsen De Palaciolle - hän on täällä läsnä ja esitän hänelle tervehdykseni - hanke, josta komissio on jo tietoinen, ja hanke, jonka Italian hallitus on jo hyväksynyt ja jolle se on myöntänyt ensimmäisen rahoituksen. Laajemman Euro-Välimeri-politiikan puitteissa tämä on hanke, jolla on suuri merkitys - uskokaa minua, hyvät kollegat - te tiedätte tämän asian hyvin, arvoisa komission jäsen, ja teille, hyvät espanjalaiset parlamentin jäsenet, nämä samat ongelmat ovat tuttuja. Eurooppa ei ole vain pohjoinen Eurooppa, vaan myös Välimeren kansojen Eurooppa.

<SPEAKER ID=31 LANGUAGE="NL" NAME="Blokland (EDD).">
Arvoisa puhemies, on huomiota herättävää, että hallitusten päämiesten ja ministerien huippukokouksen edellä puhutaan paljon siitä, mistä huippukokouksen aikana pitää päättää. Tällä kertaa huippukokouksessa oli määrä puhaltaa uutta elämää vanhoihin tavoitteisiin.
<P>
Yksi niistä vanhoista tavoitteista, jotka haluan mainita, on ympäristön integroiminen sosiaali- ja talouspolitiikkaan. Barcelonan huippukokouksen julistuksessa korostetaan uudelleen talous- ja sosiaalipolitiikan välistä tasapainoa. Se on hyvä, mutta jotain puuttuu: päätelmissä puhutaan liian vähän ympäristön integroimisesta. Niissä mainitaan kyllä monia konkreettisia taloudellisia tavoitteita, mutta taloudellisen kasvun ympäristövaikutuksiin kiinnitetään liian vähän huomiota.
<P>
Sen sijaan on ilahduttavaa, että energiaverotuksen hyväksi nähdään vaivaa. Energiaverotus voi edistää vastuuntuntoista suhtautumista energiaan ja pyrkimystä kasvihuonekaasujen päästöjen vähentämiseen. Kannatan koko sydämestäni taloudellisten välineiden käyttämistä kannustimena tehokkaampaan energiankäyttöön. Haluaisin kuitenkin kysyä komission jäsen Loyola de Palaciolta energiaverotuksen käyttöönottoa koskevan päätöksen johdosta, miten hän arvelee energiaveron vaikuttavan kasvihuonekaasujen päästöjen päästöoikeuksien kauppaan.
<P>
Arvoisa puhemies, päätän puheeni. Huippukokouksessa otettiin askeleita eteenpäin, ja siellä tapahtui edistystä. Siellä ei kuitenkaan käsitelty poliittisia päälinjoja, vaikka olisi pitänyt. Hallitusten päämiehiltä on lupa odottaa, että he hahmottelevat Euroopan tulevaisuutta. Huippukokouksen ei kuulu puhua yksityiskohdista, olivat ne sitten miten tärkeitä hyvänsä. Lyhyesti sanottuna huippukokouksia on liikaa ja päälinjoja on liian vähän.

<SPEAKER ID=32 LANGUAGE="EN" NAME="Gorostiaga Atxalandabaso (NI).">
Arvoisa puhemies, neuvoston puheenjohtajan loppuselonteko Barcelonan Eurooppa-neuvostosta on varsin masentavaa kuultavaa. Tapa, jolla puheenjohtaja Aznar muotoilee joustavampien työmarkkinoiden luomisen, on Euroopan sosiaalisen mallin haltioitunut muistokirjoitus.
<P>
Itse asiassa juuri tästä syystä Espanjan hallitus lähetti valtavasti poliiseja Barcelonan kaduille sillä tekosyyllä, että Batasuna-puolue saattaisi ryhtyä väkivaltaisuuksiin maailmanlaajuistumista vastustavia mielenosoittajia vastaan. Onneksi puheenjohtaja Aznar ei onnistunut. Perusristiriita, jota jouduimme kaikki todistamaan Barcelonassa, oli siinä, että puheenjohtajavaltio vetäytyi linnakkeeseensa, kun taas sadat tuhannet tavalliset ihmiset marssivat Barcelonan kaduilla.
<P>
Arvoisa puhemies, haluaisin lopuksi ilmaista osanottoni professori Marco Biagin perheelle; tunsin professorin henkilökohtaisesti.

<SPEAKER ID=33 LANGUAGE="ES" NAME="Salafranca Sánchez-Neyra (PPE-DE).">
Arvoisa puhemies, mielestäni tässä keskustelussa ei pyritä niinkään korostamaan Barcelonan Eurooppa-neuvoston myönteisiä saavutuksia tai peittelemään kielteisiä, vaan tekemään puolueeton ja mahdollisimman oikeudenmukainen arvio kokouksen tuloksista.
<P>
Katson, että Barcelonassa saavutettiin kohtuullinen tasapaino toivottujen ja mahdollisten tulosten välillä, minkä ansiosta Euroopan unioni pääsee eteenpäin sekä sisäisissä hankkeissa että ulospäin suuntautuvissa toimissa. Monia päätöksiä tehtiin hyvin tärkeistä asioista, kuten infrastruktuureista. On selvää, että yhdistynyttä Eurooppaa ei voi olla, ellei juuri infrastruktuuria paranneta. Tämänkin vuoksi markkinoiden yhdentyminen ei ole vain poliittinen tai juridinen käsite, vaan ehdottoman ensisijaisesti se on fyysinen käsite.
<P>
Nykyään, arvoisa puhemies, kun puhutaan hyvin paljon muutoksen nopeuttamisesta sekä muutosvaiheessa olevan Euroopan haasteista, katson, että tavoitteiden on oltava selvässä tärkeysjärjestyksessä sen mukaan, mitkä voivat odottaa ja mitkä eivät. Tässä kiireellisten asioiden luokittelussa juuri infrastruktuurit eivät voi odottaa, sillä herkkänä järjestelmänä niihin kertynyttä viivästystä on mahdoton kuroa umpeen.
<P>
Sama pätee, arvoisa puhemies, työmarkkinaosapuolten väliseen vuoropuheluun. Mielestäni aatteissa tärkeää ei ole niiden väri. Kun puhun aatteista, en suinkaan viittaa Gorostiagan mielenilmauksiin. Hänhän on parlamentissa terroristijärjestö ETAn äänenkannattajana ja voisi todellakin välittää surunvalittelunsa niiden uhreille, joiden kantoja hän tuo täällä julki.
<P>
Arvoisa puhemies, sanoin, että aatteissa tärkeää ei ole ottaa huomioon niiden poliittista väriä, vaan se, ovatko ne tosia vai vääriä. En usko, arvoisa puhemies, että kukaan enää väittää, että mitä joustavampi järjestelmä, sen vähemmän työttömyyttä. Mielestäni voidaan ehdottomasti väittää, ettei millään ryhmällä tai kenelläkään voi olla sosiaalisissa asioissa monopolia, sillä tietyn politiikan todellinen sosiaalinen luonne käy ilmi työttömyysluvuista sekä niiden palveluiden määrästä ja laadusta, joita valtio tarjoaa kansalaisillemme. Sen vuoksi annamme mieluummin muiden poliittisten ryhmien mahdottomaksi tehtäväksi rakentaa sosiaalisia paratiiseja taloudellisille hautausmaille.
<P>
Vain vauraat yhteiskunnat voivat ottaa huomioon tehokkaasti kansan sosiaaliset tarpeet. Tästä onkin sanottava, arvoisa puhemies, että uudistukset ovat tärkeitä Euroopan sosiaalisen mallin olennaisten rakenteiden säilyttämiseksi. On otettava huomioon, että talouksiemme tuottavuus ja kilpailukyky ovat ehdottoman tarpeellisia tämän kehityksen käynnistämiseksi. Kilpailukyky ja protektionismi on täysin mahdoton yhdistelmä.
<P>
Kansojen taloushistoriasta käy selvästi ilmi, että muurit ja protektionismi ovat historiallisesti olleet tehottomuuksien tyyssijoja ja köyhyyden lähteitä. Berliinin muurin kaatuminen tuo selvästi esille, mitä löydämme, kun matto vedetään pois. Näin ollen, arvoisa puhemies, suhtaudun myönteisesti Barcelonan päätelmiin. Niitä noudattamalla Euroopan talouselämässä saavutetaan jälleen kilpailukyky, joka alkaa alkeiskoulusta, ja jonka ansiosta kasvu pääsee jälleen vauhtiin ja repivää työttömyyden ongelmaa voidaan torjua. Annan näin ollen täyden tukeni myös ryhmäni puolesta komission ja luonnollisesti Euroopan unionin virkaa tekevän puheenjohtajan toimille.
<SPEAKER ID=34 NAME="Puhemies.">
Jäsen Gorostiaga, totean, että haluatte pitää työjärjestyspuheenvuoron. Jos haluatte esittää henkilökohtaisen lausuman, teillä on oikeus tehdä niin 122 artiklan mukaisesti keskustelun lopussa.

<SPEAKER ID=35 LANGUAGE="FR" NAME="Poos (PSE).">
Arvoisa puhemies, Barcelonassa annettu julistus Lähi-idän tilanteesta on Eurooppa-neuvoston ensimmäinen yritys päästä irti kapulakielestä ja siitä virheellisestä etäisyyden pitämisen periaatteesta, joka on toistaiseksi luonnehtinut neuvoston yhteisiä kantoja. Jo Euroopan parlamentti helmikuussa antamansa päätöslauselman muodossa sekä YK:n turvallisuusneuvosto päätöslauselmallaan 13/97 avasivat tien. Samanaikaisesti voimme huomata, että rauhan kannattajat nostavat päätään jopa Israelissa, ja iloitsen siitä, että ulkoasioiden, ihmisoikeuksien sekä yhteisen turvallisuuden ja puolustuspolitiikan valiokuntamme päätti eilen esittää kutsun rauhanliiton kahdelle tärkeimmälle edistäjälle Yossi Beilinille ja Abed Rabbonille. Viime viikkojen ennennäkemättömän ja julman väkivallan kierteen vuoksi olisi itse asiassa syytä omaksua nykyistä konkreettisempi kieli ja asettaa syytteeseen paitsi palestiinalaiset itsemurhaterroristit terroriteoistaan, jotka tuomitsemme, myös syyttää provosoinnista, tuhoista, tuomita ilman oikeudenkäyntiä toteutettavat teloitukset, liiallinen voimankäyttö sekä Sharonin hallituksen palestiinalaisille määräämät kotiarestit.
<P>
Ramallahiin vähän aikaa sitten tekemälläni matkalla kaksi ryhmäni kollegaa, Menéndez ja Sakellariou, saattoivat tehdä havaintoja palestiinalaisten elinolojen äärimmäisestä epävarmuudesta. En kuitenkaan kutsuisi eurooppalaiseksi täyskäännökseksi sitä, että Euroopassa on tuomittu selväsanaisesti Israelin kansainväliseen oikeuteen sekä etenkin Geneven neljänteen yleissopimukseen kohdistamat loukkaukset. Täyskäännös tarkoittaa sen kaikkea yleistä turvallisuutta suosivan politiikan hylkäämistä, jota Sharon on kannattanut siitä saakka, kun hänet valittiin pääministeriksi ja jonka onnistuminen on kaikkien tiedossa.
<P>
Lainaan nyt erästä virkettä, jolla on minusta suuri merkitys nykytilanteen ratkaisun kannalta: "On tärkeää kiinnittää huomiota poliittisiin, taloudellisiin ja turvallisuutta koskeviin näkökohtiin, jotka ovat yhden ja saman prosessin erottamattomia ja toisistaan riippuvaisia elementtejä." Se poliittinen perustekijä, jota Euroopan unionin olisikin voimakkaasti korostettava, on Israelin miehitysarmeijan vetäytyminen kansainvälisesti tunnustettujen rajojensa eli vuoden 1967 rajojen taakse. Valitettavasti Arafatilla ei ole hallussaan avaimia painajaisen päättämiseksi, vaan ne ovat Sharonilla. Arvoisa neuvoston puheenjohtaja, jos kuitenkin Sharonin hallitus pyrkisi löytämään vastoin kaikkia odotuksia ja koko kansainvälisen yhteisön neuvoista piittaamatta selkkaukseen sotilaallisen ratkaisun, Euroopan unionin olisi keskeytettävä assosiaatiosopimus, joka sitoo sen Israeliin, koska yksi perusehdoista jäisi tällöin täyttämättä. Olen myös sitä mieltä, että Euroopan unionin olisi esitettävä Sharonille lasku eurooppalaisten veronmaksajien rahoittamista ja Israelin armeijan tahallisesti tuhoamista investoinneista.

<SPEAKER ID=36 LANGUAGE="IT" NAME="Caveri (ELDR).">
Arvoisa puhemies, on melko kummallista, kuinka me kaikki ruodimme neuvoston asiakirjoja huippukokousten jälkeen. Minäkin teen niin, ja kiinnitän erityisesti huomiota liikennettä koskeviin kysymyksiin ja näen siellä kiinnostavia asioita: yhteinen ilmatila, Gibraltarin tapaus, rautatiet, Galileo-hanke; kaiken kaikkiaan näen joukon kiinnostavia ja hyviä uutisia. Lukiessani Euroopan laajuisia liikenneverkkoja koskevaa kohtaa minua kuitenkin huolestuttaa, vaikka sen alkuosa onkin varsin myönteinen. Puhutaan kiireellisestä toiminnasta, suuntaviivojen tarkistuksesta joulukuuhun 2002 mennessä, jotta liikenneolosuhteita saataisiin parannettua kaikkialla Euroopan unionissa ja liikenteen pullonkauloja saataisiin poistettua sellaisilla alueilla kuin Alpit ja Pyreneet sekä Itämeri. Kuitenkin valkoisessa kirjassa olevan ilmaukseni "saataisiin poistettua" tilalla on "poistetaan", mikä on ilman muuta parempi. Sen vuoksi uskon, että tämän liikenteen pullonkaulojen poistamishankkeen parissa on todella tehtävä työtä, ennen kaikkea Alpeilla vallitsevaa tilannetta ajatellen.
<P>
Tämän osalta tahtoisin muistuttaa, että näissä julkilausumissa ei valitettavasti mainita Mont Blancin tapausta. Osoitan sanani komission varapuheenjohtajalle De Palaciolle: tilanteesta on jo tulossa suorastaan koominen: kolme vuotta on kulunut, eikä vieläkään tiedetä, mitä myöhemmin tapahtuu. Avataanko tunneli rekka-autoille? Eikö sitä avata? Tällä hetkellä tunnelissa kulkevat vain henkilöautot. Toivoisin kuitenkin selkeyttä. Meidän kantamme, toisin sanoen Valle d'Aostan asukkaiden kanta on tunnettu: vaadimme rajoituksia, turvallisuussyistä ja ympäristön saastumisen vuoksi. Kaikki muu saattaa olla pelkkää puhetta, joka kuitenkin aiheuttaa suurta yleisen mielipiteen epävarmuutta, ja samalla on todettava, että se aiheuttaa myös epäluottamusta Euroopan toimielimiä kohtaan.

<SPEAKER ID=37 LANGUAGE="NL" NAME="Bouwman (Verts/ALE).">
Arvoisa puhemies, arvoisa komission jäsen, arvoisa ministeri, myös minä olin Barcelonassa, en osallistuakseni suoraan huippukokoukseen vaan siksi, että siellä pidettiin samaan aikaan kansalaisjärjestöjen yhteinen kestävän kehityksen konferenssi. Siihen osallistui kansalaisjärjestöjä ay-liikkeen ja ympäristöliikkeen piiristä, Euroopan ympäristökeskus sekä sosiaalialan kansalaisjärjestöjen foorumi.
<P>
Kestävän kehityksen olisi pitänyt olla myös tämän huippukokouksen aiheena. Kansalaisjärjestöjen konferenssissa oltiin hyvin pettyneitä siihen, kuten myös jäsen Blokland juuri äsken, että talous-, sosiaali- ja ennen kaikkea ympäristöpolitiikan integroimisen alalla on edistytty hyvin vähän. Laekenin huippukokouksessa mainittiin kyllä ympäristöalan rakenteellisia indikaattoreita mutta integraatiosta ei puhuttu selvästi mitään. Kun puhutaan kolmen prosentin kasvusta tai jostain vastaavasta, niin se ei tarkoita vielä sitä, että puhutaan kestävästä kasvusta pitkällä aikavälillä. Tämä on yksi niistä ongelmista, joita meillä nyt on.
<P>
Lisäksi sosiaalialan kansalaisjärjestöt ja ay-liike ovat ilmoittaneet hyvin painokkaasti, että ne luonnollisesti kannattavat ehdottomasti täystyöllisyyttä mutta kaipaavat monenlaisia ehtoja, jotka pitää täyttää, ennen kuin täystyöllisyys voidaan saavuttaa. Niiden mukaan ei ole helppoa saavuttaa esimerkiksi työmarkkinoiden liikkuvuutta tai joustavuutta, jos monia sen kannalta välttämättömiä ehtoja ei ole mukana listalla.
<P>
Neuvoston julistuksen pöytäkirjoissa sanotaan jossakin, että on kysymys joustavuudesta ja sosiaalisesta turvallisuudesta. Kuitenkin esimerkiksi vuokratyövoimaa koskeva direktiivi, joka voisi johtaa suurempaan joustavuuteen ja turvallisuuteen, kohtaa tällä hetkellä paljon vastustusta. Tätä direktiiviä jarrutetaan kaikin mahdollisin tavoin.
<P>
Voidaan mainita vielä muitakin aloja. Sosiaalialan kansalaisjärjestöt nostivat esille asioita, jotka liittyvät vapauttamiseen ja vapauttamisen seurauksiin palveluille. Keskustelimme täällä äskettäin yleishyödyllisten palvelujen vapauttamisesta. Tämän vapauttamisen arviointi oli hyvin pidättyväinen. Ay-liike ja sosiaalialan kansalaisjärjestöt ovat siis huolissaan energiamarkkinoiden pidemmälle menevän vapauttamisen vaikutuksista, kun ympäristön kannalta sen ainoana positiivisena vastapainona on pieni energiavero. Ne kaipaavat selvyyttä sellaisista asioista kuin terveydenhoidon ja opetuksen tulevaisuus ja vaikutukset yleisiin palveluihin. Haluan tuoda nämä huolet vielä kerran esille.
<P>
Tällaisia huolia ilmaisivat ne sata tuhatta ihmistä, jotka osallistuivat mielenosoituksiin, ja myöhemmin ne kaksi- tai kolmesataa tuhatta ihmistä, joiden kanssa globalisaation vastustajat väittelivät. Meidän pitää pyrkiä siihen, että emme jätä tätä pelkiksi sanoiksi, vaan huolehdimme toteutuksista, konkreettisista direktiiveistä ja vastauksista esitettyihin kysymyksiin. Olen huolissani niistä.

<SPEAKER ID=38 LANGUAGE="FR" NAME="Abitbol (EDD).">
Arvoisa puhemies, joka neljäs vuosi näemme nykyään Euroopan juhlivan jokaisessa huippukokouksessa, vaikka mielenosoittajien määrä Göteborgin, Nizzan ja Barcelonan kaduilla vain lisääntyy ja vaikka Euroopan kansat ovat selvästi enemmän näiden mielenosoittajien kuin niiden johtajiensa puolella, jotka kokoontuvat uskollisesti huippukokouksesta huippukokoukseen, joiden turvajärjestelyt vain tiukentuvat. Vaikka Euroopan unioni pyrkiikin nykyään pohjimmiltaan vastustamaan yltiöliberalistista maailmanlaajuistumista, koko maailma on ymmärtänyt, että unionista on tullut maailmanlaajuistumisen tärkein äänitorvi myös Dohassa, jossa järjestettiin edellinen WTO:n kokous. Euroopasta - tai se, mitä kutsutte Euroopaksi -, toisin sanoen Euroopan toimielimistä on tullut itse asiassa eräänlainen suodatin, jolla Euroopan kansoille pyritään syöttämään perimmiltään ikivanhoja sääntöjä, toisin sanoen rahan sanelemia sääntöjä. Yksikään eurooppalainen ei enää usko kuluneeseen, vanhentuneeseen ja väsyneeseen Eurooppaanne, kuten Ranskan pääministeri sanoisi puhuessaan kilpailijastaan, ja kansalaiset pohjimmiltaan täysin järkevässä ajattelussaan etsivät parhaillaan identiteettiään henkilökohtaisen äänensä kautta. Identiteetti löytyy pikemminkin oikealta, koska Eurooppa heijastaa epäilemättä pikemminkin vanhaa kansainvälistä ajatusmaailmaa, toki nykyään maailmanlaajuista ajatusmaailmaa, ja luulen, että parlamentti aliarvioi kaikkien muiden Euroopan toimielinten tavoin täysin Euroopan epäsuosiota. Viimeisessä Eurobarometrissä, josta - lopetan puheenvuoroni tähän - ei käsittääkseni tiedotettu tarpeeksi, vaan todettiin, että 50 prosenttia eurooppalaisista suhtautuisi välinpitämättömästi, 28 prosenttia olisi tyytyväisiä ja 21 prosenttia pahoillaan Euroopan unionin mahdollisesta hajoamisesta. Joka neljännesvuosi olemme kuitenkin aina yhtä tyytyväisiä, kunkin huippukokouksen jälkeen olemme kuitenkin kaikkeen tähän tyytyväisiä. Myönnän, että olen ryhtynyt epäilemään noiden kokousten todellista mielekkyyttä.

<SPEAKER ID=39 LANGUAGE="FR" NAME="Berthu (NI).">
Arvoisa puhemies, Barcelonan Eurooppa-neuvostossa vahvistettiin jäsenvaltioiden sitoumus saavuttaa vuoteen 2004 mennessä lähes tasapainoinen tai ylijäämäinen talousarvio. On helppo kuvitella, että parhaillaan vaalikampanjaa käyville maille tämä tavoite tuntuu rajoittavalta. Tämän vuoksi meidän on kiinnitettävä huomiota Ranskan pääministerin ehdotukseen, kun hän neuvoi edelleen Barcelonassa - lainaan nyt häntä - hyväksytyn valtion saldon toteuttamista euroalueella, mikä on yhtenäisen valuuttapolitiikan ehdoton edellytys.
<P>
Ajatus yhtenäisestä eurooppalaisesta budjettisaldosta liittyy itse asiassa uuden integroidun valuuttajärjestelmän logiikkaan. Samaan aikaan kaikki kuitenkin näkevät tämän tempun päämäärän: sillä pyritään sulauttamaan leväperäisten valtioiden budjettivaje kuuliaisten valtioiden ylijäämiin. Tämä on euron sivuvaikutus, se merkitsee kansallisten hallintojen vapauttamista vastuusta, mikä on jo päässyt hyvälle alulle valuuttakurssien poistuttua kaikista maista. Koska markkinoiden automaattisesti luoma kuri, joka vaikuttaa kansallisiin hallintoihin, katoaa vähitellen, se on korvattava perustamalla keskusjohtoinen hallintoviranomainen, jonka toiminta perustuu määräyksiin.
<P>
Näin ollen Barcelonan Eurooppa-neuvosto päätti edellä esitetyn logiikan mukaisesti vahvistaa talousarvioiden koordinoinnin nykyisiä mekanismeja ja asetti komission tehtäväksi tehdä ehdotuksia aiheesta Ranskan ja Saksan vaalien jälkeen. Arvoisa puhemies, eurokoneisto alkaa kylvää satoaan.

<SPEAKER ID=40 LANGUAGE="EN" NAME="Evans, Jonathan (PPE-DE).">
Yritimmepä suhtautua Barcelonan huippukokouksen lopputulokseen miten valoisasti hyvänsä, kyse on kuitenkin todellisesta pettymyksestä. Lissabonin prosessi, joka käynnistettiin kaksi vuotta sitten suurin toivein, seisahtui Tukholmassa viime keväänä. Viime viikolla Euroopan johtajat onnistuivat juuri ja juuri pitämään talousuudistukset käynnissä, mutta he eivät pystyneet edistämään niitä siinä määrin kuin Euroopassa kipeästi kaivattaisiin.
<P>
En hämmästynyt kuullessani Stephen Hughesin, Tony Blairin kannattajiin kuuluvan parlamentin jäsenen, hyökkäävän hänen huippukokousta koskevaa lähestymistapaansa vastaan: jäsen Hughes kuvaili Tony Blairin lähestymistapaa uusliberalistiseksi. Tiedämme, että pääministeri Blair ei voi vaikuttaa Labour-puolueeseen kuuluvien parlamentin jäsenten sosialistisiin vaistoihin ja äänestyspäätöksiin, mutta hän puhui kauan sitten Barcelonasta huippukokouksena, jonka myötä joko kaadumme tai nousemme. Huippukokouksen jälkeen hän puhui vain pienistä vakaista askelista.
<P>
Pääministeri Aznar on kuvaillut Lissabonin prosessia peruuttamattomaksi, mutta siitähän ei oikeastaan ole kyse. Vaikka Eurooppa ei olekaan taantumassa, se joutuu työpaikkojen, vaurauden ja menestyksen menettämisenä maksamaan siitä, että todellista edistystä ei saavuteta. Barcelonan huippukokouksen lähestyessä puheenjohtajavaltion tavoitteista tuli vaatimattomampia ja epämääräisempiä. Energia-alan täysimääräisen vapauttamisen sijaan, josta Ranska kieltäytyi viime vuonna perustamissopimuksen mukaisia velvoitteitaan uhmaten, nyt puhutaan "osittaisesta" vapauttamisesta joskus tulevaisuudessa. Sen sijaan, että yhtenäismarkkinoilla ryhdyttäisiin välittömästi toimiin, kokonainen määräaikojen sarja häipyy tulevien vuosien varrelle. Viime viikonloppuna annettu julkilausuma on valitettavasti pelkkä määräajoista muodostuva toivomuslista. Se ei ole sitovien sopimusten sarja Espanjan hallituksen ja Espanjan pääministerin parhaista mahdollisista ponnisteluista huolimatta, ja osoitan heille asianmukaista kunnioitusta.
<P>
On vielä käytävä kovia neuvotteluja esimerkiksi muun kuin kotimaisen energia-alan vapauttamisen tarkoista ehdoista, rahoituspalveluja koskevasta direktiivistä ja Euroopan ilmailualan yhdentymisestä. Kaikkien näiden asioiden osalta Barcelonassa ilmaistiin vain tahtoa eikä niissä päästy vielä minkäänlaiseen sopimukseen. Samanaikaisesti Barcelonassa suunnattiin Eurooppaa muilla tavoin väärään suuntaan. Julkilausumassa suhtaudutaan puolihuolimattomasti siihen, että hallitukset kuluttavat enemmän varoja joihinkin prioriteetteihin, vaikka alhaisemmat verot ja vähäisempi hallinto ovat tosiasiassa avainasemassa Euroopan tulevan taloudellisen menestyksen kannalta.
<P>
Julkilausumassa vahvistetaan uudelleen Euroopan sosiaalista mallia, joka kaipaa kipeästi uudistamista. Tarkoituksena on sovittaa energiaverot laaja-alaisemmin yhteen korvauksena rajoitetusta ja epävarmasta energia-alan vapauttamisesta, johon Ranska on suostunut. Se, että Ranska vastustaa energia-alan vapauttamista, ja joidenkin julkilausuman osien interventiota muistuttava sävy korostavat jatkuvaa tarvetta syrjäyttää sosialistiset hallitukset koko Euroopassa.
<P>
Pääministeri Aznarin ja pääministeri Berlusconin vapauttamispyrkimykset ja -toiveet ovat kannustavia, mutta Euroopan unioni voi toteuttaa ne vain, jos jäsen Hughes ja hänen vasemmistolaiset ystävänsä syrjäytetään vallasta monissa kansallisissa äänestyksissä, joita pidetään tänä vuonna. Keskustaoikeiston paluu valtaan Portugalissa Italian, Itävallan ja Tanskan jälkeen on toiveita herättävä merkki. Euroopan taloudelliseen tulevaisuuteen liittyvät toiveet tuhoutuvat, jos todellisia muutoksia ei tapahdu.
<P>
Lopuksi sanottakoon, että The Financial Times -lehti ilmaisi asian osuvasti: siinä todettiin, että Lissabonissa annettu lupaus siitä, että unionista tulee maailman kilpailukykyisin talous, kuulosti kaksi vuotta sitten hyvin kunnianhimoiselta. Jos asia ei käytännössä edisty nopeasti, lupaus kuulostaa pian naurettavalta.

<SPEAKER ID=41 LANGUAGE="EN" NAME="De Rossa (PSE).">
Arvoisa puhemies, haluaisin aivan ensiksi ilmaista tyytyväisyyteni Barcelonan Lähi-itää koskevasta julkilausumasta ja toivon, että Euroopan unionin voimakkaat diplomaattiset toimet jatkavat siinä esitettyjä aikomuksia ja ajatuksia.
<P>
Voinhan muistuttaa kollega Jonathan Evansia siitä, että Lissabonin päätöksen tavoitteena oli saada Euroopassa aikaan sellainen maailman kilpailukykyisin talous, joka perustuu sosiaaliseen osallisuuteen sekä sosiaaliseen ja alueelliseen yhteenkuuluvuuteen. Me kaikki tiedämme, että markkinat eivät yksinään tuota Euroopan kansalaisille sosiaalista oikeudenmukaisuutta. Ne eivät yksinkertaisesti ikinä pysty siihen. Tiedämme, että Yhdistyneen kuningaskunnan konservatiivipuolue on ideologiastaan huolimatta hävinnyt kahdet perättäiset vaalit niiden näkemystensä takia, joita se esittää Yhdistyneen kuningaskunnan taloudesta ja kansasta.
<P>
Suhtaudun Barcelonan Eurooppa-neuvoston tuloksiin huojentuneena, koska markkinoiden vapauttamiseen ja yksityistämiseen liittynyt kohu oli todellisuudessa pelkkää kohua, koska neuvoston poliittinen voima on yhä keskustassa ja vasemmistossa sen yleisen käsityksen mukaisesti, että Euroopan kansalaiset haluavat sekä sosiaalisen että markkinoiden Euroopan, ja koska sosiaali-, talous- ja työllisyyspolitiikan sekä kestävän kehityksen välinen tasapaino on säilytettävä. Olen tyytyväinen siihen, että Barcelonan Eurooppa-neuvosto myönsi tämän realiteetin.
<P>
Halusin ilmaista tyytyväisyyteni erityisesti yhdestä nimenomaisesta seikasta, nimittäin sitoutumisesta julkisia palveluja koskevaan puitedirektiiviin. Tämä on ratkaiseva asia kansalaisten Euroopan synnyttämisessä. Tiedämme Euroopan kansalaisten haluavan korkealaatuisia julkisia palveluja ja tiedämme heidän haluavan niitä kohtuuhintaan ja kaikille kansalaisille. Kaikille kansalaisille tarkoitettuja julkisia palveluja hoitavien yritysten ja jäsenvaltioiden velvollisuutena on varmistaa, että näitä palveluja tarjotaan ja että näiden yritysten työntekijöillä on oikeusvarmuus.
<P>
Komissio, neuvosto ja parlamentti tietävät, mitä tuollaiseen puiteasiakirjaan on sisällyttävä. Miksi asiakirjaa on siis lykättävä joulukuuhun? Mielestäni asiakirja olisi esitettävä Sevillan Eurooppa-neuvostossa.
<P>
Viimeinen asiani koskee komissiolle esitettyä kehotusta laatia yleishyödyllisiä palveluja koskeva ryhmäpoikkeusasetus sen varalta, että yhteisöjen tuomioistuin katsoo tällaisen yleishyödyllisten palvelujen tukemisen rikkovan kilpailuoikeutta. Miksemme esitä tätä asetusta välittömästi ilman, että kätemme asiassa sidotaan? Meidän olisi toimittava nyt, kun meillä on siihen vielä aikaa ja kun voimme toimia rauhassa, ja meidän olisi taattava, kuten sanoin, ne palvelut, joita eurooppalaiset tarvitsevat.

<SPEAKER ID=42 LANGUAGE="ES" NAME="Gasòliba i Böhm (ELDR).">
Arvoisa puhemies, arvoisa neuvoston puheenjohtaja, arvoisa komission varapuheenjohtaja, hyvät parlamentin jäsenet, haluan aluksi yhtyä parlamentin surunvalitteluun professori Biagin murhan johdosta ja terrorismin täydelliseen tuomitsemiseen.
<P>
Uskon, kuten liberaaliryhmäkin, että Barcelonan Eurooppa-neuvoston lopputulos on myönteinen. Sen tulokset ovat epäilemättä vaatimattomampia kuin puheenjohtajuudelle asetetut odotukset, mutta ne sisältävät riittävästi sellaisia saavutuksia, joita voidaan pitää konkreettisina edistysaskeleina ja selkeinä kompromisseina kohti Lissabonissa asetettuja tavoitteita. Sekä neuvoston puheenjohtaja että komission puheenjohtaja ovat ottaneet tehtäväkseen eritellä niitä.
<P>
Kuitenkin tänä aamuna keskustellessamme näistä näkökulmista talousvaliokunnassa Euroopan keskuspankin toimeenpanokomitean edustajan professori Issingin kanssa, käsittelimme aivan selvästi sattumalta näitä edistysaskeleita. Pidimme niitä myös riittämättöminä sekä Lissabonin sitoumusten todellisen täyttämisen varmistamiseen - niiden tarpeellisten rakenneuudistusten osalta, joissa ei selvästi ole täyttä takuuta siitä, että saavutetaan ne tavoitteet, joita ovat kestävä ja kansainvälisesti kilpailukykyinen talous, joka perustuu kasvuun ja joka takaa taloudellisen ja sosiaalisen yhteenkuuluvuuden - että sen kasvuprosessin vahvistamiseen, mihin nyt pyritään. Tällä kasvuprosessilla täytyy epäilemättä olla vastaava tulkinta juuri siinä, että luotetaan tuonkaltaisten rakenneuudistusten toteutuvan.
<P>
Arvoisa puhemies, minulla ei ole enempää aikaa, mutta haluaisin sanoa, että myös Barcelonassa huomattiin yleisen mielipiteen etääntyminen tai epäilemättä vääristynyt käsitys Euroopan unionista; on selvää, että asia otettiin esille.
<P>
Tämän ratkaisemiseksi on myös tehtävä töitä. Sevillassa on esillä ehdotus neuvoston töiden uudelleen järjestämisestä. Uskon, että se on ehdottoman tarpeellinen ja että lisäksi on otettava huomioon, että luottamus tähän lähestymistapaan vaatii näiden töiden liittämistä lainsäädännöllisesti alueisiin, jotka ovat lähempänä kansalaisia.

<SPEAKER ID=44 LANGUAGE="ES" NAME="Ortuondo Larrea (Verts/ALE).">
Aluksi haluan yhtyä terrorismin kieltämiseen ja haluan myös tuomita professori Biagia vastaan tehdyn rikoksen ja lisäksi haluan ilmaista surunvalitteluni hänen perheelleen ja ystävilleen.
<P>
Eurooppa-neuvosto antoi Lähi-itää koskevan niin sanotun Barcelonan julkilausuman, jonka tavoitteena on käynnistää vuoropuhelu Palestiinan ja Israelin välisen konfliktin ratkaisemiseksi. Onnittelen neuvostoa tästä. En voi kuitenkaan sanoa samaa pääministeri Aznarista ja hänen hallituksestaan sekä heidän toimistaan poliittisessa ja historiallisessa konfliktissa baskikansan kanssa, kun he toimivat kuin puutarhurin koira, joka ei syö eikä anna toisten syödä.
<P>
Yhtäältä pääministeri Aznar kieltäytyy käymästä demokraattista vuoropuhelua tästä asiasta, ja toisaalta hän väheksyy ja torpedoi El Karrin kaltaisten rauhanjärjestöjen intressejä. Lisäksi hän on laittanut koko Espanjan diplomaattisen koneiston asialle, jotta kongressi ja Yhdysvaltain osavaltion Idahon senaatti eivät keskustelisi baskiasiasta.
<P>
Onneksi kongressin jäsenet ja senaattorit eivät ole antaneet pelotella itseään, vaan ovat kukin hyväksyneet julkilausumia, joissa tuomitaan terrorismi sekä kunnioitetaan baskien itsemääräämisoikeutta ja joiden avulla pyritään käynnistämään demokraattinen vuoropuhelu, jolla ratkaistaisiin Baskimaan tilanne rauhanomaisesti. Tuo tilanne ei ole jossakin ulkopuolella tapahtuva asia, vaan se on Ranskan ja Espanjan välinen asia, joka on näin ollen Euroopan unionin sisäinen ongelma, joka meidän pitää ratkaista sen lisäksi, että taistelemme terrorismia vastaan.
<P>
Olen pahoillani, että pääministeri Aznar on lähtenyt parlamentista ehkä sen vuoksi, että hän ei halua kuulla kansallismielisten puheenvuoroja. Ja toivon lisäksi, että jäsen Salafranca ei nimittäisi minua näiden sanojen takia minkään terroristiryhmän äänitorveksi.

<SPEAKER ID=45 LANGUAGE="DE" NAME="Raschhofer (NI).">
Arvoisa puhemies, arvoisat kollegat, Lissabonissa muotoiltiin tavoitteita rohkeasti, kunnianhimoisesti ja vahvasti. EU:sta on määrä tehdä vuoteen 2010 mennessä maailman kilpailukykyisin ja dynaamisin talousalue. Suosionosoituksia niin suurelle tahdolle. Ei suosionosoituksia Barcelonan tuloksille. Jo pitkään tarpeellinen energiamarkkinoiden täydellinen avaaminen ei toteutunut. Arveluttava kompromissi, sillä hyvin toimivat sisämarkkinat ovat kasvun ja työllisyyden avain. Neue Züricher -sanomalehti tiivisti Barcelonan tuloksen osuvasti yhteen virkkeeseen: "Eurooppa ei tiedä, haluaako se vai pystyykö". Yhdyn Solanan tästä konferenssidiplomatiasta esittämään kritiikkiin. Tuotetaan paperivuoria, käydään yksityisiä ja ei aivan niin yksityisiä keskusteluja, kaikkialla ilmaistaan siis monia pyrkimyksiä ja toive omaksua yhteisten etujen nimissä taloudellisesti ja yhä enemmän poliittisesti merkittävä rooli maailmassa.
<P>
Energiamarkkinoiden vapauttamisen lykkääminen on esimerkki siitä, että Eurooppa on edelleen hyvin kaukana pystymisestä. Pidän sitä ennen kaikkea sisämarkkinoiden kaltaisella keskeisellä alalla talouspoliittisesti erittäin haitallisena ja - kuten kollega Evans on sen muotoillut - poliittisesti naurettavana!

<SPEAKER ID=46 LANGUAGE="IT" NAME="Tajani (PPE-DE).">
Arvoisa puhemies, Barcelonassa esitettyjen uudenaikaistamista koskevien vaatimusten huomiotta jättäminen olisi pohjimmiltaan itsekäs valinta, sellaisen henkilön valinta, joka ajattelee vain itseään eikä kuvittele parempaa tulevaisuutta lapsilleen. Solidaarisuus on todellista, jos todella pyritään luomaan erilainen, entistä oikeudenmukaisempi yhteiskunta. Näillä sanoilla Marco Biagi päätti eilen Barcelonan huippukokousta käsittelevän puheensa. Parlamentti ei voi olla yhtymättä sanoihin, jotka lausui eilen illalla Bolognassa murhattu talouden tutkija ja Italian hallituksen neuvonantaja, ja hänen ajatustensa jakaminen on paras tapa muistaa häntä täällä Brysselissä. Eurooppa-neuvosto on mahdollistanut edistymisen taistelussa työttömyyttä vastaan. Kysymyksessä ovat uudet työmarkkinoiden joustavuutta suosivat ajatukset, jotka tarjoavat, mikäli ne toteutetaan, nuorille eurooppalaisille mahdollisuuden vapautua hankalasta sosiaalisesta tilanteesta. Päätös suosia yrittäjyyttä ja kilpailua yhdessä ennakoidun maailmanlaajuisen talouden elpymisen kanssa antaa meille aihetta katsoa toiveikkaasti tulevaisuuteen. Myös kaasu- ja sähköalan markkinoiden vapauttamista koskeva päätös on myönteinen, mutta on lisäksi voitettava unionissa yhä esiintyvä valtiovallan asemaa korostava vastustus. Kannatamme myös Galileo-hankkeen aloittamista ja Lähi-idän rauhaa tukevia päätöksiä.
<P>
Barcelonan Eurooppa-neuvoston kokouksessa tehtiin useita myönteisiä päätöksiä, ja pidämme Espanjan puheenjohtajuutta samoin kuin kokouksen tuloksia myönteisinä, vaikka kolmeen kysymykseen jäi eräitä tyytymättömyyden aiheita. Liikenteestä: kaikki vapaan liikkuvuuden, kilpailun ja yhtenäismarkkinoiden toiminnan esteet on voitettava. Emme toivoisi, että väärät valinnat haittaisivat tulevaisuudessa Italiaa. Myös Välimeren kysymyksessä olisi voitu tehdä enemmän: tulevaisuudessa meidän on ajateltava Euro-Välimeri-rahoitusyhteistyön asemesta todellista Välimeren pankkia. Myös Balkanin alueella on toimittava vakauttamis- ja assosiaatiokehityksen vahvistamiseksi. Olemme vakuuttuneita siitä, että Espanjan puheenjohtajakauden jatkuessa näitä aiheita käsitellään ja että ne ratkaistaan myönteisesti, samoin kuin siitä, että terrorismin vastaiseen taisteluun, joka on eräs presidentti Aznarin Espanjan puheenjohtajakauden alussa esittämistä keskeisimmistä kysymyksistä, ryhdytään erittäin päättäväisesti: tässä taistelussa parlamentissa edustettuina olevien eri poliittisten näkemysten välillä ei saa olla eroja, ja uskon kaikkien parlamentin jäsenten sitoutuneen puolustamaan demokratiaa ja estämään sen, että terrorismi voisi löytää uusia kannattajia.

<SPEAKER ID=47 LANGUAGE="SV" NAME="Andersson (PSE).">
Arvoisa puhemies, olen Lissabonin strategian innokas kannattaja siitä syystä, että se sisältää melkoisesti eri politiikan aloja, jotka on määrä yhdenmukaistaa.
<P>
Suhtauduin hyvin epäillen Barcelonan kokoukseen erityisesti kahden seikan osalta. Toinen koski strategian tasapainoa: pelkäsin, että se syrjäytettäisiin ja puhuttaisiin vain sääntelyjen vähentämisestä. Toinen huoleni oli, saisiko kestävän kehityksen strategia riittävästi sijaa asiakirjassa.
<P>
Toisen seikan kohdalla olen iloinen, että asia ei mennyt niin kuin pelkäsin. Mielestäni prosessi on hyvin tasapainoinen. Se sisältää ehdotuksia sähkö- ja kaasumarkkinoiden sekä rahoitusmarkkinoiden vapauttamisesta sekä lastenhoidon parantamisesta, työllisyyden parantamisesta sekä muista sosiaalialan asioista, mikä tarkoittaa sosiaalisen mallin vahvistamista.
<P>
Kestävää kehitystä koskevista ehdotuksista voin kuitenkin vain todeta, että ne ovat heppoisia. Kävi juuri niin kuin pelkäsin. Ainoa todella selkeä on ehdotus siitä, että valtiot allekirjoittavat Kioton pöytäkirjan.
<P>
Tämä on toki hyvin tärkeää, mutta muulta osin asiakirja on aivan liian heppoinen ja tietyt asiat vain mainitaan siinä. Ekologiset näkökulmat on jätetty selvästi hamaan tulevaisuuteen.
<P>
Kestävän kehityksen toinen puoli on rikkaiden maiden ja kehitysmaiden välinen suhde. Kehitysavulle päätetty tavoite on Yhdistyneiden kansakuntien tavoitetta huomattavasti alhaisempi. Tavoite saavuttaa puolet Yhdistyneiden kansakuntien asettamasta 0,7 prosentin tavoitteesta on aivan liian alhainen. Köyhyyden vastaiset toimenpiteet vesittyvät komission ehdotukseen nähden.
<P>
Toivon Lissabonin prosessia. Edelleen toivon, että tasapaino voidaan säilyttää jatkossa. Lisäksi toivon, että kestävään kehitykseen ja ekologisiin näkökulmiin liittyvät asiat voidaan sisällyttää selkeämmin prosessiin tulevissa kevätkokouksissa. Se on aivan välttämätöntä, jotta prosessi voi pysyä hengissä.

<SPEAKER ID=48 LANGUAGE="IT" NAME="Borghezio (NI).">
Arvoisa puhemies, kun Punaiset prikaatit -järjestön terroristit murhasivat professori Biagin kaltaisen miehen, he halusivat sulkea rohkean ajattelijan, työministeri Maronin neuvonantajan suun, koska he eivät voineet sietää sitä, että hän kannatti periaatteita, jotka on vahvistettu vastikään päättyneessä Eurooppa-neuvoston kokouksessa, ja sitä, että hän asetti huomattavat kykynsä maansa hallituksen palvelukseen toteuttaakseen 18 artiklan ja yleisemmin Italian työlainsäädännön uudistuksen, sillä tässä lainsäädännössä on yhä useita kohtia, jotka estävät työmarkkinoidemme nykyaikaistamisen, vaikka nämä työmarkkinat ovat yksi Euroopan takapajuisimmista. Tämä osoittaa juuri sen, minkä professori Biagi, työnsä marttyyri, usein totesi, nimittäin että vain todella uudistusmielisillä työlainsäädäntöä koskevilla poliittisilla toimilla voidaan luoda todellista työllisyyttä ja siten myös tulevaisuus lapsillemme Italiassa ja Euroopassa.
<P>
Barcelonan Eurooppa-neuvostossa jätettiin kuitenkin avoimeksi ja ratkaisematta Euroopan tulevia taloudellisia ja sosiaalisia suuntaviivoja koskeva keskeinen kysymys. Me katsomme, että vain sellainen Eurooppa, joka on suunniteltu ja rakennettu alhaalta käsin, valtioihin ja alueisiin perustuen ja jossa otetaan huomioon vuosikymmenien kuluessa syntyneet erityispiirteet ja erilaiset kehityksen mallit, voi saavuttaa todellisen työelämän uudenaikaistamisen, tuotannon kehityksen ja sosiaaliturvan välisen tasapainon tavoitteen.

<SPEAKER ID=49 LANGUAGE="DE" NAME="Karas (PPE-DE).">
Arvoisa puhemies, hyvät kollegat, pidän neuvoston puheenjohtajavaltio Espanjan sekä pääministeri ja neuvoston puheenjohtaja Aznarin tiimin tekemiä huippukokouksen valmisteluja varauksettoman myönteisinä. Kokouksen tuloksen arvioinnin osalta haluaisin jatkaa siitä, mihin ryhmämme puheenjohtaja lopetti, ja palata siihen kaksinaismoraaliin, joka johdatti tulokset kirjoittanutta kynää. Onko se tosiaankin se todellisuus, jota voidaan kuvata vain sellaisilla sanoilla kuin "pitää tervetulleena, kehottaa, vahvistaa, odottaa"? Eikö neuvosto olisi uskottavampi, jos se myös arvostelisi, pahoittelisi sekä tunnustaisi tiettyjä menettelytapoja konkreettisin sanoin, kuten neuvoston puheenjohtaja teki tämänpäiväisessä puheenvuorossaan? Estäjät, viivyttelijät ja jarruttajat on mainittava nimeltä sen sijasta, että otetaan aina pienin yhteinen nimittäjä ja jätetään siten eurooppalaiset tarpeet tyydyttämättä.
<P>
Kuka neuvosto oikeastaan on? Monista muotoiluista välittyy sellainen tekopyhä ja pettävä vaikutelma, että huippukokouksen jäsenillä ei olisi mitään tekemistä Euroopan unionin neuvoston ja eri aloista vastaavien ministereiden kanssa, vaikka he ovat vastuussa näiden toiminnasta.
<P>
Kyllä, me tarvitsemme pienten ja keskisuurten yritysten tehostettua tukemista. Pidän siksi myönteisenä puheenjohtajan päätelmien 15 kohtaa, joka perustuu Euroopan parlamentin pienten ja keskisuurten yritysten vahvistamista koskeviin päätöksiin. Vaadin siksi, että jokaisessa Eurooppa-neuvostossa käsitellään Baselin pankkivalvontakomitean neuvotteluja, jotta kuusi yhdistetään yhdeksään. Kyllä, me tarvitsemme jo annettujen direktiivien nopeampaa täytäntöönpanoa. Me vaadimme siksi täytäntöönpanoaikojen lyhentämistä. Me vaadimme enemmän Eurooppaa, kun on kyse Lissabonin tavoitteiden toteuttamisesta ja siten Euroopan roolista maailmanmarkkinoilla. Kyllä, me tarvitsemme rahoituspalveluja koskevan toimintasuunnitelman ja vakautta. Vaadin siksi neuvostoa löytämään viimeinkin kahden vuoden jälkeen eläkeuudistusta koskevan yhteisen kannan. Vaadin Ecofin-neuvoston kritisoimista siitä, että se on estänyt komission toimia.
<P>
Kyllä, me tarvitsemme suurempaa avoimuutta. Me vaadimme siksi neuvoston istuntojen julkisuutta. Kyllä, me tarvitsemme erilaisten esteiden ja haittaavien tekijöiden poistamista. Me arvostelemme siksi sitä, että Ranskan ja Saksan vaalien ajankohdat ja EDF:n (ranskalainen sähkölaitosyritys) kaltaiset monopolit ovat estäneet energiamarkkinoiden vapauttamista koskevan eurooppalaisen tavoitteen ja parlamentin päätöksen toteutumisen.

<SPEAKER ID=50 LANGUAGE="ES" NAME="Obiols i Germà (PSE).">
Arvoisa puhemies, tässä parlamentissa ollaan tietyllä tavalla hämmästyneitä niistä kommenteista, joita pääministeri Aznar on kuulemani mukaan tämän istunnon aikana lausunut hiljaisella äänellä (sotto voce) mutta mikrofoni auki. Mikäli tuo on totta, minä en ole se, joka osoittaa hänen olevan väärässä, varsinkaan tähän aikaan päivästä. Mutta minä en tietenkään ole neuvoston puheenjohtaja. Haluaisin pyytää neuvoston puheenjohtajaa välittämään pääministerille pyynnön liittää kommentteihinsa tulevaisuudessa - kuinka sen nyt sanoisi - enemmän maltillisuutta ja kunnioitusta.
<P>
Barcelonan Eurooppa-neuvostoa ennen ja sen jälkeen on muodostunut, kuten jo alkaa olla tavallista, ilmeisen paradoksaalinen vastakkainasettelu: poliittisten vastuunkantajien - ennen kaikkea niiden, jotka ovat eniten mukana Eurooppa-neuvoston kehityksessä - suuret ennakko-odotukset ja kokouksen jälkeiset voitokkaat arvioinnit ja joskus myös voitokkaat etukäteisjulistukset. Sitä vastoin monet tarkkailijat ja tiedotusvälineet painottavat ristiriitoja ja enemmän tai vähemmän varovaisia tai jopa pessimistisiä arviointeja.
<P>
Mutta Barcelonan uutuus - jota eräs päivälehti Brysselissä kutsui etusivullaan "kalpeaksi huippukokoukseksi ja loistavaksi mielenosoitukseksi"- oli epäilemättä uuden ja aktiivisen eurooppalaisen yhteiskunnallisen liikkeen voimakas ja näyttävä vahvistuminen. Arvoisa puhemies, sadat tuhannet ihmiset, syntymässä olevan eurooppalaisen kansalaisyhteiskunnan aktiiviset edustajat, osoittamassa mieltään rauhanomaisella, sivistyneellä ja rakentavalla tavalla, pyytäen enemmän Eurooppaa, sosiaalisempaa Eurooppaa ja erityisesti aktiivisempaa ja solidaarisempaa Eurooppaa kiihtyvän globalisaation maailmassa.
<P>
Nämä mielenosoitukset osoittivat, mihin pisteeseen asti Euroopan rakentaminen ja sen rooli oikeudenmukaisemman maailman muodostamisessa liikuttavat kansalaisia. Toisaalta kääntäen klassisen sanonnan ylösalaisin - näitä suurmielenosoituksia ennen ja niiden jälkeen - ei syntynyt excusatio non petita vaan accusatio non petita, joka todellisuudessa oli excusatio manifesta. Ikään kuin näillä syytöksillä, joilla pyritään syyllistämään mieltään osoittavaa kansaa, haluttaisiin todellisuudessa kieltää tai piilottaa todellinen ongelma: yhteyden, yhteisymmärryksen ja sympatian puute, se, että hallitukset ovat huolestuttavasti etääntyneet toisistaan, kun niiden pitäisi huolehtia kansalaisten ja eurooppalaisten asioista.
<P>
Toivottavasti tämä Euroopan demokratian suuri asia eli valmistelukunta auttaa luomaan positiivista synergiaa demokraattisten toimielinten ja sen kansalaisyhteiskunnan välille, joka oli aktiivisesti esillä Barcelonassa Eurooppa-neuvoston kokouksen aikana.

<SPEAKER ID=51 LANGUAGE="PT" NAME="Bastos (PPE-DE).">
Arvoisa puhemies, Barcelonan Eurooppa-neuvosto herätti jo etukäteen varauksellisuutta ja epäilyksiä joissakin, jotka pelkäsivät Lissabonin strategian taantuvan. Vaikka olimmekin tietoisia Lissabonissa määriteltyjen tavoitteiden suunnattomasta kunnianhimoisuudesta sekä nykyisten taloudellisten olojen erilaisuudesta ja erittäin suuresta epäsuotuisuudesta, emme koskaan epäilleet sitä, etteivätkö jäsenvaltiot ja etenkin Euroopan unionin puheenjohtajavaltio Espanja kunnioittaisi sosiaalipolitiikassa saavutettuja edistysaskelia; näin kävikin, ja haluan nyt tilaisuuden tullen onnitella Espanjaa siitä.
<P>
Tässä mielessä on syytä korostaa täystyöllisyyttä edistävien aktiivisten politiikkojen luomiselle annettua sysäystä, ja työmarkkinoiden uudistus onkin keskeinen askel työllisyyden luomista ajatellen. Erityistä merkitystä saa se huomio, jota on kiinnitetty Euroopan unionin kilpailukykyä ja työllisyyden parantamista kannustavien poliitikkojen jatkamiseen sekä työntekijöiden ammatillisen ja maantieteellisen liikkuvuuden lisäämiseen, mikä vaatiikin kiinnittämään suurempaa huomiota työvoiman ammattikoulutukseen ja parempien pätevyyksien saavuttamiseen tietoyhteiskunnan osalta sekä myös myöntämään sen seikan, että väestön ikääntyminen vaatii meiltä uusia luovia vastauksia. Siksi tämä ehdotus, jolla pyritään saamaan aikaan osaeläkkeitä koskevaa lainsäädäntöä keinona saada ikääntyneimpiä työntekijöitä pysymään vapaaehtoisesti työmarkkinoilla, ilman että se haittaisi tarvetta nopeuttaa eläkejärjestelmien uudistusta, onkin hyvin onnistunut.
<P>
Eräs pahimmin työttömyydestä kärsivistä ryhmistä Euroopan unionissa ovat naiset. Heidän osallisuuttaan työmarkkinoilla on edistettävä, mikä on haavekuva, jollei oteta käyttöön aktiivisia toimenpiteitä perhe-elämän sovittamiseksi yhteen ammattiuran kanssa. On siis pikaisesti pyrittävä yhteisin ponnistuksin yhteisön tasolla, hallitusten kesken sekä alueellisella ja paikallisella tasolla luomaan alarakenteita lastenhoidolle ja ikääntyneimpien henkilöiden tukemiseksi, etenkin antamalla heidän käyttöönsä ja soveltamalla heidän tarpeisiinsa Euroopan sosiaalirahaston määrärahoja, samalla kun otetaan käyttöön myös verotuksellisia ja sosiaalisia keinoja.
<P>
Meistä on päivänselvää, että sosiaalinen ja taloudellinen ulottuvuus on sovitettava ja saatava kulkemaan tasatahtia. Toden sanoakseni vain luomalla oikeudenmukaisesti ja tasaisesti jaettavaa vaurautta voi saada aikaan suurempaa osallisuutta ja enemmän sosiaalista oikeudenmukaisuutta.

<SPEAKER ID=52 LANGUAGE="NL" NAME="Van Brempt (PSE).">
Arvoisa puhemies, tästä huippukokouksesta puhuttiin etukäteen vapauttamisen huippukokouksena, ja siitä tuli pidempään työskentelemisen huippukokous. En sinänsä vastusta pidempään työskentelemistä, ja mielestäni se on keskustelun arvoinen aihe. On kuitenkin kysyttävä, kasvattaako Eurooppa suosiotaan esittämällä aina vain tällaisia lausuntoja. Mielestäni osoittaa vähäisiä johtajantaitoja, jos puheenjohtajavaltio keskittyy tällaisiin ulottuvuuksiin sen sijaan, että se yrittäisi määritellä muita, vähintään yhtä tärkeitä ulottuvuuksia.
<P>
Lissabonissa puhuttiin ennen kaikkea tietoyhteiskunnasta ja tiedon ja inhimillisten voimavarojen tärkeydestä tietoyhteiskunnan kannalta. Mutta tehtiinkö nyt päätöksiä esimerkiksi elinikäisestä oppimisesta? Ei, sellaiset päätökset lykättiin Sevillaan, jossa sitten annetaan päätöslauselma. Mielestäni meidän pitää todella varoa sitä, että tästä ei tule akateemista toimintaa. Jos haluamme edistyä konkreettisesti, meidän on ennen kaikkea jatkettava vertailuanalyysiä. Meidän pitää sopia selvästi, montako prosenttia BKT:sta haluamme käyttää opetukseen, meidän pitää sanoa ääneen, että oppiminen ja oikeus oppia eivät ole kytköksissä pelkästään työmarkkinoita koskeviin tietoihin.
<P>
En kuitenkaan halua olla pelkästään kielteinen. Mielestäni huippukokouksessa tehtiin kaikesta huolimatta myös muutamia tärkeitä päätöksiä, joista yksi liittyy ilman muuta energiaverotukseen. Meidän pitää vaalia tätä päätöstä, ja toivon, että se myös toteutetaan.
<P>
Toinen asia, josta haluan onnitella puheenjohtajaa ja huippukokousta, on huomion kiinnittäminen kielten opiskeluun. Kielten opetus asetetaan yhä useammin kyseenalaiseksi. Joissakin jäsenvaltioissa sitä ei pidetä tärkeänä, mutta mielestäni se on väärin, ja meidän pitää ehdottomasti alkaa tehdä työtä tämän asian eteen.

<SPEAKER ID=53 LANGUAGE="ES" NAME="García-Margallo y Marfil (PPE-DE).">
Arvoisa puhemies, keskustelun tässä vaiheessa jopa Barcelonan kokouksen kaikkein happamimmat kriitikot - jotka olivat illalla neuvostossa ja aamulla mielenosoituksessa- ovat voineet ainoastaan sanoa, että Barcelonan kokous oli vaatimaton askel, mutta minä sanoisin, että se oli vaatimaton askel hyvään suuntaan.
<P>
Minkä vuoksi hyvään suuntaan? Sen vuoksi, että emme tänään keskustele - lukuun ottamatta jäsen Barónia - niistä asioista, joista keskustelimme viisi päivää sitten. Emme keskustele hintatason vakauden opinkappaleesta; emme puolusta emmekä kyseenalaista vakaussopimusta; emme keskustele tarpeesta tai kiireellisyydestä nopeuttaa rakenteellisia uudistuksia kolmen seuraavan asian saavuttamiseksi: toimivat markkinat, sosiaalisen kompensaation periaate ja kestävä kehitys. Müller-Armakia puhtaimmillaan.
<P>
Talousuudistuksista haluan tehdä ainoastaan kaksi huomautusta. Barcelonan kokouksen jälkeen tullut päivänselväksi, että energia- ja kaasualan säätelyn purkaminen ei välttämättä tapahdu yhtä aikaa yksityistämisen kanssa: kukapa haluaisi valtionyrityksiä, jotka tekevät niin. Säätelyn purkaminen yhdistää yleishyödyllisten palvelujen perusperiaatteet: yhtäläinen pääsy, etuuksien jatkuvuus ja kuluttajien turvallisuus.
<P>
Sen vuoksi mikä tahansa sensuuntainen puheenvuoro, joka puoltaa säätelyn purkamisen viivästyttämistä, on huonon maksajan tekosyy, sillä en pysty ymmärtämään miksi on hyvä, että yritykset voivat valita tavarantoimittajansa, ja miksei ole hyvä, että kuluttajat eivät voi sitä valintaa tehdä.
<P>
Rahoitusmarkkinoista minulla on vain yksi viesti neuvostolle: parlamentti on ollut äärimmäisen jalomielinen hyväksyessään von Wogaun mietinnön. Parlamentti on ollut äärimmäisen tehokas tarpeellisten keinojen hyväksymisessä. Voin luvata ja lupaan, että mikäli neuvosto toimittaa meille pikalähetyksenä ne kahdeksan muutosta, jotka se haluaa rahoituspalveluihin, se saa asianmukaisen vastauksen pikalähetyksenä. Lähettäkää meille yhteiset kannat.
<P>
Viimeinen huomautus näitä uudistuksia tekevästä toimielinjärjestelmästä: Sevilla. Neuvosto ja komissio tekisivät järkevästi miettiessään, mitä toimielinten näkökulmasta katsottuna todella pitäisi tehdä, jotta keskeneräiset uudistukset toteutuisivat. Mikä on parlamentin ja neuvoston rooli lainsäädäntömenettelyssä (artikla 202)? Kuka todella ohjaa talouspolitiikkoja? Toisin sanoen, menemmekö vai emmekö mene kohti taloudellista johtamista? Kuka edustaa euroa kansainvälisellä näyttämöllä? Olemmeko edelleen yksimielisiä verotusasioissa, kun meitä on 27 ja pienimmistä pienin voi veto-oikeudellaan vaikuttaa mihin tahansa päätökseen? Nämä ovat neuvoston keskeneräisiä tehtäviä.
<P>
Onnittelen neuvoston puheenjohtajaa Barcelonassa saavutetusta menestyksestä. Ja onnittelen myös Espanjan hallitusta, sillä jos epäjärjestystä olisi ilmennyt, olisi sanottu, että paikalla ei ollut riittävästi poliiseja ja kun paikalla oli riittävästi poliiseja sanotaan, että siellä oli liikaa poliiseja.
<P>
Lopuksi, hyvät jäsenet, mielipiteiden sisältö on tärkeää, tärkeää eivät ole huudot kadulla. Ja siinä asiassa olemme voittajia.

<SPEAKER ID=54 LANGUAGE="ES" NAME="Sornosa Martínez (PSE).">
Arvoisa puhemies, arvoisa neuvoston puheenjohtaja, arvoisa komission varapuheenjohtaja, meitä sosiaalidemokraattisen ryhmän jäseniä huolestuttaa, että Barcelonan huippukokouksessa ei annettu merkittäviä ympäristönsuojelua koskevia esityksiä.
<P>
Barcelonan Eurooppa-neuvostossa oletettiin tehtävän konkreettisia aloitteita Göteborgin ja Lissabonin Eurooppa-neuvostoissa kirjattujen uuden kestävän kehityksen strategian tavoitteiden toteuttamiseksi. Tulos oli kuitenkin täysin toinen, puheenjohtajan päätelmissä on liikaa sellaisia sanoja kuin "toteaa uudelleen", "korostaa" ja "toistaa", ja pohjimmiltaan se on edelleen vain julistus niistä tavoitteista, joita ei käytännössä olla toteuttamassa kirjaamalla aikatauluja eikä lyhyen tai keskipitkän aikavälin toimintaa koskevilla esityksillä.
<P>
On turhauttavaa todeta, kuinka vähillä ympäristön suojeluun liittyvillä eväillä joudumme lähtemään Johannesburgin kokoukseen. Barcelonan huippukokouksessa vanhat virheet toistuivat, eikä taloudellisia, sosiaalisia ja ympäristönäkökohtia otettu yhtäläisesti huomioon. Yhtenä esimerkkinä on se, että ympäristönsuojelun työllistävään vaikutukseen liittyvät suuret mahdollisuudet jätettiin kokonaan mainitsematta. Painopistealueita käsittelevässä kohdassa ei mainita parlamentin usein vaatimaa ympäristöystävällisempien liikennejärjestelmien suosimista.
<P>
Me sosiaalidemokraattisen ryhmän jäsenet olemme tyytyväisiä, että Kioton sitoumuksia aiotaan noudattaa. Vaadimme kuitenkin edelleen kansallisten suunnitelmien toteuttamista Kioton kokouksen tavoitteiden saavuttamiseksi. Etenkin kun otetaan huomioon, että esimerkiksi Espanjassa päästöjen prosenttiraja ylittyy tällä hallintokaudella jo 23 prosentilla.
<P>
Tämän vuoksi väitämme, että kestävän kehityksen unionia ei voida rakentaa pelkillä aiejulistuksilla.
<P>
Päätän puheenvuoroni viimeiseen huolestuttavaan asiaan. Barcelonan Eurooppa-neuvostossa rikottiin eri politiikkojen tasapainoinen yhdistelmä, jonka oletimme Lissabonin ja Göteborgin Eurooppa-neuvostojen jälkeen pysyvän ehjänä. Puheenjohtajan päätelmistä löydämme uudelleen sen vanhan, jo käytännöstä poistuneen politiikkojen alakohtaisen näkemyksen, joka on vastoin toivottavaa näkemystä, jossa yhdistyvät sekä taloudelliset ja sosiaaliset että ympäristön suojeluun liittyvät seikat. Työllisyyttä, kuljetusta, energiaa ja tutkimusta käsitellään taas alakohtaisesti, ilman että ympäristönsuojelun ulottuvuutta käsiteltäisiin niiden kanssa yhdessä, ja tämä merkitsee taantumista, vaikka Romano Prodi puhuikin edistymisestä. Meillä ei ole syytä palata taaksepäin, päinvastoin. Ryhdymme haastavampaan tehtävään ottaessamme aloitteet ja konkreettiset aikataulut käsiteltäväksi, mitä Barcelonan huippukokouksessa ei tehty. Kuten Euroopan ympäristökeskuksen johtaja Jiménez-Beltrán on sanonut "Euroopan unioni on kestävä tai sitten se ei ole".
<SPEAKER ID=55 LANGUAGE="DE" NAME="Schleicher (PPE-DE).">
Arvoisa puhemies, hyvät kollegat, toisin kuin edellinen puhuja, jonka mielestä toimenpiteisiin ei ole ryhdytty riittävästi, minun on sanottava, että hallitusten ehdottamat toimet herättävät minussa parlamentin jäsenenä ja perussopimus-, työjärjestys- ja toimielinasioiden valiokunnan varapuheenjohtajana suurta huolta. Eurooppa-neuvosto muotoilee luetelluilla aloilla tavoitteita, joissa puututaan osittain selvästi jäsenvaltioiden toimivaltaan. Vaikka avointa koordinointia ei mainita enää nimenomaisesti näille politiikan aloille erityisen sopivana politiikan menetelmänä, se ei saa erehdyttää meitä siitä, että tavoitteisiin ja suuntaviivoihin, joiden täytäntöönpanoa jäsenvaltioissa valvotaan Euroopan tasolla, perustuvaa menettelyä on määrä soveltaa edelleenkin. Se on viime kädessä avointa koordinointia. Tämä menettely on äärimmäisen epädemokraattinen. Siihen ei oteta mukaan Euroopan parlamenttia eikä kansallisia parlamentteja. Sillä rikotaan voimassa olevia sopimuksia.
<P>
Se on kuitenkin myös loukkaus hallitusten Laekenissa joulukuussa 2001 muotoilemaa seuraavan hallitustenvälisen konferenssin tavoitetta ja valmistelukunnan tärkeintä aihetta, Euroopan unionin ja jäsenvaltioiden välisen toimivallan jakamista kohtaan. Perustuslaillisesta näkökulmasta paljastava on Barcelonan Eurooppa-neuvoston toteamus, jonka mukaan eurooppalaisessa työllisyysstrategiassa tarvitaan prosessin yksinkertaistamista, mikä edellyttää erityisesti työllisyyspoliittisten suuntaviivojen lukumäärän vähentämistä. Niin, kuka on sitten pannut tämän prosessin alulle?
<P>
Selkeän toimivaltajaon välttämättömyyttä voi tuskin osoittaa selvemmin. Voin vain kehottaa jäsenvaltioiden hallitusten päämiehiä noudattamaan voimassa olevissa sopimuksissa määrättyä toimivaltaa ja pidättäytymään sellaisten oikeuksien vaatimisesta, joista ei ole määrätty kansallisissa perustuslaeissa eikä eurooppalaisissa sopimuksissa. Neuvoston kehotus jäsenvaltioille lisätä kansallisten työmarkkinoiden joustavuutta saa sitä vastoin varmasti enemmän aikaan kuin utopistiset eurooppalaiset tavoitteet ja suuntaviivat.
<P>
Tavoitteiden inflaation lisäksi jäsenvaltioiden hallitusten päämiesten pitäisi välttää myös luomasta neuvostojen inflaatiota ja keskittyä realistisiin ja sopimuksissa määrättyihin Euroopan unionin tehtäviin.

<SPEAKER ID=56 LANGUAGE="EN" NAME="Doyle (PPE-DE).">
Arvoisa puhemies, haluaisin aluksi kiittää puheenjohtajavaltiota sekä Euroopan valtioiden ja hallitusten päämiehiä heidän antamastaan tuesta ja myötävaikutuksesta prosessille, jossa Irlanti ottaa uudelleen kantaa Nizzan sopimukseen. Viime kesäkuun kansanäänestystulos oli melkoinen pettymys, varsinkin kun äänestysprosentti oli 30.
<P>
Olen edelleenkin ymmälläni pääministerimme yrityksestä vedota Barcelonan Eurooppa-neuvostossa jälleen kerran puolueettomuuteen saadakseen tukea Nizzan sopimukselle. Toivon, että Irlannin hallitus käyttää toisella äänestyskerralla riittävästi aikaa selittääkseen sopimusta täsmällisesti ja rehellisesti kaikille kansalaisillemme. EU:n etuja on kaupiteltu Irlannin kansalle valitettavasti vain taloudelliselta kannalta, kun taas moraalista ja poliittista välttämättömyyttä auttaa Itä- ja Keski-Euroopan maita palaamaan Euroopan kansojen perheeseen ei ole tuotu esiin. Olen varma siitä, että heti kun näin tehdään, Irlannin kansa äänestää Nizzan sopimuksen puolesta ja omaksuu sen tosiseikan, että sopimus on EU:n laajentumisen kannalta välttämätön.
<P>
Jos pääministerimme strategiana on pitää kiinni Eurooppa-neuvoston julkilausumasta, jonka mukaan Nizzan sopimus ei vaikuta Irlannin sotilaalliseen puolueettomuuteen, silloin hän antaa jälleen kerran omalle kansalleen väärän kuvan sekä Nizzan sopimuksesta että Irlannin asemasta rauhankumppanuudessa. Haluaisin nähdä hänen puolustavan yksiselitteisesti Irlannin osallistumista rauhankumppanuuteen sen sijaan, että hän pelaa tällaista kaksinaamaista peliä. Tämä ei ole kuitenkaan yllättävää hallitukselta, joka on puhunut EU:sta viime vuosina yhtä ja toista.
<P>
Ne vaikeat asiat, jotka tämän Irlannin hallituksen on kohdattava, luetaan Brysselin byrokratian tai liikasäännöstelyn syyksi, kun kaikkien hyvien uutisten taas väitetään olevan Irlannin hallituksen saavutuksia. Tämä asenne, joka vaarantaa Keski- ja Itä-Euroopan orastavien demokratioiden ja nousevien talouksien tulevaisuuden, on ruokkinut Euroopan unioniin epäilevästi suhtautuvaa mielialaa Irlannissa, ja se kuvastaa hallitusta, joka pelaisi mieluummin lyhyen aikavälin kansallista poliittista peliä muutaman äänen tähden tulevissa valtiollisissa vaaleissa.
<P>
Arvoisa puhemies, sanon lopuksi aivan julkisesti, ettei Irlanti ole koskaan ollut puolueeton eikä meillä olisi siihen varaakaan. Puolueettomuudesta ei säädetä perustuslaissamme eikä myöskään tavallisissa laeissamme. Nykyisen hallitusjoukon perättäiset pääministerit, mukaan lukien DeValera, Lemass, Cosgrove ja Lynch, ovat nimenomaisesti todenneet, että Irlannilla ei ole mitään perinteistä puolueettomuuspolitiikkaa ja että sen ulkopoliittinen päätöksenteko on tapauskohtaista. Irlanti on nykyisin, ja on tosiasiassa aina ollut, sitoutumaton maa, joka hoitaa innostuneesti oman vaatimattoman osuutensa rauhan ja turvallisuuden suojelemisessa kaikkialla maailmassa.
<P>
Nizzan sopimus ei vaikuta mitenkään tähän asemaan. Irlannin parlamentin tehtävänä on päättää, millaisiin puolustustehtäviin armeijamme ryhtyy. Olemme ylpeä kansa, ylpeä pitkäaikaisesta rauhanturvaamisen ja rauhaanpakottamisen maineestamme, jonka puolustusvoimamme on saavuttanut kaikenlaisilla maailman kriisialueilla. Mielestäni meidän on esitettävä selvästi Irlannin kansalle nykyinen turvallisuus- ja puolustuspolitiikkamme. Meidän on tehtävä loppu sellaisesta epärehellisyydestä, joka kuvasi Fianna Fáil -puolueen tapaa käsitellä kysymystä rauhankumppanuuteen liittymisestä. Nizzan sopimus ei muuta mitenkään Irlannin ja Euroopan orastavaa turvallisuusarkkitehtuuria, mutta se on ratkaiseva seuraava askel korjattaessa niitä Euroopan historiallisia erimielisyyksiä, joita sota ja tuho ovat aiheuttaneet.

<SPEAKER ID=57 LANGUAGE="ES" NAME="Pérez Álvarez (PPE-DE).">
Arvoisa puhemies, arvoisa neuvoston puheenjohtaja, hyvät kuulijat, tähän aikaan iltapäivästä kaikkien edellä esitettyjen puheenvuorojen jälkeen voi kuvitella jo suurimman osan käsiteltävissä olevista asioista olevan jo selvitetty. Siksi parlamentin työllisyys- ja sosiaalivaliokunnan jäsenenä haluaisin keskittyä ja rajoittua puheenvuorossani käsittelemään joitakin Barcelonan huippukokouksen tarkastelun ja päätöksenteon kohteena olleita asioita, jotka ovat monien mielestä olleet syynä sille, että huippukokousta on pidetty menestyksekkäänä, ja jotka ovat antaneet aihetta mainita, että Barcelonan huippukokouksesta selvittiin melko hyvin.
<P>
Kun talouskasvun hiipuminen on jo nähtävissä, on konkreettisesti ja päättäväisesti sitouduttu saavuttamaan Lissabonin strategiaan asetettu ratkaiseva tavoite, täystyöllisyys.
<P>
Euroopan kansalaisten on joskus vaikeaa uskoa, tai heillä on tapana ajatella - toisaalta - että Euroopan unionissa tehdään tutkimuksia siitä, mitä tulevaisuudessa pitäisi tehdä, ja että todellisuudessa tehdään hyvin vähän. Haluaisin tuoda julki nimenomaisesti ne päätökset ja sitoumukset, joihin tässä Barcelonan huippukokouksessa on ryhdytty ja jotka oikein esitettyinä voisivat muuttaa näiden asiasta vähemmän innostuneiden kansalaisten mielipiteen.
<P>
Näitä on tietenkin sitoumus saavuttaa uusien ja parempien työpaikkojen avulla täystyöllisyys vielä tämän vuosikymmenen aikana. Näitä ovat myös sitoumus keventää pienten palkkojen verotusta ja tehostaa työnhakuun kannustavia toimenpiteitä työttömyyden tarkkailemiseksi ja miksei myös naisten työmarkkinoille osallistumisen edistäminen eri toimenpiteillä, joista useita täällä on jo käsitelty, strategia työssäkäynnin joustavaan pidentämiseen väestökehityksemme valossa, parannus sosiaalisten oikeuksien siirrettävyydessä ja ammatillisessa liikkuvuudessa yleensä. Nämä ovat tuntemuksia ja ajatuksia - sekä päätöksiä - joiden kautta meillä Euroopan kansalaisilla on ja joiden kautta me saavutamme enemmän Eurooppaa. Lisäksi saamme enemmän Eurooppaa vahvistamalla työmarkkinaosapuolten roolia, mikä tekee meistä kaikista yhdessä vastuullisia tästä mahtavasta Euroopan rakennustyöstä, joka tekee Euroopasta paljon entistä yhteisvastuullisemman ja näin ollen myös oikeudenmukaisemman.

<SPEAKER ID=58 LANGUAGE="ES" NAME="De Miguel">
. (ES) Kiitos, arvoisa puhemies. Minulla ei todellakaan ole mitään lisättävää siihen, mitä neuvoston puheenjohtaja esitti ensimmäisessä puheenvuorossaan, varsinkaan nyt, kun ottaa huomioon, että suurin osa niistä parlamentin jäsenistä, jotka ovat esittäneet minulle kysymyksiä, ovat poissa istuntosalista. Haluan kuitenkin kehua kansanpuolueen ja sosiaalidemokraattisen puolueen ryhmien johtajia, että he ainakin ovat täällä läsnä.
<P>
Joka tapauksessa haluaisin kiittää kaikkia niitä, joilla on ollut myönteinen näkemys puheenjohtajavaltio Espanjan tekemästä työstä Barcelonassa, sekä kertoa kaikille niille, jotka ovat tuoneet esiin jonkin Barcelonan Eurooppa-neuvostoa koskevan pettymyksensä, että on luonnollista ja asioiden luonteen mukaista, että Euroopan unionin puheenjohtajavaltio asettaa halukkaasti tällaisia haasteita ja on yhtä luonnollista, että kaikkia näitä päämääriä ei saavuteta, sillä arki Euroopan unionissa on tällaista, se on ollut sitä jo vuodesta 1955 lähtien, ja juuri nyt emme pysty muuttamaan Euroopan unionia uudeksi. Aina ryhdytään halukkaasti saavuttamaan uusia haasteita, ja myöhemmin on yleensä kuitenkin tehtävä kompromisseja, samoja kompromisseja, joita on tehtävä täällä parlamentissa, joka myöskään ei aivan joka päivä saavuta omia päämääriään.
<P>
Mielestäni voidaan siis sanoa, että tässä työssä, jossa päämääriä on soviteltu elämän tosiseikkoihin ja poliittisiin tarpeisiin, on syntynyt Barcelonan lopputulos, hyvän ja huonon vertailussa syntynyt lopputulos, joka on erinomaisen myönteinen.
<P>
On ollut myös niitä, jotka ovat korostaneet joitakin osatekijöitä, korostaneet yksiä ja jättäneet toiset osatekijät huomiotta. He eivät tunne Lissabonin strategian todellista keskeistä sisältöä, sillä Lissabonin strategia merkitsee hyvää tasapainoa taloudellisen uudistamisen ja vapauttamisen, sosiaalisen yhteenkuuluvuuden, koulutuksen ja tutkimuksen tarpeiden sekä kestävän kehityksen välillä. Toisissa asioissa ei voi edetä toisia asioita nopeammin, kehityksen on oltava harmonista, ja mielestäni kehitys on ollut harmonista, sillä kaikissa asioissa, joita on käsitelty, on myös tapahtunut tuntuvaa mitattavissa olevaa myönteistä kehitystä, mikä kuvastuu myös päätelmissä. Olen konkreettisesti kuullut arvosteltavan toistuvasti sitä, että kestävään kehitykseen ei ole kiinnitetty riittävästi huomioita. Minua ihmetyttää, että täällä pidetään riittämättömänä sitä, että Euroopan unioni on ensimmäistä kertaa ilmoittanut haluavansa ja myös muodollisesti sitoutuvansa ratifioimaan Kioton pöytäkirjan ja samaan aikaan saanut aikaan sopimuksen kehityksen tukemisesta Monterreyssä. Mielestäni nämä ovat kaksi erittäin merkittävää asiaa. Minusta tämä on paljon enemmän kuin mitä kukaan olisi voinut odottaa.
<P>
Johannesburgista ei puhuttu enempää, koska Barcelonan Eurooppa-neuvosto ei voi puhua Johannesburgista ennen kuin Johannesburgin valmistelutyöt aloitetaan Yhdistyneissä Kansakunnissa. Johannesburgista puhutaan perusteellisemmin Sevillassa, jossa siitä annetaan selvä mandaatti, jotta Euroopan unionilla olisi yhteinen kanta. Tällä hetkellä Barcelonassa tehty työ on siis tältä osin riittävä ja toiveiden mukainen.
<P>
Toisaalta niille, jotka ovat ilmaisseet käsityksensä mielenosoittajista ja pitäneet kaupungin mielenosoituksia muuta Eurooppa-neuvostoa tärkeämpinä sanoen, että mielenosoittajat edustavat kansalaisyhteiskuntaa, haluaisin muistuttaa, että vaikka nämä mielenosoittajat ovatkin Euroopan kansalaisia, niin myös Eurooppa-neuvoston takana on useita miljoonia hiljaisia kansalaisia, jotka ovat äänestäneet niitä puolueita, joita Eurooppa-neuvostossa istuvat ja siihen kuuluvat hallitukset edustavat, ja että he ovat todellinen kansalaisyhteiskunta. Se on se todellinen kansalaisyhteiskunta. En halua kiistää, etteikö kadulle mieltään osoittamaan lähteneillä olisi legitimiteettiä, mutta en myöskään halua kiistää niiden kansalaisten legitimiteettiä, jotka tukevat poliittisten puolueittensa kautta päätöksiä tekeviä hallituksia.
<P>
Luulen, että monet niistä, jotka pitävät katujen mielenosoittajia hyvin merkittävinä, eivät ole omaksuneet Euroopan kansalaisuuden kaikille eurooppalaisille euron käyttöönoton yhteydessä antamaa merkittävää opetusta. Kyseessä ovat ne samat henkilöt, jotka sanoivat, että ihmiset eivät halua Euroopalta yhtään mitään ja etteivät he halua mitään eurolta, ja siksi kaikki Euroopan kansalaiset hyväksyivät euron kahdessa viikossa oma-aloitteisesti ja täysin vapaaehtoisesti.
<P>
Näin ollen uskon, että on syytä opetella paljon lisää siitä, mitä ihmiset kaupungilla ajattelevat, eikä luulla, että Eurooppa-neuvoston yhteydessä melkoisen juhlavissa tunnelmissa kadulla mieltään osoittavat ovat ainoita demokraattisesti legitiimejä Euroopan unionissa, sillä näin ei ole. Haluan lopettaa puheenvuoroni esittämällä puheenjohtajavaltion tyrmistyksen Herri Batasunan edustajan mielenilmaisusta, jossa hän ilmoitti olevansa pahoillaan terroristiryhmä Punaisen prikaatin tekemästä italialaisen poliitikon murhasta. Edustaja ei ole koskaan ilmoittanut olevansa pahoillaan niistä lukuisista uhreista, jotka terroristiryhmä ETA, jonka poliittisena katteena edustajan puolue toimii, on murhannut.

<SPEAKER ID=59 LANGUAGE="ES" NAME="De Palacio">
. (ES) Paljon kiitoksia, arvoisa puhemies. Ensimmäiseksi haluan sanoa, että Barcelonan kokouksen tulokset ovat mielestäni yleisesti ottaen myönteisiä - vaikka joku ehkä olisi toivonut siltä vielä suurempia saavutuksia ja joku - kuten nyt olemme täällä kuulleet - olisi toivonut siltä joillakin aloilla vähäisempiä tuloksia, mutta yleisesti ottaen sen tulokset ovat myönteisiä.
<P>
Se, että kokouksessa saavutettiin myönteisiä tuloksia, on suurelta osin kolmessa toimielimessä tehdyn työn ansiota - nämä toimielimet ovat parlamentti, komissio ja neuvosto - toisin sanoen siksi, että yhteisön menettelytapa on toiminut hyvin, ja katson, että meidän kaikkien, jotka olemme täällä läsnä, on syytä olla tähän työhömme tyytyväisiä. Barcelonassa saavutettiin tuloksia, Barcelonassa edistyttiin monessa asiassa, ja olemme työskennelleet merkittävän ajan rinta rinnan etenkin parlamentin osallistuessa yhteistyöhön, uurastaneet todella näiden tulosten saavuttamiseksi.
<P>
Arvoisa puhemies, meillä on Espanjassa tapana sanoa, että täydellisyys on hyvän vihollinen, ja tämän haluaisin sanoa kaikille niille, joiden mielestä Barcelonan kokouksen tulokset vaikuttavat vähäisiltä. Mielestäni tuloksia on tarkasteltava kaikista näkökulmista, myös ulkopolitiikan näkökulmasta, niinkin merkittävissä kysymyksissä kuin Lähi-itää koskevassa julkilausumassa, ja nyt en halua laventaa puheenvuoroani käsittelemällä asioita, jotka eivät kuulu yhtä suurelta osin komission alaan. Hyvää ja huonoa verrattaessa kokonaisuus näyttäytyy lopulta myönteisenä, mikäli keskitymme siihen, mikä kuuluu komission tarkkaan määrättyyn ja yhteisön politiikan omaan toimivaltaan, kun puhumme edistymisestä eläkkeiden varmuudessa, työmarkkinoista, markkinoille pääsystä, Euroopan toteuttamisesta, sen oman alueen fyysisestä ja alueellisesta vuorovaikutuksesta, esimerkiksi verkkojen yhteenliittämisen avulla, olkoonpa sitten kyse energiasta tai liikenteestä, tuesta ympäristöpolitiikalle muutoinkin kuin omana erityisalanaan, jossa on erittäin merkittäviä tekijöitä, jotka neuvoston puheenjohtaja de Miguel juuri äsken mainitsi, kuten Kioton pöytäkirja tai Monterreyn sitoumukset. Samaa on sanottava konkreettisista toimintaohjelmista, kuten liikennettä koskevasta kohdasta puhuttaessa esimerkiksi liikenteen vaikutuksesta - ja tällä haluan vastata yhteen konkreettiseen puheenvuoroon - ja ympäristöystävällisemmistä liikennemuodoista, kuten rautateille ja merenkululle annetusta tuesta.
<P>
Energia-alalla on myös edistytty merkittävästi energiaverotusdirektiivin osalta, kysymys on epäilemättä hyvin ratkaiseva siinä kehitysmallissa, jonka puolesta työskentelemme Euroopan unionissa ja joka ei missään tapauksessa perustu halpaan energiaan, pikemminkin päinvastoin. Katsoessani kaikkea tätä kehitystä voin väittää, että paras on hyvän vihollinen ja että on saatu paljon hyvää aikaiseksi ja että yhteisön menettelytapa on toiminut hyvin.
<P>
Lopuksi, arvoisa puhemies, ja hyvin lyhyesti, minun on mainittava eräs asia poliitikkona ja toimittuani yli 13 vuotta parlamentin jäsenenä, - ja toivon, että jonakin päivänä Espanjan kansalaisten luottamus saattaa minut uudelleen näihin tehtäviin - haluan sanoa erään asian hyvin selvästi: poliittinen legitimiteetti on demokraattisesti valituilla parlamenteilla ja hallituksilla. Piste. Muuntyyppiset mielenilmaukset, jotka ovat kuvauksia siitä, mitä kutsutaan kansalaisyhteiskunnaksi, ovat hyvin merkittäviä ja jokainen poliitikko, joka haluaa säilyttää kansan tuen, ottaa hyvin huomioon sen, mitä nämä mielenosoitukset merkitsevät, ja yhtyy mahdollisimman paljon näiden sosiaalisten ryhmien mielipiteeseen. Emme kuitenkaan voi korvata demokratiaa ja kansalaisten edustajilleen vaaleissa antamaa demokraattista poliittista legitimiteettiä mielenosoituksilla, vaikka ne olisivat kuinka merkittäviä tahansa, sillä ne ovat täysin eri asioita eikä niitä pidä sekoittaa keskenään.
<P>
Nämä ovat eri asioita. Sadat tuhannet kansalaiset osoittivat rauhanomaisesti mieltään, kuten tällaisissa mielenosoituksissa yleensäkin, lukuun ottamatta viimeisiä hetkiä, jolloin tuntemamme häiriköt tulivat esiin ja joita valtion yleisestä järjestyksestä ja turvallisuudesta vastaavat viranomaiset eivät ikävä kyllä aiemmin olleet pysäyttäneet. Ja syntyi joitakin ongelmia. Mutta väitämme, arvoisa puhemies: legitimiteetti on tällä parlamentilla, legitimiteetti on kansallisilla parlamenteilla, legitimiteetti oli selvästi Eurooppa-neuvostolla, johon osallistuivat 15 demokraattisen valtion ja hallitusten päämiehet ja komissio.

<SPEAKER ID=60 NAME="Puhemies. -">
Keskustelun johdosta olen vastaanottanut kuusi päätöslauselmaesitystä. Äänestys toimitetaan klo 19.00.

<SPEAKER ID=61 LANGUAGE="EN" NAME="Gorostiaga Atxalandabaso (NI).">
Puhemies Cox sanoi, että minun olisi pyydettävä työjärjestyspuheenvuoroani keskustelun lopussa, joten pyydän sitä nyt.

<SPEAKER ID=62 NAME="Puhemies. -">
Jäsen Gorostiaga, teillä on puheenvuoro menettelyä koskevassa asiassa.

<SPEAKER ID=63 LANGUAGE="EN" NAME="Gorostiaga Atxalandabaso (NI).">
Tyydyn työjärjestyksen 122 artiklan mukaisesti kiistämään erään vihaisen espanjalaisen oikeistolaisen nationalistin esittämän lausuman, joka loukkaa parlamentaarisen kohteliaisuuden kaikkein alkeellisimpiakin sääntöjä. Olisi aivan mahdotonta hyväksyä sellaista, että minä kutsuisin tuota kollegaa espanjalaisten kiduttajien edustajaksi, vaikka onkin olemassa todisteita siitä, että Espanjan poliisin päämajassa tapahtuu kidutusta.
<P>
Tuollaiset henkilökohtaiset hyökkäykset on häädettävä tästä parlamentista ikuisesti. Olen varma siitä, että puhemies Cox tekee parhaansa, jotta tällaiset tapaukset voitaisiin tulevaisuudessa välttää.

<SPEAKER ID=64 LANGUAGE="ES" NAME="Salafranca Sánchez-Neyra (PPE-DE).">
Arvoisa puhemies, vastaan jäsen Gorostiagalle, koska katson, että hän tarkoitti minua, ja puhun kunnioituksesta ja sen puuttumisesta ja parlamentaarisesta kohteliaisuudesta ja epäkohteliaisuudesta.
<P>
Halusin vain sanoa, että toin puheenvuorossani selvästi julki, että aina kun parlamentin puhemies korottaa rohkeasti äänensä tuomitakseen terroristijärjestö ETA:n raukkamaiset murhat, jäsen Gorostiaga käyttäen hyväkseen tämän parlamentin jäsenyyden hänelle suomaa vapautta - vapautta, jota hänen ystävänsä terroristijärjestö ETA:ssa päivittäin häpäisevät - käyttää tilaisuutta hyväkseen antaakseen oikeutta epäoikeudenmukaisuudelle.
<P>
Arvoisa puhemies, haluan siis vain kysyä, kuinka kauan meidän on siedettävä parlamentissa tämäntyyppisiä mielenilmauksia, jotka loukkaavat uhrien muistoa ja halventavat parlamenttimme esittämiä kantoja?

<SPEAKER ID=65 NAME="Puhemies. -">
Kiitos, jäsen Salafranca. Tätä menettelyä koskevaa asiaa on käsitelty riittävästi ja siirrymme seuraavaan esityslistalla olevaan asiaan.

<SPEAKER ID=67 NAME="Puhemies. -">
Esityslistalla on seuraavana komission ja neuvoston julkilausumat - Euroopan komission poliittinen strategia vuodeksi 2003.

<SPEAKER ID=68 NAME="De Palacio">
. (ES) Arvoisa puhemies, hyvät jäsenet, puheenjohtaja Prodi ilmoitti teille helmikuun 27. päivänä komission tuona päivänä tekemistä päätöksistä ja erityisesti komission ensisijaisista poliittisista tavoitteista vuodeksi 2003 sekä komission henkilöstöä ja taloudellisia voimavaroja koskevista tarpeista.
<P>
Kuten tässä yhteydessä mainitsimme, nämä keskeiset toimielimet osallistuvat tänä vuonna ensimmäistä kertaa syvälliseen vuoropuheluun ensisijaisista poliittisista tavoitteista sekä ensi vuoden lainsäädäntö- ja työohjelmasta.
<P>
Vuoropuhelu käydään puheenjohtajakokoukselle 31. tammikuuta esitetyn uuden sopimuksen perustasta ja uudistetusta kuulemismenettelystä neuvoston kanssa.
<P>
Esitimme 4. maaliskuuta yleisten asioiden neuvostolle vuoden 2003 ensisijaiset poliittiset tavoitteet ja toteutamme parhaillaan Kreikan ja Italian puheenjohtajien kanssa kurinalaista koordinointityötä, jonka tarkoituksena on antaa ohjelmalle sisältö lyhyellä aikavälillä.
<P>
Tavoitteemme on rakentaa ohjelma unionin jäsenvaltioiden ja kansalaisten edustajien kanssa käytävälle poliittiselle vuoropuhelulle käyttäen näin perustamissopimuksessa komissiolle yksinomaan annettua aloiteoikeutta menettelyssä, jossa osallistuminen ja erilaisten kantojen kuuleminen toteutetaan parhaalla mahdollisella tavalla.
<P>
Ilmeisesti me, komissio, olemme viime kädessä se toimielin, jonka on otettava vastaan - ja painotan tätä - perustamissopimuksessa meille osoitetut velvollisuudet. Teemme sen kuitenkin niin, että tämän etuoikeuden hoitaminen olisi paitsi poliittisesti vastuullista, myös avointa. Tehkäämme se avoimesti ja pikakirjoittajien läsnä ollessa, ilman minkään toimielimen hämärissä käytävissä neuvoteltuja "hyvien" aikomusten listoja.
<P>
Tässä mielessä kehotan parlamentin puhemiehistöä ja parlamenttia kokonaisuudessaan jatkamaan poliittista toimintaa koskevaa työtään, jonka tavoitteena on, että parlamentti demokraattisen keskustelun ja yhteispäätöksen korkeimpana elimenä kykenisi parempaan kuin pelkkään yksityiskohdista keskustelemiseen tai joidenkin yksittäisten kantojen puolustamiseen.
<P>
Niin kuin jäsenet hyvin tietävät, on komissio asettanut vuodeksi 2003 kolme painopistealuetta: ensinnäkin laajentuminen, toiseksi vakaus ja turvallisuus ja kolmanneksi kestävä ja solidaarinen talous.
<P>
Komissio on tehtäviensä aloittamisesta lähtien ponnistellut laajentumisprosessin onnistumiseksi, koska laajentuminen on edelleen toimikautemme jälkipuoliskon perusprioriteetti. Tässä mielessä vuosi 2003 on oleellisen tärkeä: meidän on valmistauduttava komissiossa ottamaan vastaan kaikki uusista jäsenvaltioista tulevat komission jäsenet ja meidän on kohdattava unionille asetetut uudet haasteet.
<P>
Komissio on päättänyt kuitenkin myöntää prioriteetin myös toiselle toiminta-alueelle, ennen kaikkea vakaudelle ja turvallisuudelle. Pääasiallinen tavoitteemme unionissa on nopeuttaa eurooppalaisen oikeuteen, turvallisuuteen ja vapauteen perustuvan alueen luomista. Taistelu kaikenlaista rikollisuutta vastaan, mukaan lukien terrorismi, joka nykyään jos koskaan, sopii jälleen kerran mainita, on ja tulee olemaan toimintaohjelmamme ensimmäinen kohta.
<P>
Meidän on edelleen kiinnitettävä erityistä huomiota maahanmuuttoon kaikkine monimutkaisine vaikutuksineen. Solidaarisuus niitä kohtaan, jotka yrittävät parantaa omaa ja perheensä elintasoa, on sovitettava yhteen maahanmuuttovirtojen kurinalaisen ja järjestelmällisen hallinnan kanssa Euroopan tasolla. Korostamme yhteistyötä rajojen valvonnassa, tietojen vaihtoa ja yhteisiä normeja maahanmuuttajien maahanpääsylle ja takaisin ottamiselle sekä kaikkia koskevien liikkuvuutta, elämistä ja käyttäytymistä säätelevien sääntöjen yhtenäistämistä.
<P>
Ulkosuhteissa vakauden ja turvallisuuden lisääminen koko Euroopan mantereella ja laajentuneen unionin raja-alueilla on toinen perusprioriteetti. Sitä varten on jälleen kerran tarpeellista vahvistaa kumppanuuttamme kaikkien naapuriemme kanssa.
<P>
Kolmas politiikkamme painopiste vuodeksi 2003, arvoisa puhemies, on kestävä ja solidaarinen talous. On merkkejä siitä, että talous elpyy melko lyhyellä aikavälillä. Tämän elpymisen nopeus ja voimakkuus riippuvat kuitenkin myös unionin sitoutumisen tasosta Lissabonin strategian soveltamiseen. Kyseisen strategian ulkopoliittisessa ulottuvuudessa annetaan erityinen paino hallitusten vaikutukselle globalisaatiossa. Meidän osuutemme on suuntauduttava elpymisen hyötyjen jakamiseen mahdollisimman monen maan kesken.
<P>
Hyvät jäsenet, komission ensisijaisiin poliittisiin tavoitteisiin kuuluu myös henkilöstömme ja varojemme vajauksen ratkaiseminen, jota ei voi enää lykätä. Niinpä vuosittaisessa poliittisessa toimintaohjelmassa ei rajoitutakaan tunnistamaan pääasiallisia poliittisia tavoitteita, vaan siinä pyritään myös takaamaan, että komissiolla olisi käytössään riittävät voimavarat tämän tehtävän toteuttamiseksi. Kuten puheenjohtaja Prodi sanoi 27. helmikuuta, komissio ei aio ottaa vastaan mitään toimivaltaa ilman tarvittavia voimavaroja. Yksinkertaisesti siksi, että se johtaisi epäonnistumiseen.
<P>
Näinä hetkinä voimme valmistautua laajentumiseen asianmukaisesti vain lisäämällä huomattavasti henkilökuntaa. Sen vuoksi ja tarkkaavaisen tutkiskelun jälkeen komissio on sisällyttänyt vuosittaiseen poliittiseen toimintaohjelmaansa anomuksen 500 määräaikaisesta työntekijästä. Keltään ei voi jäädä huomaamatta, että tämä on vähimmäismäärä ja ehdottomasti alle sen, mitä laajentuminen meiltä vuonna 2003 edellyttää.
<P>
Tiedetään, että nykyinen hallintokulujen enimmäismäärä ei salli meidän käyttää laajentumisprosessin valmisteluun tarvittavia voimavaroja. Sen vuoksi komissio pitää oleellisen tärkeänä joustavuusvälineen käyttöä. Se ei ole riittävä väline, mutta ymmärtääksemme se on ainoa käytettävissä oleva väline.
<P>
Meillä on myös kaksi muuta tärkeää tehtävää: turvallisuus ja kestävää taloutta suosivan politiikan laatiminen, jotka muodostavat ylimääräisen tehtävän komissiolle. Jotta meidän ei kuitenkaan tarvitsisi anoa uutta lisäystä henkilöstöön, olemme päättäneet hyväksyä vain aloitteet, joita meidän on mahdollista kehittää jakamalla nykyisiä voimavaroja sisäisesti tai yksinkertaisesti lopettamalla joitakin nykyisiä toimia. Arvoisa puhemies, komissiolle tämä on testi siitä vakavuudesta ja sitkeydestä, joilla se käy käsiksi prioriteetteihinsa, talousarvion noudattamista unohtamatta.
<P>
Taloudellisten voimavarojen osalta haluan muistuttaa, että komission ja budjettivallan käyttäjien on pikaisesti löydettävä rakenteellinen ratkaisu ulkosuhteita koskevan budjettiotsakkeen 4 pitkälliseen riittämättömyyteen. Nykyinen joustamattomuus ei salli, että voisimme toimia parhaalla mahdollisella tavalla.
<P>
Arvoisa puhemies, hyvät jäsenet, komissio asettaa eteenne nyt tärkeitä toiminnan painopisteitä. Tämä keskustelu jatkuu keskusteluissa, jotka käydään jokaisessa valiokunnassa ja johon komission jäsenet osallistuvat yhdessä niihin kuuluvien jäsenten kanssa. Silloin on aika konkretisoida ja muokata yhä edelleen näitä tärkeitä painopisteitä.
<P>
Sallinette minun joka tapauksessa osoittaa nyt kiitokseni koko komission puolesta rakentavasta ja konkreettisesta osallistumisestanne vuoden 2003 ensisijaisten tavoitteiden mahdollisimman hyvään hoitamiseen.

<SPEAKER ID=69 LANGUAGE="ES" NAME="De Miguel">
neuvosto . (ES) Arvoisa puhemies, hyvät jäsenet, olen kuunnellut erityisellä mielenkiinnolla varapuheenjohtaja De Palacion perusteluja komission vuoden 2003 vuosittaisesta poliittisesta strategiasta, joka on komission määrittelemien prioriteettien suunnittelu- ja ohjelmointisyklin ensimmäinen vaihe. Tässä on kyse näiden prioriteettien tunnistamisen lisäksi siitä, että etsitään mahdollisimman hyvä tapa käyttää järkevästi unionin taloudellisia ja inhimillisiä voimavaroja.
<P>
Minusta näyttää erityisen hyvältä, että komission tunnistamat prioriteetit, kuten laajentuminen, vakaus ja turvallisuus sekä kestävä ja solidaarinen talous, sopivat täysin puheenjohtajavaltion ja Euroopan unionin yhdessä määrittelemiin tavoitteisiin ja että ne vahvistettiin Barcelonan Eurooppa-neuvostossa. Juuri tästä neuvoston puheenjohtaja, Espanjan hallituksen pääministeri, on ilmoittanut parlamentille. Puheenjohtajavaltio on tyytyväinen komission aikomukseen aloittaa esitetystä strategiasta vuoropuhelu, jonka oleellisena osana ovat vaikutukset talousarvioon. Sen vuoksi on valmisteltava huolellisesti strategisista prioriteeteista käytävän keskustelun niveltymistä vuoden 2003 talousarviomenettelyyn.
<P>
Neuvosto on jo käynyt joitakin keskusteluja ja katsoo, että yleisten asioiden neuvosto voisi ensi toukokuussa sisällyttää esityslistaansa ensimmäisen poliittisen keskustelun komission strategisista prioriteeteista vuodeksi 2003. Samoin voitaisiin talousarviomenettelyn yleisissä puitteissa sopivana hetkenä analysoida talousarvionäkökohtia, joihin puheenjohtajavaltion mielestä pitäisi sisällyttää seuraukset, joita laajentuminen saattaisi aiheuttaa kuluihin, joista esimerkkinä voidaan mainita kiinteistötarpeet.
<P>
Puheenjohtajavaltio ei sulje pois sitä, etteikö ensimmäistä komission strategiasta käytävää poliittista keskustelua seuraisi seuraavan syksyn aikana, Tanskan toimiessa puheenjohtajavaltiona, uusi keskustelu, jossa suuntaudutaan lähitulevaisuuteen unionin talousarviota koskevassa päätöksessä.
<P>
Arvoisa puhemies, toistan, että puheenjohtajavaltio on valmis tukemaan komission ehdottamia strategisia prioriteetteja ja analysoimaan sopivana hetkenä perusteellisesti niiden vaikutuksia talousarvioon.

<SPEAKER ID=70 LANGUAGE="EN" NAME="Elles (PPE-DE).">
Arvoisa puhemies, ryhmäni on tyytyväinen siihen, että tätä keskustelua käydään tänä iltana, koska meillä on ollut ensimmäistä kertaa mahdollisuus käydä poliittista strategiaa koskevaa keskustelua näin aikaisessa vaiheessa laatiessamme talousarviota vuodeksi 2003. Se, että neuvosto todellakin osallistuu - vaikkei se ehkä kuuntelekaan - tähän keskusteluun, on merkittävä osoitus siitä, että näiden kolmen toimielimen olisi tosiaankin tehtävä johdonmukaista yhteistyötä.
<P>
Sanon ensimmäiseksi, että olemme muuttamassa merkittävästi asioiden toteuttamisprosessia, koska ensinnäkin komissio on määritellyt poliittiset prioriteettinsa, koska toiseksi yritämme sovittaa oikealla tavalla yhteen vuotta 2003 koskevat tehtävät ja toimenpiteet ja koska kolmanneksi suhtaudumme myönteisesti ajatukseen toimielinten välisen vuoropuhelun vahvistamisesta, jotta voidaan varmistaa, että talousarviosta päätetään todellakin yhdessä. Tämä keskustelu alkaa tietenkin täällä ja nyt maaliskuussa 2002.
<P>
Ovatko prioriteetit siis oikeat? Tätä on vielä aivan liian aikaista tietää, mutta olemme kuitenkin onnistuneet erittelemään seuraavat prioriteetit: laajentuminen, vakaus ja turvallisuus sekä kestävä ja osallisuutta edistävä talous. On hyvin vaikeaa löytää aihetta, joka ei kuulu näiden kolmen prioriteetin piiriin, mutta kun otetaan huomioon niiden laatimistapa, parlamentti ja sen valiokunnat löytävät keskusteluissa oikean tavan tehdä sellaisia ehdotuksia, jotka ovat mielestämme prioriteettien mukaisia.
<P>
Esimerkiksi laajentumisesta käydään varmasti keskustelua. Kykeneekö komissio, kuten se sanoo, saattamaan vuoden 2003 aikana loppuun laajentumisen kielelliset ja hallinnolliset valmistelut? Kykeneekö se jatkamaan komission uudistusten toteuttamista siten, että siitä tulee täysin ajanmukainen vuoden 2004 loppuun mennessä? Tällaisia kysymyksiä meidän on selvästikin esitettävä, ja sama koskee vakautta ja turvallisuutta. Toiveena on perustaa Euroopan elintarviketurvallisuusvirasto ja saattaa se toimintavalmiiksi. Tätä päätöstä ei tietääkseni ole vielä tehty, ja siksi meidän on sanottava selvästi, mitä yritämme näissä keskusteluissa tehdä.
<P>
Kestävää ja osallisuutta edistävää taloutta koskevaan keskusteluun kuuluu selvästi koko joukko eri asioita, jotka koskevat henkilöstö- ja rahoitusresurssien saatavuutta. Tähän liittyy myös komission 500 määräaikaisesta virasta tekemä ehdotus, joka meidän on tutkittava yksityiskohtaisesti.
<P>
Sanon lopuksi, että tällaiseen keskusteluun on suhtauduttava myönteisesti. Tässä asiakirjassa esitetään lukuisia selviä tavoitteita, joiden saavuttamiseen parlamentin ja neuvoston on osallistuttava. Toivottavasti kykenemme vuoden lopulla sovittamaan paremmin yhteen pyytämämme talousarvion ja lainsäädäntömenettelyt.
<P>
Haluaisin päättää puheenvuoroni kiinnittämällä huomiota siihen, että rahoitusresurssien saatavuuteen liittyy yksi merkittävä asia. Asiakirjassa sanotaan selvästi, että maksuja rajoitetaan maksamatta olevien sitoumusten maksamiseksi ja että myös muita talousarvion maksuja olisi hillittävä, jotta voitaisiin varmistaa, etteivät vaaditut ylärajat ylity. Vuodesta 2003 tulee siksi poikkeuksellisen vaikea, mutta olemme lähteneet liikkeelle tarpeeksi aikaisin voidaksemme löytää oikeanlaiset ratkaisut.

<SPEAKER ID=71 LANGUAGE="DE" NAME="Swoboda (PSE).">
Arvoisa puhemies, arvoisa neuvoston puheenjohtaja, arvoisa komission varapuheenjohtaja, komissio määrittelee yhdeksi vuoden 2003 prioriteetikseen unionin suuntautumisen laajentamisen. Kollega Elles tarkasteli sitä ehkä hieman kyynisesti. Minä pidän sitä kuitenkin siitä huolimatta oikeana ja tärkeänä, sillä muuten voisi syntyä vaikutelma, että kun me teemme sopimukset vuonna 2002 toivottavasti kymmenen ehdokasvaltion kanssa, kaikki on selvää. Asia on saatettu onnellisesti päätökseen. Niin ei kuitenkaan varmaankaan ole. Ratifiointiprosessia ja hyväksymisprosessia täällä parlamentissa tukisi myös, jos me saisimme juuri vuonna 2003 komissiolta muutamia aloitteita. Uusia jäsenvaltioita on esimerkiksi valmisteltava täysivaltaiseen vaikuttamiseen Euroopan unionin sisällä. On myös harjoiteltava konfliktien rauhanomaista ja ystävällismielistä ratkaisemista. Toivottavasti ei pelkästään Kyproksessa, vaan myös, kun olen kuunnellut juuri täällä parlamentissa käytyjä viimeaikaisia keskusteluja, Slovakian ja Unkarin tai T?ekin tasavallan ja Unkarin välillä, ja tämä koskee pienessä mittakaavassa myös Itävaltaa ja Saksaa.
<P>
Koko koheesiopolitiikkaa on muutettava ja sen rakenne on uudistettava. Meillä oli juuri tänään liikenteen valkoista kirjaa koskeva kuulemistilaisuus. On hyvä, että komission varapuheenjohtaja on läsnä. Jos me haluamme todellakin kehittää Euroopan laajuisia verkkoja ja tarkoituksenamme on vaikuttaa koheesioon, juuri vuonna 2003 on erittäin paljon tehtävää.
<P>
On tuettava voimakkaasti tulevien jäsenvaltioiden täytäntöönpanokykyä hallinnon ja oikeuden alalla esimerkiksi petostentorjunnan kysymyksessä. Vuosi 2003 on siis juuri laajentumisen osalta erittäin ratkaiseva vuosi. Sitä ei pitäisi aliarvioida.
<P>
Vuosi 2003 on kuitenkin myös vuosi, jolloin meidän on yritettävä antaa vastauksia maille, jotka eivät ole ehdokasvaltioita, mutta jotka harkitsevat sitä. Ukraina on sellainen maa. Georgian presidentti Shevardnadze oli täällä parlamentissa, ja me kävimme aiheesta muutamia keskusteluja. Myös Venäjällä keskustellaan siitä. Me puhuimme juuri äsken kroatialaisen valtuuskunnan kanssa Kroatiasta. Nämä ovat kysymyksiä, joita meille esitetään. Me emme ole tehneet toistaiseksi mitään määritelläksemme kysymystä rajojen vetämisestä Euroopassa tai sitä, mikä Euroopan unionin Euroopan on määrä olla, koska Eurooppaa on myös sen ulkopuolella. Siis myös näistä asioista on vuonna 2003 annettava muutamia ainakin tilapäisiä vastauksia.
<P>
Yksi tehtävä vuodeksi 2003 on kuitenkin myös kehittää muutamia visioita siitä, miltä tehostetun ja organisaatioiden tukeman yhteistyön on määrä näyttää niiden maiden kanssa, joista ei tule Euroopan unionin jäseniä mutta jotka eivät ole myöskään yksinkertaisesti kokonaan sen ulkopuolella. Venäjä on siitä yksi esimerkki, Välimeren alueen maat ovat esimerkkejä. Tältä osin on tärkeää, että me kehitämme uusia ideoita siitä, miten me teemme yhteistyötä juuri niiden maiden kanssa, jotka eivät kuulu unioniin eivätkä ole kokonaan sen vaikutuspiirin ulkopuolella. Juuri tämä yhteistyö on jatkossa myös erittäin tärkeää vakaudelle ja turvallisuudelle eli toiselle myös mainitulle prioriteetille. Vakaudesta ja turvallisuudesta on sanottava myös selvästi, että Euroopan on tehtävä kotiläksynsä. Me emme voi luottaa aina Yhdysvaltoihin ja sen väliintuloon. Me emme halua luottaa aina Yhdysvaltoihin ja sen väliintuloon. Meidän on siinä yhteydessä varmasti myös tukahdutettava USA:n hegemoniapyrkimyksiä, mutta siltä osin meidän on pystyttävä huolehtimaan siitä, että Euroopan roolin on oltava voimakkaampi ainakin sen välittömässä etupiirissä. Myös siltä osin vuosi 2003 on tärkeä vuosi esimerkiksi yhteisten operaatioiden rahoittamisen kysymykselle.
<P>
Arvoisa varapuheenjohtaja, komissio tarvitsee tietysti toteuttaakseen asiat, joihin se on ryhtynyt, ensinnäkin rahaa - siitä puhuu kollegani -, se tarvitsee inhimillisiä voimavaroja ja se tarvitsee myös innovatiivista ohjaamista ja sääntelyä. Komission jäsen puhuu valitettavasti parhaillaan neuvoston puheenjohtajan kanssa, jota haluaisin myös puhutella. Ehkä hänellä on hieman aikaa kuunnella. Neuvoston puheenjohtaja Miguel, haluaisin sanoa teille jotakin. Ehkä joku antaa neuvoston puheenjohtajalle kuulokkeet, jotta hän voi kuunnella hetkisen. Haluaisin sanoa teille jotakin vaihtoehtoisen ohjaamisen ja sääntelyn kysymyksestä. Kiitän pääministeri Aznarin antamasta vastauksesta, mutta pyydän myös kertomaan hänelle, että vastaus on hänen täällä parlamentissa aiemmin antamansa vastauksen jälkeen meille tosin pieni valopilkku toimielinten välisen yhteistyön osalta, mutta ei missään tapauksessa täysin tyydyttävä vastaus. Komission aloite ja puhemies Coxin Barcelonassa pitämä puhe ovat nimittäin tehneet selväksi, että me tarvitsemme komission, parlamentin ja neuvoston välisen poliittisen sopimuksen.
<P>

Kun hallitusten päämiehet käsittelevät - mitä pidän myönteisenä - muita ohjaamisen muotoja, uskon olevan myös oikein, että tämän parlamentin jäsenet käsittelevät niitä. Pääsihteeri voi tehdä joitakin valmisteluja, mutta päätökset on tehtävä poliittisissa instansseissa ja siten myös tässä parlamentissa.
<P>
(Suosionosoituksia)

<SPEAKER ID=72 LANGUAGE="EN" NAME="Wallis (ELDR).">
Puhuin kaksi vuotta sitten vuosittaista lainsäädäntöohjelmaa koskeneessa keskustelussa liberaaliryhmän nimissä, ja suhtauduin hyvin kriittisesti siihen vanhaan prosessiin, jota kutsuin parlamentin ja komission väliseksi ostoslistojen vaihtamiseksi. Nyt meillä on kunnollinen prosessi ja kunnollinen toimielinten välinen vuoropuhelu. Käsittelemme nyt laajentumisen ensisijaiselle poliittiselle tavoitteelle räätälöityä laajaa strategiaa, ja vain harvat meistä olisivat eri mieltä kokonaistilanteesta ja tosiaankin aikaisesta yrityksestä miettiä strategian budjettivaikutuksia.
<P>
Nyt alkaa todellinen prosessi, jossa asiaa käsitellään yksityiskohtaisesti parlamentin valiokunnissa, ja juuri tämä on ensiarvoisen tärkeää. Vihdoinkin parlamentin osallistuminen on mielekästä, ja valiokunnat alkavat varmasti viimeistellä lopullista lainsäädäntöohjelmaa. Tämä on tervetullut muutos työmenetelmiimme, ja sen avulla meidän pitäisi voida suunnitella ja valmistella lainsäädäntätyötämme paljon paremmin.
<P>
Tämän kehityksen lisäksi oikeudellisten asioiden valiokunta piti tänä aamuna historiallisen yhteiskokouksen kansallisten parlamenttien jäsenten kanssa keskustellakseen EU:n lainsäädäntäprosessista ja yhteisön oikeuden täytäntöönpanosta. Ei voi olla epäilystäkään siitä, että kansallisten parlamenttien kollegat tarvitsevat kohtuullisen varoituksen siitä, mitä käsittelemme ja milloin. Tämän avulla he voivat kertoa näkemyksistään meille tai pitää neuvostossa toimivat ministerinsä mielekkäällä tavalla tilivelvollisina. Keskustelussamme kävi selvästi ilmi, että niillä jäsenvaltioilla, jotka sallivat kansallisten parlamenttiensa jäsenten osallistua prosessiin aikaisessa vaiheessa, on paljon vähemmän vaikeuksia yhteisön lainsäädännön täytäntöönpanossa. Niiden kansalaiset suhtautuvat prosessiin levollisemmin, ja lopputulos on hyväksyttävämpi. Tämä on se todellinen yhteys, johon me kaikki yritämme päästä kansalaistemme kanssa, joten lainsäädäntäprosessissamme puhaltavat onneksi uudet tuulet. Valmistelukunta saattaa vielä lisätä näiden voimakkuutta, mutta olen iloinen, että nuo viheliäiset ostoslistat hävisivät jo ensimmäisen tuulenpuuskan myötä.

<SPEAKER ID=73 LANGUAGE="EN" NAME="Stevenson (PPE-DE).">
Vuodeksi 2003 laadittu poliittinen strategia sisältää muutamia keskeisiä aloitteita kestävän ja osallisuutta edistävän talouden kehittämiseksi. Komissio haluaa puuttua erityisesti yhteisen maatalouspolitiikan puoliväliarviointiin ja yhteisen kalastuspolitiikan uudistamiseen. Yhdessä nämä kaksi merkittävää politiikan alaa nielee puolet EU:n kokonaisbudjetista, mutta niin yhteinen maatalouspolitiikka kuin yhteinen kalastuspolitiikkakin on epäonnistunut keskeisten tavoitteidensa saavuttamisessa. Niillä ei ole onnistuttu suojelemaan työpaikkoja. Niillä ei ole onnistuttu turvaamaan maaseutuyhteisöillemme kohtuullista elintasoa, eikä niillä ole onnistuttu saavuttamaan kestävää kehitystä.
<P>
Kun epäonnistuminen on näin suuri, perusteellinen uudistus olisi pitänyt tehdä jo aikoja sitten, ja olen tyytyväinen siihen, että tuollaiset ehdotukset ovat vuodeksi 2003 laaditussa poliittisessa strategiassa keskeisellä sijalla. Euroopan komissio julkistaa tosiaankin huhtikuun puolivälissä lainsäädäntöehdotuksensa yhteisen kalastuspolitiikan uudistamiseksi. Tämän uudistuspaketin keskeisenä kohtana on varmasti hajautus, jossa kalavarojen hoito siirretään erillisillä kalastusvyöhykkeillä keskeisten sidosryhmien vastuulle. Vaikka nämä komiteat toimivatkin ainakin aluksi ainoastaan neuvoa-antavassa ominaisuudessa, ne merkitsevät kalastajien, tiedemiesten ja meriekologien osallistumisen ansiosta ratkaisevaa askelta kohti vallan hajauttamista Brysselistä takaisin ruohonjuuritasolle. Romahtavien kalakantojen, pienenevien laivastojen, työpaikkojen häviämisen, laivaston kalastuskäytöstä poistamisen, seisokkien ja irtisanomisten aikana tuollainen aloite ei voisi tulla liian pian, ja sellaiseen on suhtauduttava erittäin myönteisesti.
<P>
EU:ssa on aivan liian paljon kalastajia tavoittelemassa aivan liian pieniä kalakantoja. Laivastokapasiteettia on pienennettävä yhteensä noin 40 prosenttia, mutta saanhan esittää komissiolle ja neuvostolle erityisvetoomuksen. Älkää viekö liikakalastuksen ja kalavarojen liiallisen hyväksikäytön ongelmiamme EU:n ulkopuolisiin maihin. Mauritaniassa ja Senegalissa hiljattain tehdyt tapaustutkimukset osoittavat näiden maiden kalakantojen luhistuneen. Mauritaniassa mustekalasaaliit ovat neljänä viime vuonna puolittuneet. Jotkin lajit, kuten saharausku, ovat kadonneet kokonaan. Kiitän poliittista strategiaa siitä, että siinä pyritään kestäviin ja osallisuutta edistäviin tavoitteisiin, mutta muistakaamme, että tällaisten tavoitteiden on pädettävä EU:n ulkopuolella aivan yhtä paljon kuin sen sisälläkin.

<SPEAKER ID=74 LANGUAGE="IT" NAME="Paciotti (PSE).">
Arvoisa puhemies, vapauteen, turvallisuuteen ja oikeuteen perustuvan alueen osalta komissio muistuttaa meitä ennen kaikkea siitä, että etusijalla on aina terrorismin vastainen taistelu. Emme voi sanoa olevamme tästä täysin samaa mieltä. Professori Marco Biagin barbaarinen murha eilen Bolognassa vahvistaa traagisella tavalla tämän taistelun välttämättömyyden. Meidän on kuitenkin todettava, että olemme samaa mieltä myös siitä, mitä presidentti Aznar tänään täällä sanoi, toisin sanoen että meillä on jo nyt riittävät keinot terrorismin vastaisen taistelun voittamiseksi. Toisaalta kaikki Euroopan toimielimet ovat huomattavaa tilannetajua osoittaen hyväksyneet viipymättä toimet, joita tämä yllättävä poliittisen rikollisuuden kärjistyminen on edellyttänyt.
<P>
Vapauteen, turvallisuuteen ja oikeuteen perustuvan alueen kehitys on vaivalloista muilla aloilla, eikä vastuu missään tapauksessa ole parlamentilla eikä toden sanoakseni myöskään ensisijaisesti komissiolla. Euroopan unioni ei täytä Amsterdamin sopimuksen mukaisia velvoitteitaan maahanmuutto- ja turvapaikka-asioissa, koska neuvosto asettaa toiminnalle esteitä sen vuoksi, että se on kyvytön sopimaan komission ehdotuksista ja päättää kerta toisensa jälkeen hyväksyä yksittäisiä luonteeltaan tukahduttavia toimia, jotka köyhdyttävät ja riittävät yksin tekemään tyhjäksi kaiken tällä alalla harjoitettavan politiikan.
<P>
Tämä on poliittinen ongelma, joka koskee sitä, voidaanko löytää uudelleen halu ja kyky kohdata sivistyneen yhteiskunnan arvoisesti tämä monimutkainen ongelma, johon liittyvät kansainväliset suhteet, yhteiset rajavalvonnan säännöt ja toimet, vastuun kantaminen yhdessä niistä haasteista, jotka meidän on kohdattava, mutta myös niistä haasteista, jotka liittyvät yhdentymisen tarjoamiin kulttuurillisen ja taloudellisen rikastumisen tavoitteisiin.
<P>
Tämä on kuitenkin myös toimielimiin liittyvä ongelma. Yksimielisten päätösten vaatiminen halvaannuttaa toiminnan, ja yhteispäätösmenettelyn puute on demokratian vastaista. On välttämätöntä, että periaatteet, joiden varaan Euroopan unioni on rakennettu - demokratia ja oikeusvaltio ja siten tuomioistuinvalvonnan hyväksyminen - laajennetaan kaikkiin kansalaisten turvallisuutta ja vapautta koskeviin toiminta-aloihin. Välttämättömyys liittää Europol unionin toimielimiin on vain yksi esimerkki.
<P>
Olisi erittäin hyödyllistä, että komissio esittäisi näitä aiheita koskevat perustellut ehdotuksensa myös vastikään työnsä aloittaneessa Euroopan tulevaisuutta käsittelevässä valmistelukunnassa.

<SPEAKER ID=75 LANGUAGE="DE" NAME="Lehne (PPE-DE).">
Arvoisa puhemies, hyvät kollegat, meillä on tässä edessämme jälleen komission asiakirja, josta haluaisin vain sanoa, että olen yhä uudelleen hämmästynyt siitä, miten taidokkaasti komission virkamiehet onnistuvat saamaan 28 sivua täyteen tekstiä sanomatta mitään todella aivan konkreettista. Siinä on ainakin se strateginen etu, ettei asiakirjasta voida lopulta enää pitää kiinni. Arvoisa komission jäsen, otan vapauden lisätä, että se ei koske tietenkään teidän vastuullanne olevia lukuja, mutta sitä vastoin monia muita tämän asiakirjan ja muiden asiakirjojen lukuja. Se on kaikesta huolimatta nyt edessämme, ja tästä syystä siitä pitäisi mielestäni myös sanoa jotakin. Sisämarkkinakysymyksistä voin sanoa vain täällä parlamentissa menneinä vuosina saamani kokemuksen perusteella, että me olemme vielä hyvin kaukana kaikilla aloilla todella tehokkaasti toimivista sisämarkkinoista.
<P>
Tältä osin on edelleen suuria puutteita. Olen sitä mieltä, että komission pitäisi ottaa yhdeksi työnsä pääpainopisteeksi vuonna 2003 näiden puutteiden poistamiseen keskittyminen. Me keskustelimme juuri oikeudellisten ja sisämarkkina-asioiden valiokunnassa toisessa käsittelyssä rahoituspalveluiden etämyyntiä koskevasta direktiivistä. Tässä yhteydessä on tullut jälleen esimerkillisen selväksi, että esimerkiksi vakuutusalalla ei ole ylipäätään lainkaan toimivia sisämarkkinoita, vaan edelleen tiukasti rajatut kansalliset vakuutusmarkkinat. Kuten jo sanoin, huomattavia puutteita on edelleen olemassa.
<P>
Komission kertomuksista on käynyt selväksi, että meillä on sama ongelma palvelujen tarjoamisen vapauden ja sijoittautumisvapauden toteuttamisessa myös muilla aloilla. Meillä on käsiteltävänämme komission kertomus, jota käsiteltiin myös jo kertaalleen valiokunnassa, joka johtaa nyt jossain vaiheessa kaiketi jatkotoimiin ja jossa on käsitelty palvelujen tarjoamisen vapauden alan yksittäisiä puutteita. En aio mennä nyt yksityiskohtiin, sitä aika ei salli. Pyydän kuitenkin komissiota jatkamaan tätä koskevaa toimintaa johdonmukaisesti ja huolehtimaan, että me saamme lopulta todellakin toimivat eurooppalaiset sisämarkkinat.
<P>
Viimeinen asia, jota käsiteltiin myös tänä aamuna kansallisten parlamentaarikkojen kanssa järjestetyssä tapaamisessa. Parlamentti päätti tammikuussa laatia siviili- ja kauppaoikeuden lähentämisen jatkamista koskevan mietinnön. Pyydän komissiota ja erityisesti asiasta vastaavia komission jäseniä edistymään tällä alalla sekä esittämään mahdollisimman pian jo vihreän tai valkoisen kirjan, jotta me tiedämme konkreettisesti, miten lähentäminen jatkuu. Se on uskoakseni hyvin ratkaisevaa, jotta sisämarkkinat eivät ole olemassa ja toimi vain suuria yrityksiä varten, vaan myös kuluttajalla ja keskisuurilla yrityksillä on mahdollisuus hyödyntää täysimääräisesti sisämarkkinoiden tarjoamia mahdollisuuksia. Me luomme sisämarkkinat ennen kaikkea kansalaisiamme varten emmekä pelkästään suuryrityksiä varten. Pyydän siksi, että työtä tällä alalla jatketaan ehkä entistä voimakkaammin ja energisemmin myös sen vastustuksen voittamiseksi, jota esiintyy kokemustemme mukaan aina muutamissa jäsenvaltioissa.

<SPEAKER ID=76 LANGUAGE="DE" NAME="Roth-Behrendt (PSE).">
Arvoisa puhemies, olen oppinut, että on järkevää yhdistää kiitokset ja moitteet ja että se on kasvattamisen kannalta arvokasta. Arvoisa komission jäsen, aloitan siksi kiitoksilla. On hyvä, että me keskustelemme poliittisesta strategiasta vihdoinkin erittäin varhaisessa vaiheessa ja ajoissa ja että tätä komission ja Euroopan parlamentin ja Euroopan parlamentin asiasta vastaavan valiokunnan välistä vuoropuhelua käydään ajoissa. Mainitsen erityisesti nämä molemmat toimielimet, koska neuvosto ei ole mielestäni tärkeä. Barcelonassa näimme, että neuvosto päättää omasta esityslistastaan, tekee mitä haluaa ja esiintyy parempanakin asiantuntijaneuvostona. Arvoisa komission jäsen, vuoropuhelu teidän komission edustajana ja Euroopan parlamentin välillä on siksi ainoa asia, josta tässä yhteydessä on kyse.
<P>
Sitten tulevat myös heti moitteet. Arvoisa komission jäsen, voin antaa tämän teidän mukaanne optimistisena viestinä: jos joskus olisi kyse puutteellisen tuotteen myymisestä, hakekaa toki tätä paikkaa! Te voitte sitten yrittää tehdä sen. Te olette yrittänyt tehdä parhaanne asiakirjan hyväksi, jota en ole ymmärtänyt. Ihailen jokaista, joka on lukenut tämän asiakirjan ja ymmärtänyt yksittäisten lauseiden merkityksen. Pohdin sitä, mitä tarvittaisiin, jotta asiakirjasta löytäisi jotakin. Tarvitaanko opaskoiraa? Tarvitaanko bernhardinkoiraa, joka löytää lumivyöryjen alta vielä jotakin elossa olevaa? Arvoisa komission jäsen, jotakin tämäntyyppistä meillä pitäisi olla. Te ymmärsitte komissiona mainita joitakin asioita kaikkialla asiakirjassa. Sana kuluttajansuoja esiintyy usein, ja sana kestävyys esiintyy kaikkialla, missä sitä voidaan vain yhdistellä: kestävä liikenne, kestävä talous. Kaikki on kestävää.
<P>
Minulle ei kuitenkaan avautunut, mitä te aiotte tehdä ja mitkä prioriteettinne ovat. En pystynyt ymmärtämään missään kohdassa, mitkä teidän prioriteettinne todella ovat. Kyllä, laajentuminen, kyllä, kestävä talous, kyllä, ehkä myös turvallisuus ja vakaus. Arvoisa komission jäsen, te kätkette kuitenkin korulauseiden taakse sen, miten te saavutatte nämä tavoitteet. Menkää siksi takaisin komissioon ja sanokaa komission jäsenkollegoillenne, joille me sanomme tämän kaiken myös vielä varmasti henkilökohtaisesti: tehkää läksynne paremmin ensi vuonna! Meitä parlamenttina vaaditaan nyt täyttämään järkevällä sisällöllä se kehys, jonka te olette tässä asiakirjassa muotoilleet. Jos tämä asiakirja olisi kotitehtävä, sen loppuun lisättäisiin huomautus: "hyvä yritys, ensi kerralla paremmin". Ja sen sanon myös teille.

<SPEAKER ID=77 LANGUAGE="DE" NAME="Goepel (PPE-DE).">
Arvoisa puhemies, on nähtävä jo aika lailla vaivaa löytääkseen komission 28-sivuisesta poliittisesta strategiasta vuodeksi 2003 ylipäätään maatalouden ja maaseudun kehittämisen politiikanalan. Sana "maatalous" esiintyy kokonaiset kolme kertaa, kolmella eri sivulla. Se johtuu ehkä myös siitä, että maatalouspolitiikka ei kuulu vielä yhteispäätösoikeuden lainsäädäntömenettelyn piiriin. Siinä yhteydessä meidän on arvioitava nyt ensimmäistä kertaa strategisesti sellaisia aiheita kuin laajentuminen, WTO-neuvottelut, talousarviokehitys ja väliarviointi.
<P>
Laajentumisesta haluan sanoa, että ehdokasvaltioiden kanssa käytävät liittymisneuvottelut aiotaan saada päätökseen vuonna 2003, jolloin laajentuminen voisi alkaa vuoden 2004 alusta. Meille kaikille on kaiketi selvää, mikä valtava työ komission, parlamentin ja neuvoston on tehtävä vuonna 2003 maatalouden ja maaseudun kehittämisen neuvotteluluvuissa. Siltä osin laajentuminen on myös maataloudelle yksi pääprioriteetti vuonna 2003 ja vaatii suurta neuvottelutaitoa. Eilinen tätä aihetta koskeva kuulemistilaisuus budjettivaliokunnassa teki selväksi, mitä on vielä tehtävä. Tiivis vuoropuhelu maatalouden ja maaseudun kehittämisen valiokunnan kanssa on siten yhtä tarpeellinen kuin se, että laajentumisen yhteydessä myönnettävien liittymistä edeltävien tukien varoja hyödynnetään paremmin. WTO:ssa maataloudella on avainasema. Hyvä komissio, me odotamme siis jatkuvaa tiedottamista ja keskustelua WTO-neuvottelujen jatkumisesta. Te puhutte itse hölynpöly-asiakirjanne sivulla 14 ratkaisevasta neuvotteluvaiheesta.
<P>
Talousarviosta sanon, että Färmin laatimaan mietintöön sisältyvän äänestystuloksen mukaisesti, tai aivan konkreettisesti sanottuna, täysistunnon hyväksymän suuntaviivan 9 mukaisesti on määrä taata mahdollisimman laajalti, että väliarvioinnin muutos otetaan huomioon jo vuoden 2003 talousarviossa. Hyvin yksinkertainen toteamus, joka aiheuttaa paljon päänvaivaa, ennen kaikkea kun otetaan huomioon, että jäsenvaltiot pitävät yhä lisääntyvässä määrin todennäköisenä, että ne saavat maatalouden talousarviosta takaisin huomattavia määriä käyttämättä jääneitä varoja, joiden käyttötarkoitus on määrätty. Uskollisina motolle: "Sehän voisi mahdollisesti suojella yhtä jos toistakin Brysselin siniseltä kirjeeltä!"
<P>
Strateginen vaatimus vuodeksi 2003 voi siksi olla vain maatalouden talousarvion täysi ja tehokkaampi hyödyntäminen käyttämällä joustavasti varoja maaseudun kehittämisen alalla uudelleen perustettaviin ohjelmiin. Erittäin tärkeä vaatimus on, että yhteisessä maatalouspolitiikassa on otettava huomioon enemmän tukemisen arvoisia laatunäkökohtia. Myös muut kuin maanviljelijät ymmärtävät tuet tästä näkökulmasta.

<SPEAKER ID=78 LANGUAGE="SV" NAME="Färm (PSE).">
Arvoisa puhemies, vuoden talousarvion esittelijän ominaisuudessa haluan ottaa tässä yhteydessä esille muutaman seikan.
<P>
Ensinnäkään en suhtaudu asiaan aivan yhtä kriittisesti kuin jäsen Roth-Behrendt. Minusta on tärkeää, että me saamme nyt vuosittaisen poliittisen strategian, joka antaa samalla komissiolle suuntaviivat seuraavan vuoden talousarviota varten. Tällä hetkellä kaikki toimielimet esittävät omat suuntaviivansa keväällä, ja nyt on toivoa siitä, että komissio perustaa talousarvioesityksensä myös neuvoston ja parlamentin näkemyksiin. Se merkitsisi siten selkeää parannusta.
<P>
Toisaalta useat jäsenet ovat huomauttaneet, että meidän täytyy vahvistaa komission lainsäädäntöohjelman ja talousarvioasioiden välistä yhteyttä. Tähän asti me olemme aivan liian usein joutuneet tilanteeseen, jossa saamme lakiesityksiä, ehdotuksia uusista ohjelmista ja kuluista uusien toimielinten perustamiseen ja niin edelleen ilman, että talousarvioprosessi ja taloudelliset seuraamukset on otettu huomioon. Erityisesti ulkopolitiikan alalla annetaan erilaisia lupauksia. Tässä on vielä paljon tehtävää, mutta vuoden mittainen prosessi on silti askel oikeaan suuntaan.
<P>
Kolmanneksi voimme olla ainakin iloisia kappaleesta, joka koskee toimielinten välistä yhteistyötä. Tällainen yhteistyö ja luottamus on hyvin toimivan unionin luomisen kannalta aivan ratkaisevaa.
<P>
Siksi me olemme erittäin huolissamme siitä, että olemme saaneet nyt tietää, että neuvostossa keskustellaan uudesta talousarvioasetuksesta, jossa tähdätään parlamentin vaikutuksen vähentämiseen. Neuvoston budjettikomiteassa keskustellaan mahdollisuuksiemme vähentämisestä varausten tekemiseen, korjaavaan ja täydentävään lisätalousarvioon vaikuttamiseen ja niin edelleen. Jos neuvosto jatkaa tähän suuntaan, on toimielinten välinen tasapaino uhattuna tavalla, jota parlamentti ei koskaan sovinnolla hyväksy.
<P>
Neljänneksi haluan ottaa esille erään asiakysymyksen. On ilahduttavaa, että kaikki toimielimet ottavat nyt esille laajentumisen, joka on aikamme tärkein tehtävä. Toivon, että me voisimme jo talousarviosovittelussa heinäkuussa päästä yhteisymmärrykseen siitä, kuinka me hoidamme ensi vuoden hallinnolliset kustannukset. Silloin meidän nimittäin pitäisi helpottaa valmisteluja muun muassa antamalla tukea rakentamiselle, pohtimalla kielikysymyksiä, ratkaisemalla, millaista henkilökuntaa tarvitsee palkata ja mitä sääntelypuitteita on valmisteltava, jotta me voimme ottaa puolueryhmiimme tarkkailijoita.
<P>
Jos kaikki toimielimet edistävät tätä pitämällä asiaa tärkeänä, meidän on todella mahdollista jo heinäkuussa päästä asiasta sopimukseen. Se olisi valtava etu.
<P>
Lopuksi toivon, että ennen kuin neuvottelut on päätetty, neuvosto ja komissio aloittaisivat tyhjentävän keskustelun parlamentin kanssa laajentumisen pitkän aikavälin taloudellisista seuraamuksista. Uskon todellakin laajentumiseen, mutta me emme saa salata veronmaksajilta sitä, että se merkitsee kuluja. Tämä asia on otettava tosissaan.

<SPEAKER ID=79 LANGUAGE="ES" NAME="De Palacio">
. (ES) Arvoisa puhemies, vaikka tämä olisi enemmän tai vähemmän toistoa - huomaan, että istuntosalissa on liikehdintää - haluaisin todella kiittää kaikkia jäseniä, myös jäsen Roth-Behrendtiä, jotka ovat nähneet vaivaa ja lukeneet nämä 28 sivua. Uskon, että nämä sivut ovat voineet tarjota myönteisiä elementtejä kuten jäsen Swoboda sanoi. Kappaleen 3 kohdissa 3.1, 3.2 ja 3.3 on todellakin eräitä kuvauksia, joissa annetaan konkreettisempia yksityiskohtia poliittisista ehdotuksista tulevaksi vuodeksi.
<P>
Tarkoitan sitä, että olemme aloittamassa tehtävää; tästä avataan keskustelun, vuoropuhelun aikakausi eri valiokuntien kanssa eri komission jäsenten toimesta, ja sen jälkeen jatkamme syksyn mittaan työskentelyä, jotta saisimme käytyä viimeiset keskustelut ja voisimme päättää menettelyn marraskuussa komission puheenjohtajan muodolliseen esitykseen täysistunnossa.
<P>
Haluan vielä kerran onnitella ja kiittää kaikkia jäseniä heidän työstään ja toivon, että tämänpäiväisellä keskustelulla aloittamamme kokemus olisi hyödyllinen toimielinten, parlamentin, neuvoston ja komission toiminnalle. Toivon, että se antaa hyviä tuloksia ja että lopussa ajattelemme ottaneemme askeleen eteenpäin toimielinten välisessä yhteistyössä.

<SPEAKER ID=80 NAME="Puhemies. -">
Paljon kiitoksia, hyvä komission jäsen.

<SPEAKER ID=81 LANGUAGE="DE" NAME="Swoboda (PSE).">
Arvoisa puhemies, koska esitin pääministeri Aznarin lausuntoja koskevan kriittisen huomautuksen, haluaisin kuitenkin kiittää täällä läsnä olevaa neuvoston puheenjohtajaa siitä, että hän on - ainakin minulle - selventänyt, että on parlamentin tehtävä lähettää poliittiset edustajansa toimielinten väliseen työryhmään. Se on selvennys. Sen halusin antaa täten yleisesti tiedoksi.
<SPEAKER ID=84 NAME="Puhemies. -">
Siirrymme äänestykseen.
<P>
Päätöslauselmaesitys RC B5-0180/2002

<SPEAKER ID=85 LANGUAGE="FR" NAME="Dehousse (PSE).">
Arvoisa puhemies, vasta-alkajien valistamiseksi olisi syytä yhdessä julkaista Euroopan parlamentin innokkaita esityksiä eri huippukokouksista ja siitä julmasta kritiikistä, jota eräs jäävitön todistaja on vähän aikaa sitten esittänyt huippukokousten toiminnasta, koska kyse on Javier Solanasta. Sama pätee niin tämänpäiväiseen kuin muihinkin päätöslauselmiin. Päätöslauselmat saavat kansalaiset haltioitumaan. Me puolestamme olemme ymmärtäneet realiteetin ja väitämme, että Eurooppa, joka ei ole sosiaalinen, ei ole meidän Eurooppamme.

<SPEAKER ID=86 LANGUAGE="IT" NAME="Fatuzzo (PPE-DE).">
Arvoisa puhemies, en äänestänyt Barcelonan Eurooppa-neuvoston kokousta koskevaa päätöslauselmaa vastaan, koska olen vakaumuksellinen Euroopan tukija ja kannatan Eurooppaa. En kuitenkaan äänestänyt myöskään sen puolesta, arvoisa puhemies, koska tässä asiakirjassa, ennen kaikkea Barcelonan Eurooppa-neuvoston kokouksen päätelmissä ja tuloksissa oli jotakin, mikä ei saanut minua vakuuttuneeksi. Entä mistä en siis tullut vakuuttuneeksi? Neuvoston 15 pääministeriä ovat yhtä mieltä siitä, että työntekijöiden on työskenneltävä viisi vuotta nykyistä kauemmin, keskimääräisestä 57 vuodesta keskimäärin 62 vuoteen. Tämän hienon ajatuksen he ovat julkisesti esittäneet. Hyvä! Loistavaa! Mutta ennen kuin ne työntekijät, joilla jo on työpaikka, pannaan työskentelemään kauemmin, eikö olisi parempi pyrkiä siihen, että työtä saisivat ne monet työttömät, joilla ei ole työtä, ja ennen kaikkea nuoret? Eläkeläisten puolue vastustaa sen vuoksi eläkeiän korottamista, oli se sitten vapaaehtoista, niin kuin sen pitäisi olla, tai pakollista niin kauan kuin Euroopassa on yksikin työtön.

<SPEAKER ID=87 LANGUAGE="EN" NAME="Tannock (PPE-DE).">
Arvoisa puhemies, minä ja monet konservatiivipuolueen, tai Euroopan demokraattien ryhmän, kollegat pidättäydyimme kokonaisäänestyksestä siitä syystä, että päätöslauselman 37 kohdassa on hyväksyttäväksi kelpaamaton viittaus Yhdistyneen kuningaskunnan ja Espanjan välisiin Gibraltarin tulevaisuutta koskeviin neuvotteluihin, joissa ei oteta mitenkään huomioon niiden 30 000 gibraltarilaisen näkemyksiä, jotka selvästi haluavat säilyttää suvereenin yhdyssiteensä Britanniaan. Yhdistyneen kuningaskunnan Labour-hallituksella ei ole juurikaan kiinnostusta puolustaa heidän asiaansa, ja se on ilmoittanut Gibraltarille, että tämä joutuu toisarvoiseen asemaan ja että sitä painostetaan taloudellisesti toimimaan Yhdistyneen kuningaskunnan Eurooppaa koskevien strategisten tavoitteiden mukaisesti, jos he eivät tue neuvottelujen tuloksia.
<P>
Olen sitä mieltä, että jos tästä tulee totta, Gibraltarin olisi pyrittävä itsemääräämisoikeuteen tai jonkinlaiseen Andorra-tyyppiseen ratkaisuun. Jos Espanjan hallitus on eri mieltä, tämän olisi mietittävä sitä, miten se reagoisi, jos Portugali vaatisi sopimuksen mukaisen oikeutensa nojalla Espanjaa palauttamaan Olivencan tai jos Marokko vaatisi Ceutaa ja Mellilaa itselleen.

<SPEAKER ID=88 LANGUAGE="EL" NAME="?lyssandrakis (GUE/NGL)">
Kreikan kommunistinen puolue tervehtii niitä satoja tuhansia mielenosoittajia, jotka ilmaisivat vastustavansa EU:n politiikkaa, köyhyyden ja työttömyyden, yksityistämisen ja liberalisoinnin politiikkaa. Mielenosoitusten sanoma on optimistinen. Ne osoittavat, että kansan joukkoliike kiihdyttää taisteluaan kansanvastaisen politiikan kumoamiseksi.
<P>
EU:n johtajat puolestaan julistivat, että köyhyyttä ja työttömyyttä hoidetaan kehittämällä yritteliäisyyttä, vähentämällä valtiontukia, lisäämällä työllistettävyyttä ja työjoustoja samalla, kun he eivät jätä käyttämättä tilaisuutta asettaa tavoitteeksi eläkejärjestelmien uudistamisen nopeuttamista ja eläkeiän nostamista viidellä vuodella vuoteen 2010 mennessä! Tämä on se paljon puhuttu "sosiaalinen malli", jonka väitetään johtavan täystyöllisyyteen samalla, kun se tekee EU:sta maailman dynaamisimman ja kilpailukykyisemmän talouden.
<P>
Johtajien väliset erimielisyydet estivät tässä vaiheessa energian täyden ja lopullisen luovuttamisen yksityisen pääoman käsiin. Yksimielisyyttä johtajat kuitenkin osoittivat Lähi-idän kysymyksessä julistaessaan, että palestiinalaishallinto kantaa täyden vastuun terrorismin torjunnasta, ja esittivät Israelille ystävällisiä suosituksia hyvästä käytöksestä. Syy oli johtajien vaikeneminen amerikkalaisten uhkauksista Irakia vastaan ja suunnitelmista uusien ydinaseiden kehittämiseksi. Johtajat olivat hyvin malttamattomia saamaan "euroarmeijan" avoinna olevat kysymykset järjestykseen, jotta he voisivat ottaa Natolta entisen Jugoslavian tasavallan Makedonian viestikapulan.
<P>
Euroopan parlamentin päätöslauselma on ylistyslaulu kansanvastaiselle politiikalle, ja siksi Kreikan kommunistisen puolueen europarlamentaarikot äänestivät sitä vastaan.

<SPEAKER ID=89 LANGUAGE="FR" NAME="Berthu (NI)">
Maaliskuun 15. ja 16. päivänä pidetty Barcelonan Eurooppa-neuvosto kuuluu niihin "teknisiin huippukokouksiin", joissa tehdään päätöksiä kenenkään kiinnittämättä niihin huomiota. Tässä tapauksessa olisi päätösten sijasta syytä puhua pikemminkin sen kurin asteittaisesta kiristymisestä, johon valtiot on taivutettu kovin epädemokraattisin menettelyin.
<P>
Ennen kokousta komission puheenjohtaja Romano Prodi lähetti valtion- ja hallitusten päämiehille kirjeen, jossa ilmoitettiin - lainaan nyt tuota kirjettä - "mitä komissio odottaa Barcelonan Eurooppa-neuvostolta". Kyse on erityisen rohkeasta roolien kääntämisestä päälaelleen.
<P>
Tuossa kirjeessä kehotetaan etenkin vahvistamaan talouspolitiikkojen koordinaatiota, mistä olen jo esittänyt mielipiteeni tässä keskustelussa, sekä vaaditaan jäsenvaltioita siirtämään eurooppalainen lainsäädäntö entistä tarkemmin osaksi niiden kansallista lainsäädäntöä. Neuvosto sisällytti nämä molemmat kohdat päätelmiinsä pohtimatta millään tavoin etenkään kansallisten parlamenttien välttämätöntä roolia tuossa prosessissa.
<P>
(Puhemies keskeytti puhujan työjärjestyksen 137 artiklan 1 kohdan mukaisesti.)

<SPEAKER ID=90 LANGUAGE="PT" NAME="Figueiredo (GUE/NGL)">
. (PT) Kuten Euroopan yhtyneen vasemmiston, meidän ryhmämme, päätöslauselmassa sanottiin, Barcelonan huippukokouksessa omaksuttiin hyvin tärkeitä asioita, etenkin siltä osin kuin ne koskivat yksityistämisten jatkamista ja nopeuttamista, kilpailulle vapauttamista ja sääntelyn purkamista energia-alalla, liikenteessä ja teleliikenteessä sekä työntekijöiden oikeuksia koskevissa tärkeissä asioissa, samalla kun haluttiin tiukasti pitää kiinni vakaussopimuksesta.
<P>
Valitettavasti Euroopan unionin neuvosto jälleen kerran korosti voimakkaasti joustavuuteen, työn vähentämiseen ja palkkamalttiin perustuvia työmarkkinoiden rakenneuudistuksia. Yhtä vakavaa on sekin, että se on suositellut uudistuksen keskimääräistä kestoa lisättäväksi viidellä vuodella, mikä kaiken lisäksi viittaa siihen, että ollaan lähdössä vaaralliselle sosiaalista suojaa uhkaavalle tielle, kun tätä suojaa on päinvastoin pidettävä yllä ja vahvistettava sitä köyhyyden ja sosiaalisen syrjäytymisen torjunnan tukemiseksi.
<P>
Niinpä, kuten Barcelonassa rinnakkain tapahtuneissa suurenmoisissa ammattiyhdistysliikkeen ja kansanliikkeiden mielenosoituksissa kävi ilmi Espanjan hallituksen ja poliisin tuomittavista hajotus- ja tukahduttamisyrityksistä huolimatta, nyt on pakko muuttaa politiikkaa eikä enää voi jatkaa samaa politiikkaa. On oleellista puolustaa julkisia palveluja, pysäyttää työmarkkinoiden kilpailulle vapauttaminen ja niiden vähentäminen, taistella uusliberalismia vastaan, puolustaa toisenlaista, solidaarisempaa ja oikeudenmukaisempaa maailmaa.
<P>
Tästä syystä äänestämme muiden ryhmien päätöslauselmaehdotusta vastaan emmekä allekirjoita sitä.

<SPEAKER ID=91 LANGUAGE="FR" NAME="Krivine (GUE/NGL)">
. (FR) Parlamenttia pyydetään tässä äänestyksessä ratifioimaan Barcelonan Eurooppa-neuvostossa tehdyt päätökset. Meitä kehotetaan hyväksymään vuoteen 2004 mennessä energia-alan täydellinen vapauttaminen sellaisen julkisen palvelun logiikan kustannuksella, joka perustuu jatkuvuuden, kaikkien käyttäjien tasavertaisen pääsyn ja kohtelun, maankäytön ja ympäristönsuojelun periaatteeseen. Meiltä pyydetään avointa valtakirjaa lentoliikenteen sääntelyn purkamiseksi yhtenäisen ilmatilan hankkeen avulla ja jatkona rautateiden vapauttamiselle. Meitä pyydetään hyväksymään keskimääräisen eläkeiän nostaminen viidellä vuodella ja perustamaan eläkerahastoja. Meitä pyydetään tukemaan työmarkkinoiden rakenneuudistuksia, jotka perustuvat joustoihin ja työvoiman epävarmuuteen sekä maltilliseen palkkapolitiikkaan. Meitä itse asiassa kehotetaan hyväksymään liberaalinen ja yhteiskunnan vastainen Eurooppa. Emme voi todellakaan hyväksyä Barcelonan Eurooppa-neuvoston tuloksia, ja yhdymme täysin niiden satojen tuhansien ammattiyhdistysten jäsenten ja 400 000 militantin viesteihin, jotka vastustivat rauhanomaisesti "pääoman Eurooppaa" vaatien toisenlaista Eurooppaa ja toisenlaista maailmanlaajuistumista.

<SPEAKER ID=92 LANGUAGE="EN" NAME="MacCormick (Verts/ALE)">
. (EN) Barcelonan Eurooppa-neuvosto oli Tony Blairin sitä ennen esittämistä suurista puheista huolimatta pettymys, ja siltä puuttui uskallusta. Neuvosto oli aikaisemmin luvannut laittaa kestävyyden Euroopan kehityksen etualalle. Tämä huippukokous käytti tästä sitoumuksesta pelkkiä kauniita sanoja.
<P>
Blairin oikeistoryhmän kannattama niin sanottu markkinoiden vapauttaminen törmäsi ranskalaisten järkähtämättömyyteen kansallisessa energiantuotannossa, joten Electricité de France voi edelleenkin vallata yrityksiä Ranskan ulkopuolella samalla kun sitä suojellaan päinvastaisilta väliintuloilta.
<P>
Markkinoiden vapauttamisen retoriikka verhoaa liian usein sellaisia yhteismarkkinapolitiikkoja, jotka ovat valtavien osakeyhtiöiden monopolististen etujen mukaisia. Adam Smithin näkemys sellaisesta vapaasta taloudesta, jota massiivisten pääomakasaumien väliintulo ei haittaa, on kaukana siitä todellisuudesta, jonka näemme nykyisessä maailmanlaajuisessa taloudessa.
<P>
Gibraltarista sanoisin, ettei kukaan voi olla suhtautumatta myönteisesti Espanjan ja Yhdistyneen kuningaskunnan väliseen kehitykseen. Gibraltarin kansaan ei kuitenkaan viitata ollenkaan. Mitä itsemääräämisoikeudelle on tapahtunut?

<SPEAKER ID=93 LANGUAGE="NL" NAME="Meijer (GUE/NGL)">
. (NL) Ilman työtä emme voi elää, mutta se ei suinkaan merkitse sitä, että työllisyyden jatkuva kasvaminen parantaa elämäämme. Tässä törmää yhteen kaksi erilaista käsitystä. Vasemmistolaisen ajattelutavan mukaan meidän pitää huolehtia siitä, että tuotamme yhdessä sen, mitä haluamme kuluttaa, jaamme työn ja tulot keskenämme mahdollisimman rehellisesti ja suojelemme ihmisiä suurelta työpaineelta ja pitkiltä työajoilta. Oikeistolaisen käsityksen mukaan meidän pitää sitä vastoin tavoitella jatkuvaa taloudellista kasvua pakottamalla ansiotyöhön myös pienten lasten äidit, vammaiset ja monet eläkeläiset. Poikkeuksen muodostavat vain hyvin vanhat ihmiset ja ne, jotka pystyvät elämään omaisuutensa koroilla.
<P>
Talouskasvua puolustavat aina kiihkeimmin ne, jotka eivät halua jakaa rikkauttaan vähemmän omistavien kanssa ja jotka sen takia haluavat johtaa huomion pois jakamisesta. He huutavat, että kaikkien pitää saada enemmän, jotta heidän ei tarvitsisi tehdä muutoksia jakoon rikkaiden ja köyhien kesken.
<P>
Neuvoston puheenjohtaja Aznar ja komission puheenjohtaja Prodi pitävät täällä tänään riemuitsevia puheita markkinoiden pidemmälle menevästä vapauttamisesta ja integroinnista, kustannusten alentamisesta ja Euroopan vieläkin suuremmasta osuudesta maailmantaloudesta. Tämän parlamentin enemmistö kiinnittää liian vähän huomiota siihen vahinkoon, jota Lissabonin ja Barcelonan huippukokoukset aiheuttavat ihmisten hyvinvoinnille, julkisille palveluille ja luonnollisen ympäristön säilymiselle. Mielestäni hinta on liian korkea. Sen takia torjun lopputuloksen.

<SPEAKER ID=94 LANGUAGE="SV" NAME="Sacrédeus (PPE-DE)">
. (SV) Jätin ääneni käyttämättä lopullisessa äänestyksessä päätöslauselmasta, joka hyväksyttiin äänin 211-58 ja jossa 34 pidättyi äänestämästä.
<P>
Syynä tähän on, että vastustan kohtia 25, 35 ja 37.
<P>
Euroopan parlamentti haluaa 25 kohdassa "jäsenvaltioiden välisen avoimen koordinaation menetelmän tarkastelua sellaisilla aloilla kuten eläkkeet, terveydenhuolto ja koulutus, jotta varmistetaan, että Euroopan parlamentti on täysin mukana neuvoston ja komission työssä näillä aloilla". Täten parlamentti kyseenalaistaa avoimen koordinaation menetelmänä ja haluaa aloittaa prosessin, joka hylkää valtioidenvälisyyden näillä perusluonteisilla kansallisilla lainsäädäntöaloilla yhteisömenettelyn ja ylikansallisuuden hyväksi Euroopan parlamentin osallistuessa päätöksentekoon. Tätä kehitystä vastustan ruotsalaisena kristillisdemokraattina.
<P>
Zimbabwea koskevassa 35 kohdassa pitäisi tuomita paljon voimakkaammin se laajamittainen väkivalta, joka on kohdistunut MDC-oppositioliikkeeseen vaalikampanjan aikana presidentti Mugaben hallituksen ja sen väkivallantekijöiden taholta, sekä ihmisten tappaminen, mukaan lukien rasistisesti perusteltu jatkuva valkoisten maanviljelijöiden tappaminen.
<P>
Gibraltaria koskevassa 37 kohdassa ei ylipäätään mainita Gibraltarin väestöä ja poliittista tahtoa. Kansalaiset ovat olennaisia demokratiassa. Kaksi päivää sitten he ilmoittivat selvän ja yksiselitteisen vastalauseensa sille, että Yhdistynyt kuningaskunta ja Espanja yrittävät ratkaista Gibraltarin kohtalon sen väestöä kuulematta. Euroopan parlamentti unohtaa tässä kansalaisnäkökulmat, mikä on vakavaa.
<SPEAKER ID=95 LANGUAGE="EN" NAME="Gorostiaga Atxalandabaso (NI).">
Haluan pyytää työjärjestyspuheenvuoroa puhuakseni niistä olosuhteista, joissa keskustelua on käyty. Haluaisin ilmaista syvän huoleni varapuhemies ja Espanjan Partido Popular -puolueen jäsen Vidal-Quadrasin sietämättömästä käytöksestä, koska tämä antoi puheenvuoron puoluetoverilleen jäsen Salafrancalle, vaikka tähän ei ollut työjärjestyksen 122 artiklan mukaan mitään syytä, ja kielsi samalla minulta oikeuden vastata hänelle. Arvoisa puhemies, voitte tarkistaa tämän videolta.
<P>
Varapuhemies Vidal-Quadrasin puolueellinen asenne olisi voimakkaasti tuomittava, koska parlamentin uskottavuus riippuu siitä.

<SPEAKER ID=96 NAME="Puhemies. -">
Jäsen Gorostiaga, olen pannut huomautuksenne merkille.
<P>
Äänestysselitykset ovat päättyneet.

<SPEAKER ID=98 NAME="Puhemies. -">
Julistan Euroopan parlamentin istuntokauden keskeytetyksi.
<P>
(Istunto päättyi klo 19.25.)

