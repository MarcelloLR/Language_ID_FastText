<CHAPTER ID="018">
Moottoriajoneuvojen ja moottorien tyyppihyväksyntä (keskustelu) 
<SPEAKER ID="200" NAME="Puhemies">
- (PL) Esityslistalla on seuraavana Matthias Grooten ympäristön, kansanterveyden ja elintarvikkeiden turvallisuuden valiokunnan puolesta laatima mietintö ehdotuksesta Euroopan parlamentin ja neuvoston asetukseksi moottoriajoneuvojen ja moottorien tyyppihyväksynnästä raskaiden hyötyajoneuvojen päästöjen osalta (Euro VI) ja ajoneuvojen korjaamiseen ja huoltamiseen tarvittavien tietojen saatavuudesta - C6-0007/2008 -.
<SPEAKER ID="201" NAME="Matthias Groote">
esittelijä. - (DE) Arvoisa puhemies, arvoisa komission jäsen Verheugen, hyvät kollegat, haluaisin aivan ensiksi kiittää varjoesittelijöitä erinomaisesta ja rakentavasta yhteistyöstä koko lainsäädäntöprosessin ajan. Haluaisin myös kiittää puheenjohtajavaltio Ranskaa siitä, että olemme nyt pystyneet päättämään tämän lainsäädäntöprosessin kompromissiin, jota puheenjohtajavaltio edisti huomattavasti.
<P>
Euroopan parlamentti äänestää huomenna raskaiden hyötyajoneuvojen Euro VI -päästönormeja koskevasta kompromissipaketista. Raskaiden hyötyajoneuvojen uudet päästönormit liittyvät saasteiden, ei kasvihuonekaasujen vähentämiseen: ne kaksi sekoitetaan joskus.
<P>
Euro VI on tärkeä väline Euroopan ilmanlaadun parantamisessa. Euro VI vähentää erityisesti pienhiukkasia ja typen oksideja: pelkästään pienhiukkaset aiheuttavat yli 348 000 ennenaikaista kuolemaa Euroopassa, minkä takia olisin ehkä toivonut kunnianhimoisempia rajoja. Sitä tukevat myös tekniset tutkimukset. Huomisen äänestys ja koko paketti on kuitenkin, kuten olen jo sanonut, hyvä kompromissi. Verrattuna nykyiseen päästönormiin VI, jota on sovellettu 1. lokakuuta 2008 alkaen, saamme aikaan 66 prosentin vähennyksen pelkästään pienhiukkasten osalta ja yli 80 prosentin typen oksidien osalta. Typen oksidit ovat erityisen vaarallisia vauvoille, lapsille ja iäkkäille ihmisille, koska ne aiheuttavat otsonin muodostumista alailmakehässä.
<P>
Haluaisin myös käyttää tämän tilaisuuden mainitakseni käyttöönottopäivämäärän. Olemme onnistuneet aikaistamaan käyttöönottopäivämäärää, joten Euro VI tulee voimaan aikaisemmin ja siten ilmanlaatu paranee. Olemme yleisesti saaneet aikaan tyydyttävän kompromissin; tällä välineellä parannetaan epäilemättä sekä ilmanlaatua että elämänlaatua.
<P>
Melkein päivälleen kaksi vuotta sitten keskustelimme tässä parlamentissa henkilöautojen Euro V- ja Euro VI-päästörajoista ja hyväksyimme ne. Täytäntöönpanotoimenpiteitä laadittaessa on käynyt ilmi, että sen yhteydessä on ollut viiveitä. Minun on jälleen kerran tehtävä selkeä vetoomus sen puolesta, että tässä lainsäädäntöprosessissa ei käy samoin - valmistajilla on oltava saatavillaan kaikki tarvittavat tiedot hyvissä ajoin. Olen siksi iloinen, että komissio aikoo nyt varmasti antaa lausunnon, jonka mukaan voimme luottaa siihen, että saamme täytäntöönpanotoimet viimeistään maaliskuun 2010 lopussa eli 1. huhtikuuta 2010.
<P>
Viime täysistunnossa keskustelimme autoteollisuuden kriisistä komission jäsenen Verheugenin kanssa. Huomasimme silloin, että hyötyajoneuvojen alalla myytyjen yksikköjen määrä oli laskenut jyrkästi, ja olen siksi iloinen, että olemme nyt käsiteltävänämme olevan lainsäädännön avulla onnistuneet luomaan välineen, jonka ansiosta jäsenvaltiot voivat myöntää verokannustimia Euro VI päästönormin varhaiselle käyttöönotolle. Se antaa epäilemättä uutta voimaa taloudelle, ja sillä autetaan myös parantamaan ilmanlaatua, elämänlaatua ja kaikkien terveyttä.
<P>
Haluaisin jälleen kerran kiittää kaikki mukana olleita, ja odotan innokkaasti keskustelua, joka on varmasti mielenkiintoinen.
<SPEAKER ID="202" NAME="Günter Verheugen">
komission varapuheenjohtaja. - (DE) Arvoisa puhemies, hyvät parlamentin jäsenet, haluaisin aivan ensiksi ilmaista sydämelliset kiitokseni esittelijälle, Matthias Grootelle, omistautuneesta yhteistyöstä tämän ehdotuksen osalta.
<P>
Käsittelemme merkittävää asetusta, joka on ratkaiseva vaihe raskaiden hyötyajoneuvojen ja linja-autojen saastepäästöjä koskevien maailmanlaajuisesti yhtenäistettyjen määräysten käyttöönottamisessa. Haluaisin puhua jostakin, johon Matthias Groote jo viittasi, eli siitä, että tämän taustalla on Euroopan unionin hyötyajoneuvomarkkinoiden uskomattoman ankara romahdus, sillä hyötyajoneuvomarkkinat ovat kärsineet paljon pahemmin kuin henkilöautot. Yleisö ei ole pannut tätä niin merkille, koska useimmat ihmiset eivät osta raskaita hyötyajoneuvoja. Sillä kuitenkin on valtavat taloudelliset seuraukset, ja tämä tilanne huolestuttaa komissiota suuresti. Myös tämän perusteella on tärkeää antaa valmistajille oikeusvarmuus ja selkeä sääntelykehys, jotta ne tietävät, mitä niiltä odotetaan. Siksi tästä Euro VI -normista päätetään jo nyt, kun Euro V -normi on käytännössä juuri tullut voimaan.
<P>
Tämä Euro VI -ehdotus laadittiin yhdessä Puhdasta ilmaa Eurooppaan ohjelman, eli CAFE-ohjelman, ja ilmansaastetta koskevan aihekohtaisen strategian kanssa. Tämän strategian yhteydessä edellytetään uusia saastepäästöjen rajoituksia yleisesti tieliikenteen alalla ja muilla aloilla, jotta EU voi saavuttaa ilmanlaadun parantamista koskevat tavoitteensa. Haluamme vähentää ihmisten terveydelle haitallisia vaikutuksia mahdollisimman paljon ja suojella ympäristöä yleisesti paremmin.
<P>
Euro VI normien mukaisilla raja-arvoilla, jotka ovat osa tätä yleistä strategiaa, vähennetään nokihiukkasten ja typen oksidien päästöjä jälleen kerran huomattavasti verrattuna Euro V vaiheeseen, joka tuli voimaan 1. lokakuuta tänä vuonna. Yksi ehdoton innovaatio on päästettyjen hiukkasten määrää varten käyttöönotettu raja-arvo, jonka avulla valvotaan moottorista pääsevien mikrohiukkasten kuormitusta. Lisäksi otetaan käyttöön uusia säännöksiä raskaiden hyötyajoneuvojen päästöjen valvonnasta todellisissa ajo-olosuhteissa ja korjaamiseen ja huoltoon tarvittavien tietojen saatavuudesta. Tämä vastaa säännöksiä, jotka olemme jo ottaneet käyttöön kevyitä hyötyajoneuvoja koskevissa asetuksissa.
<P>
Tämän ehdotuksen hyväksyminen on tärkeää myös siksi, että sen nojalla toteutetaan käytännössä Cars 21 -prosessin monet merkittävät suositukset. Ensinnäkin on "parempi sääntely": ehdotuksessa otetaan huomioon niiden kannat, joihin se vaikuttaa, mikä varmistettiin Internetissä toteutetun julkisen kuulemisen avulla. Tekniset määräykset perustuvat lisäksi kustannus-hyötyanalyysiin asianmukaisesti toteutetun vaikutustenarvioinnin perusteella. Lisäksi sovellettavaa lainsäädäntöä yksinkertaistetaan huomattavasti. Heti kun ehdotusta sovelletaan kaikkiin uusiin ajoneuvoihin, kuusi aiempaa asetusta kumotaan. Kolmanneksi on maailmanlaajuinen yhtenäistäminen. YK:n Euroopan talouskomission kehittämä uusi testaus- ja mittausmenetelmä otetaan käyttöön, ja hiukkasten ja typen oksidien raja-arvot ovat nyt samat kuin Yhdysvalloissa sovellettavat.
<P>
Parlamentin, neuvoston ja komission tiivis yhteistyö oli ratkaiseva tekijä menestyksekkäässä neuvotteluprosessissa, ja se toimi esimerkillisen hyvin. Olen tässä suhteessa erityisen kiitollinen esittelijälle. Komissio hyväksyy tyytyväisenä kaikki esittelijän esittämät kompromissitarkistukset. Annan myös tyytyväisenä esittelijän pyytämän lausunnon, ja itse asiassa teen siitä hieman paremmin kuin hän pyysi.
<P>
(EN) "Komissio ilmoittaa, että Euroopan parlamentin ja neuvoston asetuksen moottoriajoneuvojen ja moottorien tyyppihyväksynnästä raskaiden hyötyajoneuvojen päästöjen osalta (Euro VI) ja ajoneuvojen korjaamiseen ja huoltamiseen tarvittavien tietojen saatavuudesta tekniset täytäntöönpanotoimenpiteet toimitetaan Euroopan parlamentille ja neuvostolle valvonnan käsittävän sääntelymenettelyn nojalla ennen 31. joulukuuta 2009".
<SPEAKER ID="204" NAME="Anja Weisgerber">
sisämarkkina- ja kuluttajansuojavaliokunnan lausunnon valmistelija. - (DE) Arvoisa puhemies, arvoisa komission jäsen, hyvät kollegat, haluaisin aivan ensiksi ilmaista sydämelliset kiitokseni esittelijälle, Matthias Grootelle, ja varjoesittelijöille rakentavasta yhteistyöstä. Heidän apunsa mahdollisti sen, että tästä hyvin teknisestä asiakirjasta saatiin sopimus aikaan jo ensimmäisessä käsittelyssä.
<P>
Euroopan kansanpuolueen (kristillisdemokraatit) ja Euroopan demokraattien ryhmän varjoesittelijänä muistan edelleen oikein hyvin äänestyksemme pienhiukkasia koskevan direktiivin tarkistamisesta. Olin myös silloin varjoesittelijä. Silloin onnistuimme saamaan komission allekirjoittamaan lausunnon, jossa se sitoutui edistämään toimenpiteitä, joilla torjutaan pienhiukkasaineita heti, kun niitä esiintyy. Uusi Euro VI -asetus raskaita hyötyajoneuvoja ja linja-autoja varten on yksi pyytämistämme toimenpiteistä. Asetuksella torjutaan pienhiukkasia heti niiden päästämisestä alkaen - lähteellä, toisin sanoen, siellä missä hiukkaset itse asiassa tuotetaan. Uudella Euro VI -normilla vähennetään siten dieselkäyttöisten raskaiden hyötyajoneuvojen ja linja-autojen pienhiukkaspäästöjä 66 prosentilla verrattuna Euro V -normiin, ja bensiinikäyttöisten ajoneuvojen typen oksidien (NOx) päästöjä vähennetään taas 80 prosentilla.
<P>
Jotta nämä uudet, kunnianhimoiset normit voidaan todella saavuttaa, täytäntöönpanotoimenpiteet, joissa säädetään yksityiskohtaisesti tarkoista teknisistä määrittelyistä, on julkaistava aikaisessa vaiheessa. Siksi olen myös tietysti hyvin tyytyväinen lausuntoon, jonka komission jäsen Verheugen juuri antoi ja jossa komissio sitoutuu esittämään täytäntöönpanotoimenpiteet parlamentille ja neuvostolle hyvin nopeasti - alkuperäistä suunnitelmaa nopeammin.
<P>
Mielestäni riippumattomien markkinatoimijoiden huoltoon ja korjaukseen tarvittavien tietojen saatavuus on myös tärkeää. Riippumattomat markkinatoimijat ovat riippumattomia työpajoja, autoilujärjestöjä ja korjauspalveluja. Jos haluamme varmistaa korjausalan toimivan kilpailun, meidän on taattava tämä saatavuus, ja tällä asetuksella olemme onnistuneet saamaan sen aikaan. Se on hyväksi kilpailulle, korjaustöiden hinnalle, tieturvallisuudelle ja kuluttajille.
<SPEAKER ID="205" NAME="Johannes Blokland">
liikenne- ja matkailuvaliokunnan lausunnon valmistelija. - (NL) Arvoisa puhemies, kirjoitin aiemmin tänä vuonna lausunnon Euro VI -normista liikenne- ja matkailuvaliokunnan puolesta. Tavaroiden kuljettaminen raskaita hyötyajoneuvoja käyttämällä on ala, jonka on ollut pakko vähentää haitallisten aineiden päästöjään, mukaan luettuna typen oksidi ja pienhiukkaset, monta kertaa viime vuosien aikana. Euro VI -normi on oikeassa määrätessään moottoreille täydentäviä vaatimuksia.
<P>
Tällaisenaan tällä asetuksella edistetään huomattavasti ilmanlaadun parantamista ja siten kansanterveyden parantamista. On erittäin tärkeää, että nämä uudet päästövaatimukset tulevat voimaan hyvin pian. Sanomattakin on selvää, että ala tarvitsee aikaa mukautuakseen. Sille pitäisi antaa sen tarvitsema aika.
<P>
Asiakirjaa koskevien parlamentin keskustelujen aikana koin jotakin ainoalaatuista. Liikenne- ja matkailuvaliokunta äänesti ympäristön kannalta suotuisammalla tavalla kuin ympäristön, kansanterveyden ja elintarvikkeiden turvallisuuden valiokunta esimerkiksi tiedonkeruun alalla. Onneksi neuvottelut johtivat lopulta siihen, että lainsäädäntö tulee aikaisin voimaan.
<P>
Haluaisin kiittää Matthias Grootea hänen ponnisteluistaan tämän tuloksen aikaansaamiseksi ja komission jäsentä hänen lausunnostaan.
<SPEAKER ID="206" NAME="Richard Seeber">
PPE-DE-ryhmän puolesta. - (DE) Arvoisa puhemies, myös minä haluaisin onnitella kollegaani Matthias Grootea tästä mietinnöstä. Hän suhtautui sen laatimiseen hyvin yhteistyökykyisesti. Kaiken kaikkiaan ympäristönsuojelua ei saa uhrata talouskriisiin alttarille, ja on hyvä, että meillä on käsiteltävänämme mietintö, jossa suuntaudutaan hyvin paljon tulevaisuuteen ja jossa on hyvin kunnianhimoiset tavoitteet - kuten 66 prosentin vähennys kiinteiden hiukkasten (PM10) osalta ja 80 prosentin vähennys typen oksidien (NOx) osalta.
<P>
Sen sanottuani haluaisin muistuttaa parlamenttia siitä, että tieliikenteestä yleisesti on tulossa vakavampi ongelma Euroopassa. Se on jatkuvasti ja nopeimmin kasvava ala. Ajatelkaa vain hiilidioksidia koskevia ongelmia. Meillä on huomenna tilaisuus keskustella tästä aiheesta pidemmin. Tiedämme, että kaiken liikenteen määrä lisääntyy, ja mielestäni nyt on todella aika sille, että komissio ei vain laadi perusteellisia ja kunnianhimoisia tavoitteita tämän alan yksittäisissä asiakirjoissa vaan käsittelee tämän nykyaikaisen maailman liikennettä koskevaa yleistä kysymystä.
<P>
Vaikka nyt saammekin puhtaat raskaat hyötyajoneuvot, jotka pystyvät varmasti aiheuttamaan vähemmän päästöjä kuin aiemmin, infrastruktuurissa on edelleen, sangen yksinkertaisesti, luontaisia rajoja. Katsokaa moottoriteitämme! Monessa jäsenvaltiossa ne ovat niin täynnä, että tulevaisuudessa edes puhtaimmat Euro VI -normin mukaiset raskaat hyötyajoneuvot eivät enää pysty pääsemään läpi, vaikka ei oteta huomioon monia henkilöautoja, joissa kansalaiset istuvat liikenneruuhkissa.
<P>
Tämän takia tarvitaan avarakatseista ajattelua, ja mielestäni liikenne yleisesti tarvitsee perustavanlaatuisen tarkastuksen. Mielestäni tässä mietinnössä on myönteistä ennen kaikkea sen kunnianhimoiset tavoitteet ja toiseksi se, että komissio on esittänyt myös realistisia mittausmenetelmiä. Olemme Tirolissa huomanneet, että nykyiset mittausmenetelmät ovat itse asiassa epäonnistuneet ja että käytännössä ero Euro 0- ja Euro III- tai Euro IV-normin mukaisten raskaiden hyötyajoneuvojen välillä oli todella pieni.
<P>
Mielestäni on myös myönteistä, että korjaukseen tarvittavien tietojen saatavuus taataan yleisesti. Mielestäni se on erityisesti kansalaisille tärkeä peruste olla samaa mieltä tästä asiakirjasta, koska se tarkoittaa, että kaikilla kansalaisilla on silloin mahdollisuus valita vapaasti korjaamonsa.
<SPEAKER ID="207" NAME="Silvia-Adriana Ţicău" LANGUAGE="RO">
Haluaisin onnitella esittelijää, Matthias Grootea, tästä mietinnöstä. Komissio on ehdottanut 60 prosentin vähennystä hiukkaspäästöihin ja 80 prosentin vähennystä typen oksideihin dieselmoottorien osalta. Tämän aikaansaamiseksi meidän on otettava käyttöön dieselsuodattimet tai kierrätettävä pakokaasuja ja otettava käyttöön selektiiviset katalyyttiset pelkistyslaitteet.
<P>
Komission ehdotus koskee myös kipinäsytytysmoottoreita ja siinä esitetään maailmanlaajuisesti yhtenäistetyt vaatimukset päästöjen testaamista ja mittaamista koskevan yhteisen menetelmän käyttöönotosta ja ajoneuvon sisäisistä valvontajärjestelmistä. Nämä järjestelmät ovat tärkeitä päästöjen valvonnassa, kun ajoneuvoja käytetään. Sillä, että typen oksidien päästörajoista säädetään aikaisin, annetaan autovalmistajille varmuus pitkän aikavälin suunnittelusta EU:n tasolla.
<P>
Pidän myönteisenä sitä, että jäsenvaltiot voivat myöntää taloudellisia kannustimia markkinoille saatetuille uusille ajoneuvoille, jotka ovat tämän asetuksen säännösten mukaisia. Erityisesti ilmastonmuutoksen ja talouskriisin takia näiden kannustimien myöntämisellä vauhditetaan energiatehokkaampien ja vihreämpien autojen tuotantoa. Kiitos.
<SPEAKER ID="208" NAME="Holger Krahmer">
ALDE-ryhmän puolesta. - (DE) Arvoisa puhemies, jos hyväksymme huomenna raskaiden hyötyajoneuvojen Euro VI -normin, teemme sen erittäin hyvien perinteiden mukaisesti. Vasta vähän aikaa sitten tämän vaalikauden aikana äänestimme myös henkilöautojen Euro V- ja Euro VI-normeista jatkaen siten ajoneuvojen - tämän päivän tapauksessa raskaiden hyötyajoneuvojen - pakokaasunormeja koskevaa menestystarinaa EU:ssa. Haluaisin tässä vaiheessa ilmaista erityiskiitokseni esittelijälle, Matthias Grootelle, jonka kanssa olen jälleen kerran tehnyt menestyksekästä yhteistyötä. Jälleen kerran tuomme yhdessä lainsäädäntöä menestyksekkäästi ensimmäiseen käsittelyyn ja varmistamme teollisuudelle suunnitteluvarmuuden ja tietysti ympäristön vakaan suojelun.
<P>
Sopimus neuvoston ja komission kanssa on tuottanut toteuttamiskelpoisen säädöksen. Raskaiden hyötyajoneuvojen pakokaasujen saastearvoja edistetään kunnianhimoisesti, ja aikataulua on kiristetty. Uudet raja-arvot tulevat voimaan aikaisemmin kuin komission alkuperäisen ehdotuksen mukaan. Tämän tekemällä edistämme myönteisesti ympäristönsuojelua ja Euroopan kansalaisten terveyttä haittaamatta epäasianmukaisesti valmistajia. Tämän asetuksen voimaantuloa on aikaistettu miltei vuodella komission ehdotukseen verrattuna, ja kuitenkin valmistajien tuotteiden elinkaaret ja suunnittelun määräajat on edelleen otettu huomioon.
<P>
Pidän myönteisenä sitä, että komissio on oppinut aiemmista virheistä ja hyväksynyt määräajan komitologiamenettelyä varten ja täytäntöönpanotoimenpiteiden esittämistä varten. Näin vältämme toivottavasti sellaisen viiveen, joka tapahtui henkilöautojen Euro V -normin käyttöönotossa.
<P>
Ehdotuksen päästöjen vähentämistä koskevat luvut ovat vaikuttavia: 66 prosenttia vähemmän nokea, 80 prosenttia vähemmän typen oksideja. Saastepäästöjen vähentämisen osalta valmistajat toimivat teknisesti toteutettavissa olevan rajalla. Vaikka aina voidaan tehdä mahdollisimman toteuttamiskelpoisia parannuksia - ja luotan tässä suhteessa täysin eurooppalaisten valmistajien luovuuteen ja kekseliäisyyteen - mitä lähemmäksi nollatasoa päästään, sitä kalliimmaksi teknologia käy. Tämän perusteella käytössä olevan autokannan uusiminen on koko ajan tärkeämpää. Saastetta syöksevät vanhat autonrämät, jotka eivät ole moneen vuoteen täyttäneet sovellettavia normeja, on poistettava teiltä. Sillä parannettaisiin päästötasetta nopeammin ja helpommin kuin kalliilla moottoreiden säätämisellä.
<SPEAKER ID="209" NAME="Leopold Józef Rutowicz" LANGUAGE="PL">
Arvoisa puhemies, Matthias Grooten ehdotuksesta Euroopan parlamentin ja neuvoston asetukseksi moottoriajoneuvojen ja moottorien tyyppihyväksynnästä laatima mietintö, jolla pyritään vähentämään raskaiden hyötyajoneuvojen saasteita, on hyvin merkittävä sekä ympäristönsuojelun että kansalaisten terveyden kannalta.
<P>
Se sisältää sitoumuksen vähentää jo käytössä olevien ajoneuvojen ja moottoreiden päästöjä lähelle Euro VI -normin tasoa. Se tarkoittaa, että korjaamoiden saatavilla on oltava teknistä tietoa ja asetuksia moottoreiden asentamisesta. Korjaamoilla on oltava tarvittavat välineet moottorin toiminnan arvioimiseksi sen ollessa käynnissä. Asetuksen täytäntöönpanossa kehotetaan luomaan riippumatonta valvontaa koskeva järjestelmä sen varmistamiseksi, että ajoneuvoja mukautetaan hyväksyttyjen vaatimusten täyttämiseksi. Sellaisen järjestelmän luominen vie aikaa ja edellyttää resursseja, joita voi olla vaikea saada nykyisessä kriisitilanteessa.
<P>
Kannatan tarkistuksia, joita olemme esittäneet komission kantaan. Haluaisin kiittää esittelijää kaikesta työstä, jonka hän on tehnyt asiakirjan osalta. Tuemme mietintöä.
<SPEAKER ID="210" NAME="Urszula Krupa" LANGUAGE="PL">
Arvoisa puhemies, ehdotuksella asetukseksi moottoriajoneuvojen ja moottorien tyyppihyväksynnästä raskaiden hyötyajoneuvojen päästöjen osalta pyritään luomat yhdet periaatteet moottorien rakentamiselle ja siten takaamaan ympäristön korkeatasoinen suojelu. Ehdotetuilla unionin normeilla itse asiassa myös yksinkertaisesti pakotetaan moottoreita valmistavat pienet ja keskisuuret yritykset pois EU:n markkinoilta. Uusia moottoreita pitää lisäksi käyttää vaihtoehtoisilla polttoaineilla, ja valmistajien on muokattava sen mukaan kaikki myytävät, rekisteröidyt tai markkinoille saatetut ajoneuvot. Kaikki saastepäästöjen mittaukseen käytettävät laitteet on myös muutettava. Vain suuret liikenteenharjoittajat ja yritysryhmät pystyvät selviämään tämän suuruusluokan tutkimus- ja organisaatiovaatimuksista.
<P>
Niiden uusien ajoneuvojen osalta, jotka eivät täytä tämän asetuksen säännöksiä, kansalliset elimet eivät enää 1. lokakuuta 2014 alkaen hyväksy vaatimustenmukaisuussertifikaatteja. Puolan osalta on hyvin todennäköistä, että monet liikenneyritykset ja moottorinvalmistusyritykset kuten Andoria vain lakkaavat olemasta. Se, että unionin lainsäädännöllä olisi sama vaikutus kaikissa jäsenvaltioissa ja että se palvelisi kaikkien niiden etuja, on osoittautunut myytiksi. Heikompien ja köyhempien yritysten lopettaminen hyödyttää ilmiselvästi suuria yritysryhmiä, ja ne ovat pääasiassa saksalaisia.
<P>
On jo selvää, että useimmilla koko energia- ja ilmastonmuutospaketin asiakirjoilla voidaan todella varmistaa suurten ja rikkaiden maiden yhteenkuuluvuus ja taloudellinen kehitys kestävän kehityksen periaatteiden mukaisesti. Puolalaiset tiedemiehet kuitenkin arvioivat, että paketti maksaa vähintään 500 miljardia Puolan zlotya. Se johtaa talouden romahtamiseen ja kustannusten ja elintarvikkeiden hintojen valtavaan nousuun, koska liikenteen ajoneuvot on korvattava. Sen tuloksena väestö köyhtyy.
<SPEAKER ID="211" NAME="Bogusław Liberadzki" AFFILIATION="PSE">
(PL) Arvoisa puhemies, tällä parlamentin vaalikaudella annamme lisää sääntelyä, jolla periaatteessa täydennetään liikennettä ja liikennevälineitä koskevien asetusten sikermä niiden ympäristövaikutusten ja ilmanlaadun suojelun osalta. Se on ollut valtava ponnistus, joka viedään tällä asiakirjalla loppuun.
<P>
Puhutaan asioista niiden oikeilla nimillä. EU suhtautuu luonnon ja ympäristön suojeluun vakavasti, mutta EU:n on maksettava siitä hinta. Siihen kuuluu tietysti suuri taloudellinen ponnistus, vaikkakaan ei ehkä niin suuri kuin edellinen puhuja mainitsi. Ajoneuvojen omistajia pyydetään tietysti tällä hetkellä tekemään suuria taloudellisia ponnisteluja juuri, kun liikennealalla on menossa niin dramaattinen rahoituskriisi. Harvempien ajoneuvojen ostaminen voisi olla ratkaisu, mutta se saattaisi tarkoittaa, että valmistajat kärsisivät vähentyneen kysynnän takia. Tarvitaan rahoituskannustimia, jos asetuksemme halutaan saavuttavan tavoitteensa ja täyttävän tarkoituksensa, eli jotta sen nojalla on mahdollista ostaa ja myydä uuden sukupolven ajoneuvoja. Mielestäni tämä kysymys on olennainen osa käsiteltävänämme olevaa asiakirjaa.
<SPEAKER ID="212" NAME="Zuzana Roithová" AFFILIATION="PPE-DE">
(CS) On selvää, että henkilöautojen lisäksi myös raskaiden hyötyajoneuvojen on sovittava nykyaikaisiin järjestelmiin, joilla varmistetaan 80 prosentin vähennys häkäpäästöissä ja typen oksidien päästöissä sekä jopa 60 prosentin vähennys hiukkaspäästöissä. Koska kyseisten ajoneuvojen vaihtojakso on Euroopassa noin kymmenen vuotta, haluaisin kehottaa komissiota ehdottamaan asetuksia, joiden nojalla olisi myös mahdollista saada vanhemmat ajoneuvot sopimaan nykyaikaisempiin päästövalvontajärjestelmiin. Mikäli se ei onnistu, Euro VI -normilla ei edistetä huomattavasti ilmanlaadun parantamista.
<P>
Tuen täysin vaatimusta siitä, että komission pitäisi edistää moottoriajoneuvoja eikä vain hyötyajoneuvoja koskevien lakien yhtenäistämisen kansainvälistä - eli ei vain eurooppalaista - kehitystä. Se on kysymys, joka koskee planeettamme ilmanlaadun lisäksi tietysti eurooppalaista kilpailukykyä. Ja tämän takia haluaisin myös huomauttaa, että päästönormia ei tarvitse muuttaa ainakaan seuraavaan viiteen vuoteen.
<SPEAKER ID="213" NAME="Malcolm Harbour" AFFILIATION="PPE-DE">
(EN) Arvoisa puhemies, haluaisin kiittää Matthias Grootea ja erityisemmin kollegaani Anja Weisgerberiä, joka toimi sisämarkkina- ja kuluttajansuojavaliokunnan lausunnon valmistelijana.
<P>
Yksi asia, jota en tänä iltana ole kuullut mainittavan, ja haluan lujasti tuoda sen asialistalle, on se, että eurooppalaisilla valmistajilla on hallitseva asema maailmanlaajuisilla raskaiden hyötyajoneuvojen markkinoilla. Tämä ehdotus on ehdottoman elintärkeä, koska sillä tasoitetaan tietä raskaiden ajoneuvojen moottorien päästöjä koskevalle maailmanlaajuiselle normille. Se on tärkeää, koska, toisin kuin autoja, raskaita hyötyajoneuvoja tuotetaan pienissä määrissä, ja ne ovat hyvin monimutkaisia.
<P>
Maailmanmarkkinoiden valmistajat pystyvät ottamaan resursseja käyttöön ja hyödyntämään kehitystä koko maailmassa käytettävän kuorma-automoottorin valmistamiseksi. Kävin äskettäin katsomassa yhtä sellaista yritystä ja voin kertoa teille, että se suunnittelee investoivansa miljardi euroa kuorma-automoottorien maailmanlaajuiseen perheeseen.
<P>
Ehdottamallamme sääntely-ympäristöllä on rohkaistava sitä, ja haluamme myös komission varmistavan, että tästä asetuksesta tulee myös maailmanlaajuinen asetus, joka on osa tällä hetkellä käsiteltävää olevaa pakettia.
<SPEAKER ID="214" NAME="Matthias Groote">
esittelijä. - (DE) Arvoisa puhemies, haluaisin kiittää kaikkia kollegoitani tästä perusteellisesta keskustelusta. Ensimmäiseksi haluaisin kiittää komissiota komission jäsenen Verheugenin hahmossa täytäntöönpanotoimenpiteitä koskevan lausunnon lukemisesta tänään täällä parlamentissa. Kyseinen asia on todella aiheuttanut meille joitakin päänsärkyjä ja ollut huolenaihe. Oli hyvä, että se esitettiin täällä jälleen julkisesti.
<P>
Monet jäsenet ovat puhuneet siitä, miten ympäristönormeilla voidaan lisätä ja ehdottomasti lisätään myyntiä tällä erityisellä teollisuusalalla, joka on tällä hetkellä kriisissä. Urszula Krupa kertoi meille, miten ilmasto- ja energiapaketilla mutta myös tällä lainsäädännöllä ajetaan pienet tuottajat pois markkinoilta ja miten ne tuhotaan sillä. Minä en näe sitä siten, koska Euro-normi ja Euro-pakokaasunormi ovat olleet menestystarina ja koska tekniset innovaatiot ovat aina vauhdittaneet markkinoita ja saaneet kuluttajat ostamaan uusia ajoneuvoja.
<P>
Zuzana Roithová puhui jälkiasennuksesta. Jälkiasennus on hyvä asia, mutta se edellyttää, että saadaan käyntiin yhtenäinen prosessi, ja kehottaisin jälleen kerran komissiota tekemään sen. Jos asennamme kaikkiin ajoneuvoihin dieselhiukkassuodattimet, loppujen lopuksi ne tuottavat enemmän typen oksideja, ja sen takia tarvitsemme järkevän yhdistelmän näistä kahdesta tekijästä ja jälkiasennusprosessien yhtenäistä sääntelyä.
<P>
Tulevina vuosina on hyvin tärkeää, että tässä suhteessa saadaan jotakin aikaan, että saamme myös tällä alalla aikaan yhtenäisen normin, että näihin erityisen ympäristöystävällisiin tekniikoihin ei soviteta pelkästään uusia ajoneuvoja, vaan myös käytetyille ajoneuvoille on yhtenäinen, standardoitu menettely.
<P>
Kiitokseni jälleen kerran kaikille niille, jotka olivat mukana ja jotka osallistuivat keskusteluihin. Vain teidän avullanne meidän on mahdollista päättää tämä lainsäädäntöprosessi huomenna, mitä todennäköisimmin, ensimmäinen käsittelyssä, ja teollisuudelle, mutta myös eurooppalaisille on mahdollista antaa varmuus suunnitella ja tietää, mitä tulevaisuudessa tapahtuu. Siitä, jälleen kerran, vilpittömät kiitokseni!
<SPEAKER ID="215" NAME="Puhemies">
- (PL) Keskustelu on päättynyt.
<P>
Äänestys toimitetaan tiistaina 16. joulukuuta 2008.
