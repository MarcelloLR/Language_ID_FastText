<CHAPTER ID="002">
Ilmoitus ehdokkaista puhemiehen vaaleissa
<SPEAKER ID="006" NAME="Puhemies">
Haluan muistuttaa teitä siitä, että puhemiehen vaali alkaa klo 10.00, ja korostan, että Euroopan parlamentin työjärjestyksen 11 artiklan 2 kohdan mukaan vanhimman jäsenen toimiessa puhemiehenä käsitellään vain asioita, jotka koskevat puhemiehen valintaa tai valtakirjojen tarkastusta.
<P>
Haluan myös muistuttaa teitä siitä, että Euroopan parlamentin työjärjestyksen 12 artiklan 1 kohdan mukaan ehdokkaaksi asettaminen edellyttää, että kyseinen henkilö on antanut suostumuksensa, ja ehdokkaita voivat nimetä ainoastaan poliittiset ryhmät tai vähintään 40 jäsentä.
<P>
Euroopan parlamentin työjärjestyksessä vahvistettujen ehtojen mukaisesti olen vastaanottanut ilmoitukset seuraavien jäsenten ehdokkuudesta Euroopan parlamentin puhemieheksi:
<P>
Jens-Peter Bonde
<P>
Monica Frassoni
<P>
Hans-Gert Poettering
<P>
Francis Wurtz
<P>
Edellä mainitut parlamentin jäsenet ovat antaneet suostumuksensa ehdokkuudelleen. Haluaisin myös korostaa, että Euroopan parlamentin työjärjestyksen 13 artiklan 1 kohdan mukaan tullakseen valituksi ehdokkaan on saatava ehdoton enemmistö kolmen ensimmäisen äänestyskierroksen aikana. Tyhjiä ja mitättömiä ääniä ei oteta huomioon äänten laskussa.
<P>
(Puhemies arpoi ääntenlaskijat.)
<P>
Seuraavat jäsenet on nimetty ääntenlaskijoiksi:
<P>
Åsa Westlund
<P>
Edit Herczog
<P>
Mogens N.J. Camre
<P>
Jamila Madeira
<P>
Ioannis Kasoulides
<P>
Thomas Wise
<P>
Gitte Seeberg
<P>
Dariusz Rosati
<P>
Nimitän nyt ääntenlaskijat eri vaaliuurnille, ja nimitys tapahtuu aakkosjärjestyksessä.
<P>
Ennen äänestykseen siirtymistä annan kullekin neljälle ehdokkaalle puheenvuoron, joka työjärjestyksen mukaan saa kestää enintään viisi minuuttia.
<SPEAKER ID="007" NAME="Jens-Peter Bonde" AFFILIATION="IND/DEM">
(EN) Arvoisa puhemies, hyvät kollegat, vuodesta 2004 olemme tienneet, että jäsen Poettering on parlamentin seuraava puhemies, mutta voimme yhä estää kruunajaiset. Tämänpäiväinen äänestys tapahtuu suljetuin lipuin. Haluan kehottaa kaikkia kollegoitani käyttämään ääntään ensimmäisellä kierroksella näyttääksemme jäsen Poetteringille, että tarvitsemme kipeästi uudistuksia.
<P>
Yhtä toimipaikkaa koskevan kysymyksen osalta uuden puhemiehemme pitäisi seuraavassa puhemieskonferenssissa ehdottaa pikaista keskustelua toimipaikoistamme ja vuoden 2008 istuntoaikataulustamme. Voisimme yksinkertaisesti päättää tapaamisesta kaupungissa, jossa komissio kokoontuu, mainitsematta Brysseliä tai Strasbourgia, ja tämän jälkeen kutsua komission puheenjohtajan ja asianomaiset komission jäsenet selittämään samana päivänä pidetyssä kokouksessa esittämiään ehdotuksia sekä kuulemaan meidän poliittiset kommenttimme.
<P>
Näin toimii todellinen parlamentti. Sitten voisimme vahvistaa yhden kellonajan hyvin organisoidulle, kaikkia yhteispäätösmenettelyn piirissä olevia aloja koskevalle äänestystunnille, jonka avulla voimme saavuttaa tarkistuksillemme maagisen 393 äänen tuen. Toukokuussa pidettävien Ranskan presidentinvaalien jälkeen voisimme kutsua Ranskan uuden presidentin sekä Belgian ja Luxemburgin pääministerit keskustelemaan kestävästä ratkaisusta kaikkia toimipaikkoja koskevaan kysymykseen.
<P>
Äänestysten osalta uuden puhemiehemme pitäisi kieltäytyä kaikista sellaisista äänestyksistä, joita ei ole asianmukaisesti valmisteltu valiokunnissa. Meidän on äänestettävä todellisista poliittisista mielipide-eroista eikä muotoseikoista. Viime vuonna meillä oli 5 500 äänestystä, ja vain erittäin harvat jäsenet voivat kertoa, mistä he äänestivät näissä äänestyksissä.
<P>
Lainsäädännön parantamisen kannalta parlamentilla on todellista vaikutusvaltaa sovittelukomiteoissa, mutta olemme huonosti organisoituja tähän. Tarvitsemme ammattitaitoisia lainsäädännön asiantuntijoita kaikilla aloilla komission toimien tasapainottamiseksi. Meidän on keskityttävä lainsäädäntöön sen sijaan, että tuhlaamme aikaa keskusteluihin asioista, joihin parlamentilla ei ole sananvaltaa.
<P>
Esittelijän tehtävien myöntämisessä meidän on oltava aiempaa joustavampia eri ihmisten henkilökohtaisten kykyjen ja ominaisuuksien huomioon ottamiseksi. D'Hondtin järjestelmä on yksinkertaisesti liian joustamaton. Miksemme sen sijaan käyttäisi Sainte-Laguën järjestelmää? Se on suhteellinen järjestelmä mutta se sallii myös sen, että suurten ryhmien vähemmistöihin kuuluvilla jäsenillä - joita valtaosa jäsenistä on - sekä pienempien ryhmien jäsenillä ja riippumattomilla jäsenillä on nykyistä paremmat mahdollisuudet päästä mielenkiintoisten aiheiden esittelijöiksi.
<P>
Strasbourgin toimitilojemme julkisivulla kampanjoidaan yhä Ranskan ja Hollannin äänestäjien jo hylkäämän perustuslain hyväksymisen puolesta. Rakennukset eivät kuulu propagandaministeriölle, tämä on parlamenttirakennus. Parlamentti tekee päätöksiä mutta sen ei pitäisi esittää mielipiteitä toimielimenä. Parlamentissa on enemmistöjä ja vähemmistöjä, mutta kaikki mielipiteet ovat tasa-arvoisia ja kaikki jäsenet ovat tasa-arvoisia, joten olkaa hyvä ja määrätkää henkilökuntanne siivoamaan parlamenttirakennus tiettyjä näkökantoja tukevasta institutionaalisesta propagandasta.
<P>
Ulkomaille lähetettyjen edustajien osalta voidaan todeta, että parlamentin perussopimus-, työjärjestys- ja toimielinasioiden valiokunta on lähettänyt 58 edustajaa neuvottelemaan perustuslaista kansallisten parlamenttien kanssa. Näistä 58 edustajasta 54 kannatti perustuslakia ja vain neljä vastusti. Seitsemässä kokouksessa 11:stä perustuslakia vastustavilla ei ollut lainkaan edustajaa.
<P>
Näissä luvuissa ei suhteellisesti kuvastu niiden 137 jäsenen kanta, jotka äänestivät perustuslakia vastaan. Uuden puhemiehemme on varmistettava, että ulkomaille lähettämiemme edustajien on edustettava tasapuolisesti erilaisia kantoja. Perustuslain puolustajilla ja vastustajilla on oltava tasapuoliset mahdollisuudet, kun jatkamme perustuslain säätämisprosessissa Saksan puheenjohtajuuskaudella. Demokratiaa arvioidaan myös sen perusteella, miten se kohtelee vähemmistöjään.
<P>
Henkilöstöpolitiikan osalta useimmat korkeat virat on tällä hetkellä jaettu kahden suuren ryhmän kesken. Uuden puhemiehemme pitäisi ehdottaa tulevaisuutta varten uutta järjestelmää ja määrätä välittömästi, että kaikki kytkökset puolueisiin on poistettava. Koko henkilöstön on oltava poliittisesti sitoutumattomia ja palveltava tasapuolisesti kaikkia jäseniä.
<P>
Puhemiehen oman kannan ilmaisemisen osalta uusi puhemiehemme voisi ottaa uudestaan käyttöön vanhan perinteen. Miksi hän ei voisi lopettaa osallistumista poliittisten ryhmien kokouksiin sekä avoimiin äänestyksiin ja näyttää meille, että hän on työlleen omistautunut kaikkien yhteinen puhemies? Miksemme ottaisi käyttöön tätä maailman ensimmäisen parlamentin, Yhdistyneen kuningaskunnan parlamentin hyvää ja vanhaa käytäntöä?
<P>
Lopuksi haluan onnitella PPE-DE-ryhmän uutta puheenjohtajaa Joseph Daulia. Ihmiset ovat syyttömiä kunnes toisin todistetaan. Haluaisin tietää, noudattiko PPE-DE-ryhmä tätä periaatetta asianmukaisesti, kun se erittäin tiukassa äänestyksessä päätyi jäsen Dauliin torjuen jäsen Hökmarkin.
<P>
(Suosionosoituksia)
<SPEAKER ID="008" NAME="Monica Frassoni" AFFILIATION="Verts/ALE">
(IT) Arvoisa puhemies, hyvät kollegat, Euroopan parlamentti on ainoa yleisillä vaaleilla valittu ylikansallinen parlamentti, jolla on todellista lainsäädäntövaltaa, ja puhemies on parlamentin ääni ja kasvot. Asetun tänään ehdokkaaksi juuri siksi, että mielestäni keskeiset tämän parlamentin johtoon valittavalta henkilöltä vaadittavat ominaisuudet ovat demokratian eurooppalaista ulottuvuutta koskevan tavoitteen toteuttaminen sekä kyky noudattaa enemmistön tahtoa säilyttämällä kuitenkin samalla oma harkintavalta ja kunnioittamalla yksittäisten jäsenten arvoa.
<P>
Seuraavan kahden ja puolen vuoden aikana puhemiehen, jonka toivon olevan nainen, on kyettävä monessa tilanteessa osoittamaan, että hän edustaa toimielintä, joka on riippumaton jäsenvaltioiden intresseistä sekä taloudellisten etujärjestöjen painostuksesta ja että hän kykenee puhumaan yhä jakaantuneemmalle ja välinpitämättömämmälle yleisölle.
<P>
(FR) Puhemiehen on osoitettava, että hän kykenee puolustamaan parlamentin saavuttamia perustuslaillisia oikeuksia. Meidän on osattava puolustaa tätä keskeistä ja oikeutettua vaatimusta silloin kuin meille kerrotaan - ja ehkä neuvoston puheenjohtaja Merkel tekee sen huomenna - että päästäksemme ulos tästä perustuslaillisesta umpikujasta on turha vaivata parlamenttia tai käydä julkista keskustelua vaan nopea hallitustenvälinen neuvottelu ajaa erinomaisesti asian: yksi suljetuin ovin pidettävä hallitustenvälinen konferenssi lisää tuo mukanaan yhden ikuisesti huonon kompromissin lisää.
<P>
(ES) Maailmassa, jossa jopa komissio ja jotkin jäsenvaltiot hyväksyvät sen, että yksittäiset ja kollektiiviset ihmisoikeusloukkaukset ovat talouden kannalta luonnonvarojen valvonnan ja terrorismin torjunnan kääntöpuoli, Euroopan parlamentin ja sen puhemiehen on jatkettava niiden ihmisten kuuntelemista ja niiden ihmisten oikeuksien puolustamista, jotka eivät pysty puhumaan ja toimimaan vapaasti, riippumatta siitä, missä nämä ihmiset ovat. Euroopan parlamentin ja sen puhemiehen on jatkossakin tuomittava julkisesti epämukavat totuudet, kuten on tehty Tšetšenian, Kiinan, CIA:n lentojen, Guantánamon, Kuuban ja monien muiden asioiden osalta.
<P>
(Suosionosoituksia)
<P>
(EN) Uuden puhemiehen on varmistettava, etteivät isot ryhmät jatkuvasti lakaise toimipistettä koskevaa kysymystä maton alle. Yli miljoona kansalaista on allekirjoittanut vetoomuksen yhden toimipaikan puolesta, vaikka parlamentin isot ryhmät jatkavat parlamentin toimipaikkaa koskevan kysymyksen kiertämistä. Tästä asiasta on parlamentin oman uskottavuuden takia tullut tärkeä, halusimme sitä tai emme. Päätämme me mitä tahansa, meidän on otettava selkeä kanta, ja tämä tarkoittaa vähintäänkin sitä, että asiasta keskustellaan.
<P>
Uuden puhemiehen on myös asetettava etusijalle sellaiset sisäiset uudistukset, joiden täytäntöönpano on estetty jo liian pitkään. Keskusteluistamme on tehtävä nykyistä mielenkiintoisempia ja asiallisempia, mikä tarkoittaa ilman muuta nykyistä suurempaa joustavuutta. Uuden puhemiehen on kuitenkin kannustettava neuvostoa ja komissiota parantamaan kysymystunnilla antamiensa vastaustensa sekä lausuntojensa laatua. Sen varmistaminen, etteivät vastaukset ole pelkkää diplomaattista sananhelinää, on myös tapa motivoida jäseniä olemaan paikalla täysistunnossa.
<P>
(DE) Jos hallinnon parantaminen tarkoittaa myös sitä, että vahvistetaan vähemmän lakeja, meidän on keksittävä tapa arvioida lakien vaikutuksia ja valvottava nykyistä paremmin Euroopan unionin lainsäädännön täytäntöönpanoa. Parlamentin puhemiehen on kuitenkin oltava kaikkien ryhmien tavoitettavissa sekä taattava, että parlamentin henkilöstö pysyy jatkossakin riippumattomana ja sivussa poliittisista suuntauksista.
<P>
(Suosionosoituksia)
<P>
Vallalla on tällä hetkellä sellainen suuntaus, että hallinto tunnustaa yhä enenevässä määrin poliittista väriä ja että virat jaetaan avoimesti Euroopan kansanpuolueen ja sosialistien kesken. Tällä väheksytään monia virkamiehiä ja heikennetään toimielintemme asemaa. Tähän tilanteeseen on saatava muutos.
<P>
(EN) Hyvät kollegat, pyydän teiltä tänään tukea, koska uskon koko poliittisen kentän jakavan saman huolen siitä, että parlamentti on vaarassa muuttua liian hiljaiseksi ja tottelevaiseksi. Me voimme ja meidän pitää muuttaa tämä suuntaus, ja mikä tahansa äänestyksen tulos tulee olemaan, lupaan tehdä innostuneesti työtä saadakseni eteenpäin muutoskoalition rakentamista koskevaa vaikeaa tehtävää.
<P>
(Voimakkaita ja jatkuvia suosionosoituksia Verts/ALE-ryhmältä)
<SPEAKER ID="014" NAME="Hans-Gert Poettering" AFFILIATION="PPE-DE">
(DE) Arvoisa puhemies, hyvät kollegat, olen tänään asettumassa ehdokkaaksi Euroopan parlamentin puhemiehen virkaan ja olen ehdolla voidakseni yhdessä teidän kanssa palvella Euroopan unionin kansalaisia, lakia sekä kansojemme välistä solidaarisuutta.
<P>
Ehdokkuuteni perustuu siihen, että olen ollut parlamentin jäsen vuonna 1979 pidetyistä ensimmäisistä suorista vaaleista alkaen, jolloin aloitin oman ryhmäni koordinaattorina aluekehitysvaliokunnassa, jossa tutustuin koko Euroopan unionin rakenteellisesti heikkojen alojen ongelmiin. Olin kymmenen vuotta turvallisuusasioista ja aseistariisunnasta vastaavan alivaliokunnan puheenjohtaja aikana, jolloin ryhtymistä tähän työhön pidettiin jossain määrin huvittavana asiana. Muistan erityisesti erinomaisen yhteistyön entisen puhemiehemme Klaus Hänschin kanssa.
<P>
Ryhmämme varapuheenjohtajana - tästä tehtävästä olen erityisen ylpeä - olin puolueemme ja poliittisen yhteisömme puolesta vastuussa Amsterdamin sopimuksesta, joka oli läpimurto tämän parlamentin lainsäädännöllisen roolin kannalta. Otin tämän jälkeen vastuulleni laajentumiseen liittyvät kysymykset. Ne, jotka olivat todistamassa tapahtumia, tietävät, että olen aivan alusta alkaen pyrkinyt varmistamaan, että kaikkia Keski- ja Itä-Euroopan maita, jotka tällä hetkellä ovat Euroopan unionin jäseniä, kohdellaan neuvotteluissa samalla tavalla. Olen iloinen siitä, että Keski- ja Itä-Euroopan maat ovat nyt osa Euroopan unionin arvojen yhteisöä.
<P>
(Suosionosoituksia)
<P>
Ryhmäni puheenjohtajana kritisoin täällä Euroopan parlamentissa Nizzan sopimusta. Vuoden 2000 joulukuussa sanoin: "Meidän on uudistettava parlamentin toimintaa. Tarvitsemme merkittävän yleissopimuksen Euroopan tulevaisuuden tarkastelemiseksi." Olen tyytyväinen siihen, että sain kannalleni ryhmäni tuen ja sen jälkeen lähes kaikkien parlamentin jäsenten tuen.
<P>
Tämän perustan päälle haluan rakentaa Euroopan unionia kanssanne ja saada aikaan monia asioita. Euroopan unionista pitää tulla kansalaisten Eurooppa. Kansa on saatava tämän suuren hankkeemme taakse - mantereemme on yhdistyttävä niin, että säilytämme kuitenkin samalla Euroopan unionin kansojen identiteetin - ja meidän kaikkien velvollisuutena on tehdä työmme vakuuttavalla tavalla. Yhteistyötä kansallisten parlamenttien kanssa on kehitettävä entisestään, ei pelkästään kansallisella tasolla, sillä Euroopan unioni on myös alueiden unioni, kaupunkien unioni sekä yhteisöjen unioni, ja myös näiden tasojen välillä on tehtävä vilpitöntä yhteistyötä. Keskinäisen kilpailun sijasta meidän pitäisi tehdä yhteistyötä saavuttaaksemme yhteisen tavoitteemme, joka on mantereemme yhdistyminen.
<P>
Haluaisin toimia päättäväisesti, jotta perustuslain voimaan saattaminen helpottuisi. Euroopan unionissa on 500 miljoonaa asukasta, ja Euroopan unionia on uudistettava. Meidän on pyrittävä rauhanomaisesti siihen, että nämä uudistukset toteutetaan, ja haluaisin lisätä, että Euroopan unionin tulevaisuus on valoisa ainoastaan siinä tapauksessa, että pidämme kiinni arvoistamme. Tästä syystä perustuslain II osassa vahvistetut arvot ovat tärkeitä, ja meidän on yhdessä noudatettava niitä.
<P>
Lopuksi haluan todeta, että yhdyn kantaanne ja haluan edesauttaa kulttuurien välistä vuoropuhelua ja erityisesti arabimaailman ja islamilaisen maailman kanssa käytävää vuoropuhelua. Viimeisten 5-6 vuoden aikana olen vieraillut 15 arabimaassa. Meidän on tehtävä niiden kanssa nykyistä enemmän yhteistyötä. Me haluamme kumppanuutta ja - mikäli suinkin mahdollista - ystävyyttä arabi- ja muslimimaailman kanssa omien vakaumustemme pohjalta. Meidän on edettävä kohti tulevaisuutta rauhanomaisesti muiden vakaumusta samalla kunnioittaen.
<P>
Tulen aina olemaan sitä, mitä olen ennekin ollut - ihmisoikeuksien puolustaja. Olemme aina suhtautuneet kriittisesti Tšetšeniassa tapahtuneisiin joukkomurhiin, ja Yhdysvaltojen ystävänä totean, että Guantánamossa ei toimita oman eurooppalaisen oikeusjärjestelmämme mukaisesti.
<P>
(Suosionosoituksia)
<P>
Haluan kiittää lämpimästi myös Euroopan kansanpuolueen (kristillisdemokraatit) ja Euroopan demokraattien ryhmää sekä sen puheenjohtajaa jäsen Daulia ja Euroopan parlamentin sosialidemokraattien ryhmää sekä sen puheenjohtajaa jäsen Schulzia heidän tuestaan, ja haluan kiittää tuesta, jota olen saanut liberaalidemokraateilta, joiden puheenjohtajana toimii jäsen Watson, Unioni kansakuntien Eurooppa puolesta -ryhmältä ja sen puheenjohtajalta jäsen Crowleylta sekä tuesta, jota olen saanut muilta jäseniltä.
<P>
Haluan kertoa, kuinka paljon kunnioitan näitä muita ryhmien puheenjohtajia, jotka hakevat tähän virkaan. Yhdessä teidän, tämän parlamentin jäsenten, kanssa haluan tehdä työtä mantereemme yhdistämiseksi sitä samaa omistautumista osoittaen, jota olen osoittanut vuodesta 1979 lähtien. Lupaan teille, että minusta tulee oikeudenmukainen ja puolueeton puhemies, ja pyydän teitä luottamaan minuun.
<P>
(Suosionosoituksia)
<SPEAKER ID="015" NAME="Francis Wurtz" AFFILIATION="GUE/NGL">
(FR) Arvoisa puhemies, hyvät kollegat, koko ryhmäni, myös ne kollegat, jotka pakottavan esteen takia eivät voi osallistua tämänpäiväiseen istuntoon, ovat ilmaisseet tukevansa ehdokkuuttani. Miksi? Olemme aina olleet pitäneet Euroopan parlamentin puhemiehen valintaa tärkeänä poliittisena tekona ja näin ollen tilaisuutena ei niinkään lieventää jäsenten välisiä poliittisia mielipide-eroja vaan päin vastoin tuoda ne selkeästi esiin, ainakin ensimmäisellä kierroksella, mikäli kierroksia on useampia. Tämä näyttäisi pätevän erityisen selvästi nyt, kun parlamentin toimikauden jälkimmäistä puoliskoa leimaa keskustelu Euroopan tulevaisuudesta. Puhemies Poettering puolustaa tältä osin järkähtämättä ja yksiselitteisesti tiettyä visiota Euroopasta, jota valtaosa PPE-ryhmän edustajista, konservatiiveista, liberaaleista, UEN-ryhmän jäsenistä ja muista jäsenistä voi vaivatta kannattaa.
<P>
Kaikki voivat varmaan myöntää, että omalta osaltani puolustan tässä samassa parlamentissa samalla järkähtämättömyydellä ja yhtä yksiselitteisesti toisenlaista visiota Euroopasta, sanottakoon vaihtoehtoista visiota sille, mitä me kutsumme liberaaliksi Euroopaksi.
<P>
Jos minun pitäisi määritellä visioni pääkohdittain, siinä olisi viisi ulottuvuutta. Ensinnäkin haluan tuoda esiin sosiaalisen ulottuvuuden. Meidän on lopetettava sosiaalimallien kilpailuttaminen, joka johtaa järjestelmällisesti usean eri sukupolven aikana saavutettujen sosiaalisten saavutusten murenemiseen. Lisäksi on otettava huomioon ekologinen ulottuvuus. Meidän on vastustettava yhä voimistuvaa kiusausta heikentää sosiaalisia vaatimuksiamme avoimessa taloudessa vaadittavan kilpailukyvyn nimissä. On myös otettava huomioon vastavuoroista tukea koskeva ulottuvuus. Meidän on kiellettävä kaikenlainen syrjintä, otettava käyttöön kaikki käytössämme olevat välineet eriarvoisuuden torjumiseksi kehitysasioissa sekä unohdettava ajatus Euroopan linnakkeen rakentamisesta. Ennen kaikkea on otettava huomioon demokraattinen ulottuvuus. Meidän on kannustettava kriittisyyteen, meidän on uskallettava antaa kansan puhua ja suostuttava kyseenalaistamaan se, mikä pitää kyseenalaistaa. Lisäksi on otettava huomioon globaali ulottuvuus. Meidän on käytettävä vaikutusvaltaamme muuttaaksemme kansainvälisiä suhteita. Meidän on yhdistettävä voimamme vastustaaksemme Irakin sotaa sekä taisteltava oikeudenmukaisen rauhan puolesta Palestiinassa sekä pyrittävä todelliseen kumppanuuteen Afrikan kanssa. Yhdysvaltojen-suhteiden osalta meidän on jatkossakin noudatettava periaatetta, jonka mukaan olemme pikemminkin liittolaisia kuin asetovereita.
<P>
Ehdokkuuteni tarkoituksena on yksinkertaisesti tarjota niille jäsenille mahdollisuus ilmaista mielipiteensä, jotka jakavat tämän muutoshalun ja ovat samaa mieltä siitä, että meidän on syytä pohtia kriittisesti nykyistä sosiaalimallia. Demokratiassa on kyse enemmistön päätöksen hyväksymisestä, eikä siitä ole pienintäkään epäilystäkään, etteikö jäsen Poettering olisi Euroopan parlamentin seuraava puhemies, meidän kaikkien puhemies. Demokratiassa on kyse myös yksittäisten ihmisten kunnioittamisesta. Haluan jälleen todeta täällä parlamentissa, että voin ainoastaan kehua sitä lojaalisuutta ja yhteistyökykyä, jota jäsen Poettering on osoittanut puhemieskonferenssissa, jossa istuimme yhdessä seitsemän ja puolen vuoden ajan.
<P>
Demokratia on kuitenkin ennen kaikkea keskustelua erilaisista ajatuksista, ja jonkin ajan kuluttua tämä asia havainnollistuu selkeällä ja yksiselitteisellä tavalla äänestyksessä, jossa poliittiset vakaumuksemme paljastuvat. Jaamme kaikki poliittisen vastuun. Tästä syystä en pitänyt tarpeellisena järjestää minkäänlaista vaalikampanjaa. Meidän on kunkin hyväksyttävä vastuumme avoimin mielin.
<SPEAKER ID="016" NAME="Puhemies">
Kiitän neljää puhujaa heidän puheistaan ja siitä, etteivät he ylittäneet puheaikaa.
