<CHAPTER ID="013">
Käsittelyjärjestys
<SPEAKER ID="026" NAME="Puhemies">
(PL) Siirrymme nyt käsittelyjärjestykseen. Käsittelyjärjestyksen lopullinen versio, jonka puheenjohtajakokous hyväksyi 12. toukokuuta 2010 työjärjestyksen 140 artiklan mukaisesti, on jaettu.
<P>
Maanantai - ei muutoksia.
<P>
Tiistai - ei muutoksia.
<P>
Keskiviikko:
<P>
Olen saanut perussopimus-, työjärjestys- ja toimielinasioiden valiokunnan puheenjohtajalta Casinilta kirjeen, jossa hän pyytää Euroopan parlamenttia kuulemaan Euroopan talous- ja sosiaalikomiteaa ja alueiden komiteaa ehdotuksesta asetukseksi kansalaisaloitteesta Euroopan unionin toiminnasta tehdyn sopimuksen 304 ja 307 artiklan nojalla. Odotan, että kyseisiä ehdotuksia koskeva äänestys toimitetaan keskiviikkona klo 12.00.
<P>
(Parlamentti hyväksyi pyynnön.)
<P>
Siirrymme nyt käsittelyjärjestyksen lopulliseen vahvistamiseen. Maanantain ja tiistain osalta ei ole esitetty tai vastaanotettu pyyntöjä tarkistuksista käsittelyjärjestykseen. On kuitenkin yksi ehdotus, joka koskee keskiviikkoa. Euroopan kansanpuolueen ryhmä (kristillisdemokraatit) on pyytänyt äänestystä jäsenen Czarneckin mietinnöstä, joka koskee vastuuvapauden myöntämisestä Euroopan unionin yleisen talousarvion toteuttamisesta varainhoitovuonna 2008, pääluokka II - neuvosto. Ingeborg Gräßle esittää pyynnön PPE-ryhmän puolesta.
<SPEAKER ID="027" NAME="Ingeborg Gräßle">
PPE-ryhmän puolesta. - (DE) Arvoisa puhemies, tänä aamuna neuvosto vastasi jäljellä oleviin kysymyksiin puheenjohtajavaltio Espanjan kautta. Siten yksi mietinnöstä äänestämistä koskeva ehto on täytetty. Sen lisäksi neuvosto on puheenjohtajavaltio Espanjan kautta esittänyt mahdollisuutta asianmukaista vastuuvapausmenettelyä koskevaan yhteiseen keskusteluun ja käsittelyyn, millä täytetään toinen pääehto.
<P>
Niin tehdessään neuvosto on alistunut Euroopan parlamentin valvontaan - ja se on virstanpylväs, joka meidän on syytä tunnustaa. Siksi suosittelen kaikille ryhmille, että ne äänestävät sen puolesta, että vastuuvapautta koskeva päätös sisällytetään esityslistalle. Itse päätöslauselma kuitenkin käsitellään kesäkuun istuntojaksolla.
<SPEAKER ID="028" NAME="Hannes Swoboda" LANGUAGE="DE">
Arvoisa puhemies, puhun lyhyesti. Me voimme tukea ehdotusta mainituista syistä. Virallinen kirje on matkalla Euroopan parlamenttiin. Minäkin näen hyvänä merkkinä sen, että neuvosto on - tai ainakin toivon niin - valmis osoittamaan avoimuutta ja halua yhteisymmärrykseen, jota se on osoittanut täällä, myös ulkosuhdehallinnon alalla. Siinä määrin olen samaa mieltä Ingeborg Gräßlen kanssa.
<SPEAKER ID="029" NAME="Bart Staes" LANGUAGE="NL">
Hyvät parlamentin jäsenet, minun on sanottava, että olen yllättynyt siitä, että kaksi suurinta ryhmää lupaavat nyt äänestää mietinnöstä. Talousarvion valvontavaliokunnassa pidettiin koordinaattorien kokous, jonka puheenjohtajana toimin itse. Tänä aamuna neuvostolta saatiin todellakin asiakirjat, ja tutkin ne itse. Niiden mukana tuli liite, joka oli samanlainen kuin asiakirja, jonka saimme 10. maaliskuuta.
<P>
Siinä tapauksessa mikään ei ole muuttunut, ja siten suosittelen, että äänestämme sitä vastaan, että jäsenen Czarneckin mietintö sijoitetaan tälle istuntojaksolle. Minun mielestäni - ja haluan pysyä asiassa tiukkana - neuvosto huijaa meitä.
<P>
(Parlamentti hyväksyi pyynnön.)
<SPEAKER ID="030" NAME="Puhemies">
(PL) Äänestys jäsenen Czarneckin mietinnöstä toimitetaan keskiviikkona. Tarkistusten jättämisen määräaika on tiistaina 18. toukokuuta klo 12.00.
<P>
Euroopan kansanpuolueen ryhmä (kristillisdemokraatit) on pyytänyt lykkäämään seuraavalle istuntojaksolle keskustelua jäsenen Bauerin mietinnöstä, joka koskee maantieliikenteen liikkuvissa tehtävissä toimivien henkilöiden työaikaa. Pyynnön esittää esittelijä Edit Bauer.
<SPEAKER ID="031" NAME="Edit Bauer">
esittelijä. - (HU) Arvoisa puhemies, 22. maaliskuuta sain työllisyyden ja sosiaaliasioiden valiokunnalta vastauksen pyyntööni, että tämä mietintö käsitellään toukokuun täysistunnossa. Valiokunta totesi vastauksessaan, että koska huhtikuun 28. päivästä, jolloin valiokunta äänesti mietinnöstä, oli kulunut alle kuukausi, joka on normaali harkinta-aika, tähän täysistuntoon, mietintöä ei voitaisi siksi käsitellä toukokuun täysistunnossa. Ministerineuvosto päätti kuitenkin kysymättä - oletettavasti sosialistien poliittisen ryhmän suosituksesta -, että mietintö pitäisi kaikesta huolimatta käsitellä tässä täysistunnossa riippumatta siitä, oliko aikaa kulunut kuukausi vai ei. Sen takia poliittisilla ryhmillä ei ole yksinkertaisesti ollut aikaa muotoilla kantaansa mietintöön tai keskustella siitä. Siksi pyydän, että lykkäämme asian kesäkuun täysistuntoon.
<SPEAKER ID="032" NAME="Hannes Swoboda">
S&D-ryhmän puolesta. - (DE) Arvoisa puhemies, minusta on outoa, että Edit Bauer - jota muuten arvostan kovasti - ei muistanut mainita, että mietintö on hylätty. Minusta on aivan yhtä outoa, että Edit Bauer unohti mainita, että hän on ollut yhteydessä neuvostoon mietinnöstä, joka on hylätty. Se ei ole tavanomainen parlamentaarinen menettely. Siksi on aivan oikein laittaa asia esityslistalle.
<P>
(Suosionosoituksia.)
<SPEAKER ID="033" NAME="Corien Wortmann-Kool">
PPE-ryhmän puolesta. - (NL) On totta, että työllisyyden ja sosiaaliasioiden valiokunta hylkäsi tämä komission lainsäädäntöehdotuksen.
<P>
Tällä parlamentilla on kuitenkin ollut hyvänä tapana pitää kuukauden harkinta-aika sen varmistamiseksi, että olemme kaikki hyvin valmistautuneita täysistuntoon. Vastoin esittelijän toiveita tässä tapauksessa on rikottu parlamentin tapaoikeutta. Ehdotus on erittäin monimutkainen, ja myös ryhmät tarvitsevat aikaa valmistautumiseen, mikä ei onnistu kahdessa päivässä.
<P>
Siksi pyydän teitä tukemaan esittelijän ehdotusta, että kyseistä ehdotusta koskeva äänestys lykätään kesäkuun täysistuntoon.
<P>
(Parlamentti hyväksyi pyynnön.)
<SPEAKER ID="034" NAME="Puhemies">
(PL) Edit Bauerin mietintöä koskeva keskustelu lykätään seuraavalle istuntojaksolle.
<P>
Torstai:
<P>
Torstain osalta on annettu seuraava ehdotus: Euroopan kansanpuolueen ryhmä (kristillisdemokraatit) on pyytänyt korvaamaan keskustelun, joka koskee toimittaja Ernest Vardanyanin pidätystä Transnistriassa ja joka on määrä pitää torstai-iltapäivänä, keskustelulla Thaimaan tilanteesta. Siis Thaimaan tilannetta koskeva keskustelu toimittaja Ernest Vardanyanin Transnistriassa tapahtunutta pidätystä koskevan keskustelun sijasta. Cristian Dan Preda perustelee pyyntöä tarkemmin.
<SPEAKER ID="035" NAME="Cristian Dan Preda" AFFILIATION="PPE">
(RO) Pyysimme, että Transnistriassa epäselvien syytteiden perusteella tapahtunutta laitonta toimittajan pidätystä koskeva keskustelu korvataan keskustelulla Thaimaan tilanteesta nyt, kun Thaimaan tilanne on pahentunut dramaattisesti viime päivinä. Kehotamme kaikkien poliittisten ryhmien jäseniä varmistamaan sen, että kiinnitämme huomiomme Thaimaan tilanteeseen.
<SPEAKER ID="036" NAME="Puhemies">
(PL) Kuulimme pyynnön perusteet. Kuka haluaa puhua pyynnön puolesta?
<SPEAKER ID="037" NAME="Ioannis Kasoulides">
PPE-ryhmän puolesta. - (EN) Arvoisa puhemies, tilanne Thaimaassa pahenee tunti tunnilta; on kyse ihmishengistä. Aihe vaikuttaa paljon tärkeämmältä kiireelliselle keskustelulle, jonka tämä parlamentti järjestää torstaina. Myös Ernest Vardanyanin tapauksessa on tapahtunut jotain kehitystä niin kutsutussa Transnistrian valtiossa, ja keskustelun alullepanijat haluaisivat tutkia asiaa. Siksi ehdotan, että keskustelu korvataan Thaimaata koskevalla keskustelulla.
<SPEAKER ID="038" NAME="Francesco Enrico Speroni" AFFILIATION="EFD">
(IT) Arvoisa puhemies, hyvät parlamentin jäsenet, minusta tuntuu siltä, että riippumatta siitä mistä me täällä keskustelemme ja mitä me päätämme, mikään ei muutu Thaimaassa tai Transnistriassa, joten on turha muuttaa järjestystä.
<SPEAKER ID="039" NAME="Puhemies">
(PL) Keskustelu Ernest Vardanyanin pidätyksestä Transnistriassa korvataan keskustelulla Thaimaan tilanteesta. Nämä ovat kiireellisiä asioita, joista keskustellaan torstai-iltapäivänä.
<P>
Täysistuntomme käsittelyjärjestys on vahvistettu.
<P>
(Parlamentti hyväksyi pyynnön.)
<P>
(Käsittelyjärjestys vahvistettiin.)
