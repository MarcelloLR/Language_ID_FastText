<CHAPTER ID="012-02">
2. Kuolemanrangaistus Nigeriassa
<SPEAKER ID="254" NAME="Puhemies">
(FR) Esityslistalla on seuraavana keskustelu kuudesta kuolemanrangaistusta Nigeriassa käsittelevästä päätöslauselmaesityksestä.
<SPEAKER ID="255" NAME="Marios Matsakis">
laatija. - (EN) Arvoisa puhemies, Nigerian oikeusjärjestelmä on täynnä puutteita, laiminlyöntejä ja lahjontaa. Tämän kauhean tilanteen lisäksi vanhakantaisilla islamilaisilla šaria-tuomioistuimilla on oikeudenkäyttövalta rikostuomioistuimissa kolmasosassa Nigerian osavaltioista. Tällaiset kieroutuneiden fanaatikkojen johtamat uskonnolliset tuomioistuimet jatkavat edelleen väestön terrorisointia langettamalla kuolemantuomioita ja ruoskimis- ja amputaatiotuomioita.
<P>
Euroopassa tietenkin tuomitaan tällaisten ajastaan jälkeen jääneiden uskonnollisten tuomioistuinten toiminta, mutta entäpä islamilaisessa maailmassa? Miksi islamilaiset poliittiset johtajat ja islamilaiset valtiot, joista jotkut ovat maailmanlaajuisesti ja alueellisesti erittäin mahtavia ja vaikutusvaltaisia ja joista osa on kauppakumppaneitamme, eivät ota vastuuta ja vastusta ponnekkaasti šaria-oikeutta, islamilaisia tuomioistuimia ja muita vastaavia epäkohtia? Miksi joidenkin edistyneempien islamilaisten maiden uskonnolliset johtajat eivät itse tuomitse tällaista islaminuskon harjoittamista? Mielestäni heidän vaikenemisensa tai laimea suhtautumisensa merkitsee tällaisen toiminnan hiljaista hyväksymistä, ja heidän asenteensa on minusta aivan yhtä tuomittava kuin varsinaisilla šaria-oikeutta soveltavilla lainkäyttöelimillä.
<P>
Meidän on ilmaistava vastenmielisyytemme tätä islamilaisen fundamentalismin puolta kohtaan niille islamilaisen maailman edustajille, joiden pitäisi toimia aktiivisesti tilanteen parantamiseksi, mutta jotka eivät valitettavasti sitä tee.
<SPEAKER ID="256" NAME="Paulo Casaca">
laatija. - (PT) Arvoisa puhemies, vaikka Nigerian tilannetta ei selvästikään voi verrata Somalian tapahtumiin, minusta vaikuttaa siltä, että se uhkaa vakavasti kehittyä samanlaiseksi kuin siellä. Kuten on todettu, šaria-oikeutta sovelletaan käytännöllisesti katsoen kolmasosassa Nigeriaa, ja ihmisoikeustilanne on selvästi huonontunut.
<P>
Todettakoon tässä vaiheessa, että ennen kuin keskustellaan uskonnollisista johtajista tai tuomitaan heitä - varsinkaan islamilaisia uskonnollisia johtajia - on pidettävä mielessä, että pohjimmiltaan tehtävämme on ylläpitää vuoropuhelua niiden muslimijohtajien kanssa, jotka eivät kannata tätä fanaattista näkemystä, ja rohkaista heitä.
<P>
Voin vakuuttaa, että tällaisia johtajia on paljon, ja tunnen henkilökohtaisesti monia. Ongelma on siinä, että EU:n toimielimet eivät kommunikoi niiden maiden ja sen islamin kanssa, joilla on samat arvot ja näkemykset kuin meillä, vaan tekevät sen sijaan päinvastoin. EU:n toimielimet vaikuttavat olevan kiinnostuneita lepyttämään kaikkein fanaattisimpia ja pahimpia lainrikkojia, jotka polkevat kaikkien muslimien ihmisoikeuksia, sillä - ja tämä meidän on ymmärrettävä - muslimit ovat tilanteen pääasialliset uhrit. He ovat tärkeimmät liittolaisemme. He ovat niitä ihmisiä, joiden kanssa meidän on tehtävä yhteistyötä. Juuri näiden ihmisten kanssa me sosialidemokraattisen ryhmän jäsenet pystymme varmasti ratkaisemaan nämä haasteet.
<SPEAKER ID="257" NAME="Ryszard Czarnecki">
laatija. - (PL) Arvoisa puhemies, tämä keskustelu on tietenkin jossain mielessä keskustelu kuolemanrangaistuksesta sinänsä, mutta en halua sen kulkevan siihen suuntaan, sillä tosiasiassa meidän pitäisi keskustella nimenomaan käsillä olevasta tilanteesta.
<P>
Olemme tietenkin selvillä raporteista, joiden mukaan kuolemantuomioiden määrän vähentäminen viime aikoina ei ole vähentänyt rikollisuutta Nigeriassa. Tämä saa kuolemanrangaistuksen kannattajat jatkamaan vaatimuksia sen puolesta. Tosiasia kuitenkin on, että viime vuonna vain seitsemän Afrikan unionin 53 jäsenmaasta pani kuolemanrangaistuksia täytäntöön, kun taas 13 maassa kuolemanrangaistus on kumottu väliaikaisesti ja 22 maassa se ei yksinkertaisesti ole käytössä.
<P>
Mielestäni Nigerian pitäisi edetä tähän suuntaan kenties Euroopan unionin painostuksesta. Voisimme kiinnittää huomiota lasten ja nuorten kuolemanrangaistusten täytäntöönpanoon. Tällaisia ihmisiä on hyvin paljon, Nigeriassa vähintään 40. Tilanne on erityisen järkyttävä, kun näin nuoret ihmiset joutuvat odottamaan teloitusta.
<P>
Kysymys on tietenkin paljon laajempi. Nigeriassa on erittäin helppoa tuomita ihminen kuolemaan varsinkin siksi, että neljäsosassa Nigerian alueista sovelletaan šaria-oikeutta, islamilaista muslimien oikeutta, joka tosiasiassa sallii käsien ja jalkojen amputoinnin ja myös ruoskinnan. Tätä tilannetta ei voida hyväksyä. Meidän on otettava siihen kantaa.
<SPEAKER ID="258" NAME="Michael Gahler">
laatija. - (DE) Arvoisa puhemies, Nigeria on poliittisessa ja taloudellisessa mielessä yksi suurimmista ja merkittävimmistä Afrikan maista. Tästä syystä se on myös tärkeimpiä kumppaneitamme. Valitettavasti oikeusvaltion periaatteisiin liittyvä tilanne siellä jättää paljon toivomisen varaa, erityisesti oikeusjärjestelmän osalta. Tässä keskustelussa olemme kiinnittäneet huomiota kuolemanrangaistukseen. Nigeriassa suuri määrä ihmisiä odottaa kuolemanrangaistuksen täytäntöönpanoa. Neljännes heistä on odottanut valituksensa ratkaisemista viisi vuotta ja 6 prosenttia on odottanut 20 vuotta. Tilanne on kestämätön, ja siksi vaadimme Euroopan komissiota auttamaan Nigerian viranomaisia parantamaan oikeusjärjestystä ja antamaan suosituksia, joista saattaa olla apua. Puhemies on myös perustanut komiteoita antamaan Nigeriaa koskevia suosituksia, jotka osoittavat oikean etenemissuunnan. Olen kuitenkin sitä mieltä, että tässä asiassa on käytettävä enemmän poliittista painostusta.
<SPEAKER ID="259" NAME="Ewa Tomaszewska">
UEN-ryhmän puolesta. - (PL) Arvoisa puhemies, Nigeriassa voi todellakin saada kuolemantuomion köyhyyden takia. Kehotan Nigerian viranomaisia lykkäämään teloitusten täytäntöönpanoa ja lieventämään kuolemantuomioita.
<P>
Sadat kuolemaantuomituista ovat sellaisia ihmisiä, joilla ei ole varaa oikeudenmukaiseen oikeudenkäyntiin. Kiduttamalla saadun todistajanlausunnon perusteella tuomitut ihmiset, joilla ei ole varaa palkata pätevää puolustusasianajajaa eikä mahdollisuutta löytää 5-15 vuotta sitten kadonneita asiakirjoja, odottavat teloitustaan epäinhimillisissä oloissa. Heidän sellinsä ikkunat ovat usein teloituspaikalle päin. Tuomituista noin 40 on nuoria. Rikokset, joihin heidän väitetään syyllistyneen, on tehty 13-17 vuoden iässä. Valitusten käsittely kestää keskimäärin viisi vuotta, mutta toisinaan jopa 20 vuotta. Tuomituista 41 prosenttia ei ole tehnyt valitusta. Heidän tapaustaan koskevat asiakirjat ovat kadonneet tai he eivät osaa itse täyttää hakemusta eikä heillä ole varaa asianajajaan. Nigerian laki ei salli kidutusta. Se ei tunnusta tällä tavoin saatujen todistajanlausuntojen pätevyyttä. Tästä huolimatta poliisi käyttää kidutusta. Oikeudenkäynnit ovat pitkällisiä. Kidutuksen uhrin todistajanlausunto on usein oikeustapauksen ainoa näyttö. Köyhien on käytännöllisesti katsoen mahdotonta saada oikeudenmukaista oikeuskäsittelyä.
<SPEAKER ID="260" NAME="Erik Meijer">
GUE/NGL-ryhmän puolesta. - (NL) Arvoisa puhemies, kuolemanrangaistus on sinänsä kauhea asia. Sen sijaan että yritettäisiin auttaa niitä, jotka ovat vahingoittaneet kanssaihmisiään tai koko yhteiskuntaa, parantamaan tulevaisuudessa tapansa, heille kostetaan tuomitsemalla heidät kuolemaan. Tämä on korjaamaton päätös, joka toisinaan perustuu jopa väärään tuomioon. Tuomion hirvittävyyttä lisää entisestään se, jos rangaistavat rikokset eivät ole poikkeuksellisen vakavia. Nigeriassa kyse on enemmänkin kehnosta oikeusjärjestelmästä yhdistettynä kaoottiseen hallintoon.
<P>
Lisäksi kyse on yhä suuremmassa määrin siitä, että pohjoisissa osavaltioissa pidetään itsepintaisesti kiinni alkukantaisista, fundamentalistisista mielipiteistä, joiden mukaan Jumala on valtuuttanut ihmisen tappamaan syntiset kanssaihmiset. Päinvastoin kuin Somalia, jonka kehityksestä keskusteltiin esityslistan edellisessä kohdassa, Nigeria on toimiva valtio. Se on valtio, joskin se muodostuu lukuisista toisistaan riippumattomista osavaltioista ja sitä koordinoi keskushallinto, joka on usein vallankaappausten kautta joutunut sotilaallisten ryhmien käsiin. Asiat vaikuttavat tällä hetkellä sujuvan Nigeriassa paremmin ilman diktatuuria ja ilman aiemmin sattuneita väkivaltaisia selkkauksia. Muutamat alueet pohjoisessa, kuten Iran, osa Somaliaa ja Luoteis-Pakistan, muodostavat alueen, jossa huolenaiheena on paluu takaisin keskiajalle. Kyse on myös eräänlaisesta luokkaoikeudesta. Tuomitut ovat pääasiassa köyhiä ihmisiä vailla minkäänlaista oikeusapua. Meidän on tehtävä kaikkemme pelastaaksemme kyseiset ihmiset sekasorrolta, mielivallalta ja kiihkoilulta.
<SPEAKER ID="261" NAME="Laima Liucija Andrikien" AFFILIATION="PPE-DE">
(LT) Tänään Euroopan parlamentin tärkein viesti Nigerian liittovaltiolle ja sen osavaltioiden hallituksille on teloituksien välitön lopettaminen, kuolemanrangaistusten täytäntöönpanon lykkääminen ja kuolemanrangaistuksen täydellinen poistaminen.
<P>
Yhtä kaikki, 192:sta Yhdistyneiden kansakuntien jäsenvaltiosta 137 on poistanut kuolemanrangaistuksen. Jopa Afrikan unionin 53 jäsenvaltion joukossa Nigeria kuuluu niihin harvoihin, joissa kuolemanrangaistuksia pannaan edelleen täytäntöön.
<P>
Sekä kansallinen tutkintaryhmä että presidentin komitea, jotka toimivat Nigeriassa, suosittelivat kuolemanrangaistuksesta luopumista, sillä se ei vähennä rikollisuutta.
<P>
Kehotan painokkaasti neuvostoa, komissiota ja jäsenvaltioita hyödyntämään kaikkia tarjolla olevia tilaisuuksia ja yhteyksiä Nigerian valtion viranomaiselimiin pyrkiessämme lopettamaan ihmisten - ennen kaikkea alaikäisten - tappamisen Nigerian lainsäädännön nimissä.
<SPEAKER ID="262" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, kuolemanrangaistus on aina herättänyt ajatuksia ja monia kysymyksiä. Ensinnäkin, onko ihmisellä oikeus päättää toisen ihmisen elämästä? Toiseksi, voidaanko tämä päätös tehdä, jos tunnustus on saatu kiduttamalla? Pitäisikö nuoret alaikäiset rikolliset teloittaa, vai pitäisikö heitä kouluttaa? Tällaisia kysymyksiä voidaan esittää paljon lisää, mutta vastaus on aina sama: kenellekään ei ole annettu tätä oikeutta. Ihmiset ovat antaneet sen itselleen. Mutta koska asia on näin, ihmiset voivat kumota sen, luopua siitä ja lakata tekemästä tällaisia tekoja. Osoitan nämä sanat Nigerian viranomaisille, mutta myös kaikille niille, jotka katsovat voivansa päättää toisen ihmisen elämästä ja kuolemasta.
<SPEAKER ID="263" NAME="Siim Kallas">
komission varapuheenjohtaja. - (EN) Arvoisa puhemies, itsenäistymisensä jälkeen Nigerialla on ollut vain kolme siviilihallintokautta, ja se on kestänyt 29 vuotta sotilashallintoa.
<P>
Yhdeksän vuotta sitten Nigeria otti askelen kohti demokratiaa ja palasi siviilihallintoon, vaikka kaikkia sen jälkeen toimitettuja vaaleja on arvosteltu yleisesti väärinkäytöksistä, vilpistä ja väkivaltaisuudesta. Huhtikuussa 2007 pidetyt vaalit olisivat voineet näyttää hyvää esimerkkiä muille maille, mutta tilaisuus hukattiin, ja uutta virkaan astuvaa hallitusta ympäröivät legitiimiyttä koskevat epäilykset. Tätä taustaa vasten ja ottaen huomioon Nigerian vakauden merkityksen Afrikalle on löydettävä sopiva strategia, jotta maan hallitus voidaan sitouttaa ihmisoikeuksia koskevaan rakentavaan vuoropuheluun.
<P>
Komissio yhtyy täysin huolenaiheisiin, joita parlamentin jäsenet ovat tuoneet esiin kuolemanrangaistukseen liittyvästä kysymyksestä, ja on samaa mieltä siitä, että kuolemanrangaistuksen täydellistä poistamista odotettaessa on välttämätöntä julistaa kaikkien teloitusten täytäntöönpanoa koskeva välitön lykkäys.
<P>
Samalla olisi myönnettävä, että Nigerian ihmisoikeustilanne on yleisesti parantunut siviilihallinnon palauttamisen jälkeen. Joitakin toimia onkin toteutettu, jotta maassa käynnistettäisiin keskustelu kuolemanrangaistuksen tarkoituksenmukaisuudesta vastenmielisten rikosten ehkäisemisessä. Useita kuolemaantuomittuja vankeja on armahdettu tänä vuonna, ja Nigeria on sitoutunut käymään EU:n kanssa tiiviimpää korkean tason poliittista vuoropuhelua muun muassa ihmisoikeuskysymyksistä.
<P>
Komissio on antanut merkittävän panoksen käynnistääkseen tämän prosessin, jonka avulla voitaisiin laatia EU:n Nigeriaa koskeva poliittinen yleisstrategia ja jonka avulla on jo saatu aikaan merkittävä ministeritroikka ja laaja yhteinen tiedonanto.
<P>
Vuoropuhelun yhteydessä on mahdollista keskustella rakentavasti ihmisoikeuskysymyksistä ja toteuttaa erilaisia yhteistyötoimia keskeisillä aloilla, joihin kuuluvat esimerkiksi rauha ja turvallisuus sekä hallinnointi ja ihmisoikeudet. Esimerkkejä harkinnassa olevista yhteistyöaloitteista ovat muun muassa Nigerian poliisin parempien tutkintavalmiuksien tukeminen, oikeussuojan saatavuus ja vankilauudistuksen tukeminen, korruption vastaisten toimien tukeminen, demokratiakehityksen tukeminen sekä ihmiskauppaa, huumausaineita, ihmisoikeuksia ja lääkeväärennöksiä käsittelevien liittovaltion toimielinten tukeminen.
<P>
Jotta nämä toimet olisivat tehokkaita, niistä on tiedotettava kansalaisyhteiskunnalle ja tavallisille kansalaisille. Komissio aikoo kehittää strategian, joka perustuu paikallisille tiedotusvälineille ja kulttuurialoitteille tarkoitettuun yhdistelmätukeen epävarmalla pohjalla olevien yhteistyöaloitteiden tukemiseksi sekä muun muassa ihmisoikeuksien ja perusvapauksien kunnioittamista, demokratian perusarvoja, hyvää hallintotapaa ja ympäristönsuojelua koskevan tiedotusaineiston levittämiseksi yleisölle.
<SPEAKER ID="264" NAME="Puhemies">
(FR) Keskustelu on päättynyt.
<P>
Äänestys toimitetaan keskustelujen päätteeksi.
<P>
Kirjalliset lausumat (työjärjestyksen 142 artikla)
<SPEAKER ID="995" NAME="Sebastian Valentin Bodu  " LANGUAGE="RO">
Meidän on edelleen kiinnitettävä huomiota ihmisoikeuskysymykseen maailmanlaajuisista talouskriiseistä huolimatta. Köyhyys sekä poliittisten ja taloudellisten mahdollisuuksien puute johtavat aina ihmisten elinolojen huononemiseen. Ihmisoikeuksien kunnioittaminen ei ole kiireellisistä ongelmista kovin tärkeällä sijalla, ja meidän on helppo jättää omien taloudellisten vaikeuksiemme sokaisemina huomiotta se, että jossain päin maailmaa ihmisiä rangaistaan edelleen kuolemalla. Viittaan tässä tapauksessa 140 miljoonan asukkaan Nigeriaan, jossa 725 miestä ja 11 naista on Amnesty Internationalin mukaan tämän vuoden helmikuusta alkaen odottanut teloitusta syyllistyttyään esimerkiksi aseelliseen ryöstöön, tappoon tai maanpetokseen. Lisäksi huolestuttavissa raporteissa korostetaan, että monet näistä ihmisistä eivät ole saaneet kunnollista oikeuskäsittelyä, kun todisteiden saamiseksi on käytetty jopa kidutusta. Nämä ihmiset hirtetään teoista, joita he eivät ehkä ole tehneet, sillä Nigeriassa köyhillä ei ole minkäänlaista oikeusturvaa, vaikka kyseessä on Kansainväliseen rikostuomioistuimeen kuuluva valtio. Kansainvälisellä yhteisöllä on velvollisuus toteuttaa kaikki tarvittavat toimet, jotta Nigerian hallitus julistaa välittömästi kaikkien teloitusten täytäntöönpanoa koskevan lykkäyksen ja muuntaa kaikki kuolemanrangaistukset vankeusrangaistuksiksi.
