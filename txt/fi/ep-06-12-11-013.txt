<CHAPTER ID="013">
Minuutin puheenvuorot poliittisesti tärkeistä asioista
<SPEAKER ID="031" NAME="Puhemies">
Esityslistalla on seuraavana minuutin puheenvuorot poliittisesti tärkeistä asioista.
<P>
Puhujalistalla on monia jäseniä, mutta he eivät kaikki saa puheenvuoroa. Minun on oltava tarkka puheajan kanssa ja muistutan teitä siitä, että ne jäsenet, jotka ovat puhuneet joko kahdessa edellisessä istunnossa tai toisessa niistä, eivät ole etuoikeutetussa asemassa. Ne jäsenet, jotka eivät ole puhuneet 13. marraskuuta pidetyssä istunnossa eivätkä 29. marraskuuta pidetyssä istunnossa, ovat etuoikeutetussa asemassa.
<SPEAKER ID="032" NAME="Zita Pleštinská" AFFILIATION="PPE-DE">
(SK) Heti kun komissio oli ilmoittanut viime lokakuussa, että vapaata liikkuvuutta koskevan periaatteen soveltamista uusien jäsenvaltioiden kansalaisiin on lykätty vuoteen 2009, esitimme Euroopan parlamentissa vastalauseen. Käynnistimme myös useita aloitteita, esitimme kysymyksiä sekä neuvostolle että komissiolle ja myöhemmin esitimme vielä julistuksen N:o 72, jota ei ole vielä käsitelty. Tällä julistuksella on tarkoitus varmistaa, että alkuperäistä Schengenin alueeseen liittymistä koskevaa määräaikaa noudatetaan.
<P>
Tästä syystä pidän EU:n sisäministereiden viime viikolla Pyhän Nikolauksen päivänä tekemää päätöstä, jolla annetaan yhdeksän uuden jäsenvaltion kansalaisille mahdollisuus matkustaa vapaasti Euroopan unionissa 1. tammikuuta 2008 alkaen, suurena edistysaskeleena Euroopan unionille, ja pidän päätöstä Euroopan parlamentin jäsenten toiminnan ansiona.
<P>
Hyvät kollegat, haluaisin kiittää teitä tuestanne. Olen vakuuttunut siitä, että kaikki maat, myös Slovakia, voivat hyväksyä pian tiukat turvallisuusvaatimukset, jotka liittyvät nykyisen järjestelmän väliaikaiseen soveltamiseen tehostettuna, kuten Portugali ehdottaa.
<SPEAKER ID="033" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, Turkki teki viime viikolla diplomaattisen eleen suostumalla sataman ja lentokentän avaamisen Kyproksen tasavallan kanssa käytävää kauppaa varten.
<P>
Turkin ajoitus oli hieman erikoinen, sillä se ehdotti elettä pysyvien edustajien komitean kokouksen aikana. Turkin ehdotus on kuitenkin pelkästään kömpelö ja provokatiivinen yritys, jota ei voida hyväksyä ja jonka ainoa tavoite on ohittaa velvoitteet, joita Turkin hallituksella on Euroopan unionia ja sen jäsenvaltioita kohtaan. Turkin hallitus ei pelkästään pyri jatkamaan velvoitteidensa sinnikästä kiertämistä vaan se pyrkii ylimielisesti myös asettamaan ehtoja, joilla on tarkoitus saavuttaa etuja Kyproksessa.
<P>
Turkin velvoitteet Euroopan unionia kohtaan on määritelty erittäin täsmällisesti eikä niistä neuvotella. Näin ollen Euroopan unionin ei pitäisi enää edes pohtia näitä niin kutsuttuja Turkin ehdotuksia. Mielestäni Euroopan unionin on yksimielisesti torjuttava tämä epäasianmukainen ja provokatiivinen tarjous.
<SPEAKER ID="034" NAME="Bruno Gollnisch" AFFILIATION="NI">
(FR) Arvoisa puhemies, samalla hetkellä kun puhun, oikeudenkäynti Serbian suurimman puolueen Serbian radikaalipuolueen puheenjohtajaa Vojislav Seseljia vastaan on alkamassa. Vojislav Seselj antautui vapaaehtoisesti neljä vuotta sitten tammikuussa 2003, kun syyte häntä kohtaan julkaistiin. Syyte liittyi ainoastaan puheisiin ja poliittiseen ohjelmaan, jolla oli tarkoitus saada kaikki serbit yhteiseen valtioon. Tavoite voi luonnollisesti olla kyseenalainen, mutta tiedämme hyvin, millaisista piinallisista olosuhteista tämä maa on kärsinyt. Vojislav Seselj on ollut eristyssellissä joulukuusta 2004 alkaen siitä syystä, että hän on antanut haastatteluja serbialaisille lehdille, vaikka yleinen syyttäjä Uertz-Retzlaff voi puhua hänestä vapaasti lehdissä.
<P>
Vojislav Seselj vaatii saada tavata perheensä, mihin hänellä pitäisi olla oikeus, ja hänellä pitäisi olla myös oikeus esiintyä julkisesti. Hän vaatii oikeutta käyttää oikeudenkäynnissä äidinkieltään serbiä, mihin hänellä on myös oikeus, mutta tämä oikeus on häneltä evätty. Oikeustieteen tohtorina ja professorina hän haluaa hoitaa itse oman puolustuksensa, joka on niin ikään perusoikeus. Hän kieltäytyy hyväksymästä tuomioistuimen hänelle määräämiä asianajajia, jotka ovat aiemmalla toiminnallaan osoittaneet olevansa myötämielisiä syyttäjäpuolta kohtaan. Mitä mieltä yksi entistä Jugoslaviaa käsittelevän kansainvälisen rikostuomioistuimen presidenteistä Alphons Orie on tästä asiasta? Siteeraan: "tuomioistuimen mielestä se, että syytetty puolustaa itse itseään..."
<P>
(Puhemies keskeytti puhujan.)
<SPEAKER ID="035" NAME="Marianne Mikko" AFFILIATION="PSE">
(ET) Hyvät kollegat, Igor Smirnov, joka 15 vuotta sitten kaappasi venäläisten joukkojen avulla vallan Transnistriassa, valitutti itsensä eilen tämän laittoman maan presidentiksi uudelle viisivuotiskaudelle. Tämä diktaattori, jolla on Venäjän passi ja joka on KGB:n kouluttama, väitti saaneensa 80 prosenttia äänistä.
<P>
Vaalit olivat vieraan maan joukkojen valvomalla alueella toimivan laittoman hallituksen järjestämät. Vaalien tulos on kansainvälisen oikeuden mukaan mitätön. Smirnovin hallituksen laillisuutta ei paranna yhtään se, että se antoi kolmelle heikolle vastustajalle oikeuden osallistua kisaan, jonka tulos tiedettiin etukäteen, koska se oli päätetty Moskovassa kesän aikana. Smirnovin ainoa vakavasti otettava vastustaja Transnistrian korkeimman neuvoston puhemies Jevgeni Shevchuk perui ehdokkuutensa Venäjän hallituksen kiireellisen vaatimuksen jälkeen.
<P>
Euroopan unionin on jatkettava Moldovan alueellisen koskemattomuuden suojelemista. Rajavalvonnan avustusoperaatiomme on osoittautunut menestykseksi niissä tapauksissa, joissa Venäjän veto on lamaannuttanut tosiasiallisesti Etyjin tehokkuuden. Suurin este Transnistrian asukkaiden itsemääräämisoikeudelle on Venäjän joukkojen läsnäolo. Meidän on pikaisesti vaadittava niiden poistumista alueelta.
<SPEAKER ID="036" NAME="Georgios Papastamkos" AFFILIATION="PPE-DE">
(EL) Arvoisa puhemies, Euroopan unionista tehdyn sopimuksen 49 artiklassa, joka sisältää Euroopan unioniin liittymistä koskevan lausekkeen, eritellään unionin toimielinten tehtävät. Kyseisen artiklan mukaan neuvosto päättää neuvotteluista.
<P>
Haluan esittää kaksi kysymystä tälle elimelle ja nykyiselle Euroopan komissiolle. Ensinnäkin, millä laillisilla perusteilla Euroopan komissio käy Euroopan unionin puolesta ehdokasmaiden kanssa unioniin liittymistä koskevia neuvotteluja? Toiseksi, onko Euroopan komissiolla lupa esittää kesken neuvotteluprosessin mutta kuitenkin sen ratkaisevilla hetkillä poliittisia mielipiteitä asioista, joilla on ratkaiseva merkitys jonkin ehdokasmaan hyväksymisen tai hyväksymättä jättämisen kannalta?
<SPEAKER ID="037" NAME="Rodi Kratsa-Tsagaropoulou" AFFILIATION="PPE-DE">
(EL) Arvoisa puhemies, hyvät kollegat, haluan kiinnittää huomionne Lähi-idän tilanteen traagiseen kehitykseen sekä siihen, että asiaan on puututtava nopeasti ja tehokkaasti. Meidän on vakautettava alue tai ainakin estettävä tilanteen huonontuminen siten, että se johtaisi ennennäkemättömiin vaikutuksiin.
<P>
Euroopan unioni toimii kyseisellä alueella. Se toteuttaa diplomaattisia toimia sekä antaa kehitysapua ja humanitaarista apua, sen yrityksillä on suhteita Välimeren alueella ja Euroopan unionilla on alueella rauhanturvajoukkoja. Se ei kuitenkaan onnistunut toimimaan tehokkaalla tavalla, ja tästä syystä meidän on nyt toimittava välittömästi, sillä toiveemme siitä, että sotilaallinen väliintulo loisi uudenlaisen Lähi-idän, joka olisi demokraattinen ja vakaa, eivät ole toteutumassa. Tästä syystä meidän on laadittava uusi toimintasuunnitelma. Lisäksi Euroopan parlamentti voisi mielestäni edistää asiaan liittyviä neuvotteluita ja vaatia tuloksia, sillä tällä olisi myönteisiä vaikutuksia sekä alueen asukkaiden hyvinvoinnin että luonnollisesti myös oman hyvinvointimme kannalta, koska meidän pitäisi joka tapauksessa olla kiinnostuneita siitä, mitä naapurimaissamme tapahtuu.
<SPEAKER ID="038" NAME="Proinsias De Rossa" AFFILIATION="PSE">
(EN) Arvoisa puhemies, halusin puheenvuoron, koska olen huolissani komission jäsenen McCreevyn viimeviikkoisesta Irlannin politiikkaa koskevasta puheenvuorosta, jossa hän asetti julkisesti kyseenalaiseksi Irlannin hallituksen politiikan Irlannin markkinoilla otettavia sairausvakuutuksia koskevassa asiassa. Asia, jonka hän otti esiin, ei kuulu hänen toimialaansa: hän ei vastaa sisämarkkinoista eikä kilpailusta. Sen lisäksi komissio on hyväksynyt Irlannin hallituksen harjoittaman politiikan ja myös Irlannin tuomioistuimet ovat äskettäin hyväksyneet sen.
<P>
Voin tulla ainoastaan siihen lopputulokseen, että komission jäsen McCreevy pyrkii auttamaan entistä hallituskollegaansa ja ystäväänsä Mary Harneya muuttamaan tämän sairausvakuutuksia koskevaa politiikkaa sekä syyttämään Euroopan unionia tästä politiikan muutoksesta. Komission jäsen puuttuu näin suoraan Irlannin poliittiseen päätöksentekoon, mitä ei missään nimessä voida hyväksyä. Arvoisa puhemies, vetoan teihin, jotta esittäisitte nämä huolenaiheet puheenjohtaja Barrosolle. Toimitan teille kirjeenvaihdon, jonka kävin asiasta puheenjohtaja Barroson ja komission jäsenen McCreevyn kanssa.
<SPEAKER ID="039" NAME="Puhemies">
Jäsen De Rossa, välitän esittämänne asiat puheenjohtaja Barrosolle, jotta hän voi toteuttaa tarpeellisiksi katsomansa toimenpiteet.
<SPEAKER ID="040" NAME="James Nicholson" AFFILIATION="PPE-DE">
(EN) Arvoisa puhemies, olen pahoillani siitä, etten ollut paikalla silloin kun te ensimmäisen kerran kutsuitte minua.
<P>
Olin vuosia sitten yhdessä joidenkin muiden Euroopan parlamentin jäsenten kanssa mukana, kun Euroopan unioni järjesti varoja tutkimukseen, joka koski lauttaliikenteen aloittamista Pohjois-Irlannissa County Antrimissa sijaitsevan Ballycastlen ja Skotlannin Campbeltownin välillä. Tutkimus tehtiin tunnollisesti ja osoittautui onnistuneeksi. Lauttaliikenne aloitettiin, ja sitä jatkettiin jonkin aikaa.
<P>
Skotlannin parlamentti suostui maksamaan 700 000 puntaa ja Pohjois-Irlannin viranomaiset 300 000 puntaa, joka tekee yhteensä 1 000 000 puntaa alkupääomaksi rahastoon, jonka avulla palvelu oli tarkoitus saada käyntiin ja toimimaan. Nyt meille kerrotaan, että samalla kun Skotlannin viranomaiset ovat valmiita lunastamaan lupauksensa ja maksamaan lupaamansa rahasumman, direct rule -politiikkaa eli Pohjois-Irlannin hallitsemista suoraan Lontoosta käsin tukeva ministeri Maria Eagle kieltäytyy hoitamasta omaa osuuttaan sopimuksesta. Tätä on täysin mahdotonta hyväksyä, ja se on ehdottomasti väärin. Olen ottanut asian esiin ulkoministerin kanssa ja komission jäsenen Barrot'n kanssa ja haluan jatkaa asian selvittämistä mahdollisimman perusteellisesti.
<SPEAKER ID="041" NAME="Puhemies">
Huomaan, että irlantilaiset ovat heräämässä.
<SPEAKER ID="042" NAME="Brian Crowley" AFFILIATION="UEN">
(EN) Arvoisa puhemies, haluan kertoa komissiolle niistä ongelmista - ja jos mahdollista, haluan, että asiasta esitetään päätöslauselma - joita irlantilaisille kalastajille aiheutuu nykyään siitä, että sadan kilometrin sääntöä tulkitaan niin joustamattomasti. Tämän säännön mukaan saaliin purkamis- ja jalostuspaikan välinen etäisyys saa olla korkeintaan 100 kilometriä. Vaikeaksi tilanteen tekee se, että suuri osa Irlannin jalostuskapasiteetista ei sijaitse aivan rannikolla eikä satamissa vaan pikemminkin kauempana sisämaassa. Tämä vaikeuttaa kuljetuksia, sillä maantiekuljetukset sisältyvät tähän sadan kilometrin etäisyyden rajaan.
<P>
Pyydän komission jäsentä Borgia tarkastelemaan tätä asiaa erittäin tarkasti ja antamaan meille luvan tulkita edellä mainittua sadan kilometrin sääntöä hieman joustavammin. Tämä olisi tärkeää sekä Irlannin kalastusteollisuuden menestyksellisen jatkamisen mahdollistamiseksi että sen takia, että sääntö vaikuttaa Irlannin omien alusten kalastussaaliiden lisäksi myös muiden Irlannin vesillä toimivien alusten mahdollisuuksiin purkaa saaliinsa Irlannissa. Säännön soveltaminen tarkoittaa sitä, että näiden alusten on matkustettava aiempaa pidemmälle ja käytettävä aiempaa enemmän polttoainetta ja että niiden on purettava saaliinsa muilla markkinoilla, mikä ei välttämättä ole hyvä asia koko Euroopan unionin kannalta.
<SPEAKER ID="043" NAME="Jan Tadeusz Masiel" AFFILIATION="UEN">
(PL) Arvoisa puhemies, Turkki luulee virheellisesti, että se otti viime torstaina tärkeän askeleen kohti Euroopan unionin kanssa käytävien neuvotteluiden jatkamista. Yhden lentokentän ja yhden sataman avaaminen kyproksenkreikkalaisille vuoden ajaksi on vitsi ja samalla uusi esimerkki pääministeri Erdoganin ylimielisestä asenteesta Euroopan unionia kohtaan.
<P>
Turkki käyttäytyy aivan kuin Euroopan unioni haluaisi liittyä Turkkiin. Itse asiassa asia on juuri päinvastoin, Turkki hakee Euroopan unionin jäsenyyttä. Jos Turkki on hakija, se ilmeisesti pitää Euroopan unionin pääasiassa kristinuskoon perustuvaa sivilisaatiota parempana kuin omaansa tai ainakin jollain lailla tavoiteltavana. Näin ollen Turkin pitäisi noudattaa meidän sääntöjämme eikä tyrkyttää omiaan.
<P>
Koska tilanne on tämänkaltainen, ei riitä, että Turkin kanssa käytävät liittymisneuvottelut keskeytetään osittainen. Neuvottelut pitäisi lopettaa kokonaan.
<SPEAKER ID="044" NAME="Caroline Lucas" AFFILIATION="Verts/ALE">
(EN) Arvoisa puhemies, haluan ottaa esiin Länsi-Papuan kansan jatkuvan ahdingon. Noin viikko sitten oli Länsi-Papuan itsenäisyyspäivä, jota vietetään perinteisesti 1. joulukuuta sen asian juhlistamiseksi, että Alankomaat lupasi joulukuussa 1961 myöntää Länsi-Papualle itsenäisyyden. Tätä itsenäisyyttä ei koskaan kuitenkaan saatu, vaan sen sijaan Indonesia on miehittänyt aluetta jo yli 40 vuoden ajan. Sotilaiden käsiin joutuneiden länsipapualaisten kiduttaminen, katoamiset, tuomiot ilman oikeudenkäyntiä ja murhat ovat arkipäivää.
<P>
Arvoisa puhemies, vetoan teihin sekä komissioon ja neuvostoon, jotta ottaisitte Länsi-Papuan itsemääräämisoikeutta koskevan asian esiin Indonesian viranomaisten kanssa ja vaatisitte heitä tekemään kaikkensa varmistaakseen, että Indonesia vetää joukkonsa Länsi-Papuasta sekä järjestää vapaan ja demokraattisen kansanäänestyksen, johon myös Länsi-Papuan alkuperäisväestö osallistuisi.
<P>
Monet kollegani ovat esittäneet Länsi-Papuan itsenäisyyspäivän kunniaksi kirjallisen kannanoton, ja kehotan kollegoitani allekirjoittamaan kyseisen kannanoton.
<SPEAKER ID="045" NAME="Mary Lou McDonald" AFFILIATION="GUE/NGL">
(EN) Arvoisa puhemies, kuten kollegani ehkä tietävätkin, Irlannin rauhanprosessi jatkaa hivuttautumistaan eteenpäin kohti pitkäperjantain sopimuksen kattavaa täytäntöönpanoa, johon sisältyy vallan jakaminen ja yhteisiä hallintoelimiä koko Irlannille.
<P>
Demokraattisen unionistipuolueen DUP:n Ian Paisleyn ehdollinen "kyllä" vallan jakamiselle Irlannin nationalistien ja republikaanien välillä on asia, jota ei ole syytä aliarvioida. Edessä oleva matka on kuitenkin vielä pitkä ja monia haasteita on yhä edessä.
<P>
Nyt on tärkeää, että käymme käsiksi tähän poliittisten elinten uudelleenvakauttamista koskevaan tärkeään asiaan kokonaisuudessaan ja muutamme järjestelmää sellaiseksi, että paikallinen väestö voisi tehdä paikallisia päätöksiä niin, ettei Ison-Britannian hallituksen ministereillä, joita ei ole valittu hoitamaan Irlannin asioita ja jotka eivät ole tilivelvollisia Irlannin kansalle, olisi mahdollisuutta puuttua asiaan. Niin ikään on tärkeää, että DUP aloittaa yhteistyön Sinn Féinin kanssa ratkaistakseen muut vielä ratkaisematta olevat kysymykset, myös järjestyksenpitoa koskevan kysymyksen. Kehotan EU:ta jatkamaan yhteistyön tukemista näillä ratkaisevilla hetkillä.
<SPEAKER ID="046" NAME="Józef Pinior" AFFILIATION="PSE">
(PL) Arvoisa puhemies, 25 vuotta sitten 13. joulukuuta 1981 Puolaan julistettiin poikkeustila. Tämä johti Solidaarisuus-ammattiliiton kieltämiseen lailla. Pääasiassa poikkeustila tarkoitti voiman käyttöä sekä sortamista ja vainoamista, joka kohdistui ammattiyhdistysaktivisteihin, tiedemiehiin ja taiteilijoihin sekä kaikkiin niihin, jotka kyseisessä maassa kieltäytyivät totalitarismin orjuudesta.
<P>
Poikkeustilan aikana, jolloin Puolaa hallitsi kenraali Jaruzelski, ihmisoikeuksien, kansalaisoikeuksien ja poliittisten oikeuksien loukkaukset olivat arkipäivää. Yli 10 000 ihmistä pidätettiin tai lähetettiin internointileireille Jaruzelskin kaudella. Monet ihmiset uhrasivat henkensä Solidaarisuus-liikettä puolustaessaan.
<P>
Yhdeksän kaivosmiestä kuoli ja 21 loukkaantui 16. joulukuuta, kun kansalaismiliisin moottoroidut erikoisjoukot hajottivat väkivaltaisesti mielenosoituksen Wujekin kaivoksella.
<P>
Vetoan Euroopan parlamenttiin, jotta se osoittaisi kunnioitusta kaikkia niitä kohtaan, jotka kaatuivat taistelussa vapauden ja oikeuden puolesta. Tarkoitan tällä kaikkia poikkeustilan aikana harjoitetun vainon uhreja ja kaikkia niitä, jotka eivät suostuneet alistumaan voiman edessä vaan jatkoivat itsenäistä elämäänsä ja näin edesauttoivat vapauden ja demokratian saapumista Puolaan.
<SPEAKER ID="047" NAME="Richard Corbett" AFFILIATION="PSE">
(EN) Arvoisa puhemies, vaalipiirissäni asuva David Wilson tuomittiin vuonna 2003 vankilaan, koska laittomia siirtolaisia oli piiloutunut hänen kuorma-autonsa taka-osaan kreikkalaisessa satamassa. Hän sai syytteen ja hänet tuomittiin nopeutettua menettelyä noudattaen 24 tunnin kuluessa antamatta hänelle riittävää oikeudellista neuvontaa, paikallisen kauppiaan toimiessa tulkkina ja ilman Yhdistyneen kuningaskunnan suurlähetystön neuvoja.
<P>
Koska hän oli täysin syytön, hänet vapautettiin valituksen jälkeen, mutta hän oli ehtinyt kokea kaukana perheestään kuukausia kestäneen vankeuden aiheuttamat kärsimykset sekä menettää työpaikkansa. Hän ei koskaan toipunut kokemuksistaan ja riisti itseltään traagisesti hengen viime kuussa.
<P>
Tällainen tragedia ei olisi koskaan voinut tapahtua, jos EU:n puitepäätös menettelyllisistä takeista ja oikeudellisista menettelyistä jossain toisessa jäsenvaltiossa syytettynä olevien henkilöiden osalta olisi jo voimassa. Tällä ehdotuksella taattaisiin se, että kaikilla niillä henkilöillä, jotka joutuvat vastaamaan syytteisiin ulkomailla, on oikeus oman maansa konsulaatin palveluihin ja pätevään oikeudelliseen neuvontaan. Kaikki tämä puuttui edellä mainitsemassani tapauksessa.
<P>
Kehotan neuvostoa panemaan toimeksi ja hyväksymään kiireisesti kyseisen ehdotuksen.
<SPEAKER ID="048" NAME="Bernadette Bourzai" AFFILIATION="PSE">
(FR) Arvoisa puhemies, haluan ilmoittaa olevani eri mieltä siitä, mitä terveys- ja kuluttajansuoja-asioista vastaava komission jäsen Kyprianou sanoi lehdistötilaisuudessa 9. marraskuuta. Komission jäsen onnitteli lämpimästi neljää monikansallista elintarvikealan yritystä - joita en mainitse nimeltä - siitä, mitä ne tekevät liikalihavuuden torjumiseksi. Hän antoi niiden myös mainostaa itseään ja asettaa myyntipöytiä lehdistötilana toimineen huoneen eteen.
<P>
Meidän on pidettävä mielessämme, että yksi viidestä lapsesta Euroopassa on ylipainoinen ja että ylipainoisten lasten osuus kasvaa joka vuosi huonojen ruokailutottumusten takia, joihin juuri näiden neljän monikansallisen yrityksen markkinoimat pikaruoat, limonadit ja suklaapatukat kannustavat. Laki, joka velvoittaisi antamaan eurooppalaisille kuluttajille ravintotieteellistä informaatiota, hyödyttäisi kuluttajia enemmän kuin niiden yritysten ylistäminen, jotka ovat vuosikymmenten ajan edesauttaneet tämän liikalihavuuden räjähdysmäistä lisääntymistä. On myös muita tapoja torjua liikalihavuutta, kuten hedelmien ja vihannesten syönnin lisääminen sekä urheileminen, joita pitäisi mainostaa nykyistä enemmän.
<P>
Tästä syystä voin vain pyytää, että komission jäsen Kyprianou auttaisi kollegaansa Fischer-Boelia uudistamaan hedelmä- ja vihannesalan yhteistä markkinajärjestelyä terveellisen ja tasapainoisen ruokavalion noudattamisen edistämiseksi.
<SPEAKER ID="049" NAME="Avril Doyle" AFFILIATION="PPE-DE">
(EN) Arvoisa puhemies, Italian- ja Irlannin-vierailujenne yhteydessä äskettäin antamanne lausunnot ovat herättäneet sekaannusta sen osalta, mikä on kantanne perustuslaista tehtyyn sopimukseen.
<P>
Puhuessanne Italian parlamentille ja Italian senaatille 9. marraskuuta 2006 sanoitte, että perustuslaista tehdyllä sopimuksella näyttäisi olevan neljä vaihtoehtoa: sopimusta ei muuteta mutta siihen tehdään joitakin lisäyksiä; sopimuksen keskeiset osat säilytetään ja siitä laaditaan lyhennetty versio; joistakin sopimuksen kohdista aloitetaan uudet neuvottelut tai sopimuksesta luovutaan ja odotetaan parempaa aikaa neuvotteluiden uudelleen aloittamiselle.
<P>
Väititte myös ehdottomasti, ettei sopimusta missään nimessä pantaisi täytäntöön nykymuodossaan. Dublin Castlessa 30. marraskuuta kehotitte kuitenkin Irlantia ratifioimaan perustuslaista tehdyn sopimuksen sellaisena kuin se tällä hetkellä on. Tämä on varmasti turhaa, jos - kuten te sanoitte Italiassa - ei ole mitään mahdollisuutta, että nykyinen sopimus pantaisiin täytäntöön!
<P>
Arvoisa puhemies, parhaassakin tapauksessa teitä voidaan syyttää joko epäselvien viestien lähettämisestä tai viestinne räätälöimisestä yleisön perusteella. Euroopan parlamentin jäseninä meillä on oikeus saada tietää puhemiehemme selvä kanta tähän erittäin tärkeään asiaan. Pienen jäsenvaltion edustajana olen voimakkaasti sitä mieltä, että kaikkien jäsenvaltioiden on oltava mukana pohdintaprosessissa. En halua joutua tilanteeseen, jossa isoja jäsenvaltioita, kuten Italiaa, kuunnellaan ja isot valtiot saavat päättää perustuslain - ja koko Euroopan - tulevaisuudesta samalla kun pieniä maita vain kehotetaan ratifioimaan sopimus sellaisena kuin se niille esitetään. Haluaisin kuulla kantanne tähän asiaan.
<SPEAKER ID="050" NAME="Puhemies">
Kiitos paljon, käsittääkseni asia tehtiin täysin selväksi Irlannissa käydyssä mielenkiintoisessa keskustelussa, johon ette epäilemättä erittäin tärkeiden syiden vuoksi päässyt osallistumaan. Tarkoitan European Forum on Ireland -tilaisuutta, jossa minulla oli tilaisuus vastata samanlaisiin kysymyksiin kuin mitä itsekin juuri esititte.
<P>
Käsittääkseni asia sanottiin aivan selvästi ja käsittääkseni kaikki kuulijakunnan joukossa olleet Euroopan parlamentin jäsenetkin ymmärsivät asian oikein, mutta tiedämme kaikki, että on erittäin vaikeaa saada sellaiset ihmiset ymmärtämään, jotka eivät halua ymmärtää. Sanoin parlamentin nimissä Eurooppa-neuvostolle useaan otteeseen, että jokaisen maan pitäisi yrittää ratifioida sopimus. Tämä on Euroopan parlamentin kanta: parlamentti haluaa vedota kaikkiin hallituksiin, jotta nämä yrittäisivät ratifioida sopimuksen.
<P>
Sikäli kuin tiedän, tämä on myös ryhmänne kanta, kuten ryhmänne johtaja on usein todennut. Tämän, ja vain tämän sanoin: kaikkien maiden on pyrittävä ratifioimaan sopimus. Jäsen Doyle, onko asiasta vielä epäselvyyksiä?
<SPEAKER ID="051" NAME="Luís Queiró" AFFILIATION="PPE-DE">
(PT) Kuten komissio tietää, lentoliikennepalvelut Atlantin valtameressä sijaitseville Madeiran ja Porto Santon saarille kuuluvat julkisen palvelun piiriin ja Portugalin hallitus tukee yritystä, joka ainoana kyseistä palvelua tarjoaa.
<P>
Portugalin mantereen ja näiden saarten välisten lentolippujen hinnat nousivat äskettäin kuitenkin tuntuvasti öljyn hinnan nousun takia. Tämä Portugalin hallituksen päätös on mielestämme arveluttava, sillä se on tämänkaltaisesta julkisen palvelun velvoitteesta annetun neuvoston asetuksen hengen vastainen, ja tästä syystä olen tuonut tämän asian parlamentin tietoisuuteen. Miten on mahdollista, että näitä lentoja käyttävät matkustajat joutuvat maksamaan öljyn hinnan noususta ja heidän liikkumisensa vaikeutuu juuri nyt, kun öljyn hinta on laskussa ja euro vahvistumassa? Kaiken lisäksi Portugalin hallitus ja Euroopan yhteisön elimet tietävät, ettei Madeiralla ja Porto Santolla ole vaihtoehtoista meriyhteyttä emämaahan.
<P>
Tämä on riittävän hyvä sille, miksi parlamentin ja komission pitäisi tutkia tätä asiaa, jonka takia näiden Euroopan unionin syrjäisemmillä alueilla sijaitsevien saarten asukkaat joutuvat kärsimään. Tämä asia pitäisi mielestämme selvittää ja tilanteeseen on saatava muutos, ja tämän takia toin asian komission jäsenen tietoon.
<SPEAKER ID="052" NAME="Chris Davies" AFFILIATION="ALDE">
(EN) Arvoisa puhemies, pyydän apuanne. Esitin komissiolle 17. lokakuuta ensisijaisen kirjallisen kysymyksen REACH-ohjelmaan liittyvistä eläinkokeista. En esittänyt kysymystä oman hyvinvointini takia vaan siksi, että saisimme ennen tulevalla viikolla pidettävää äänestystä lisätietoja niiden eläinten lukumäärästä, jotka todennäköisesti kuolevat REACH-ohjelmaan liittyvissä eläinkokeissa.
<P>
Minun olisi käsittääkseni pitänyt saada vastaus viimeistään 18. marraskuuta. Minulle on kerrottu, että komission yksiköt jostain syystä viivyttelevät vastauksen kanssa, mitä jotkut saattavat pitää suotuisana asiana komissiolle ja osoituksena julkisuuden hallinnoinnista. Tämä lukumäärä todennäköisesti huolestuttaa niitä, jotka ovat huolissaan eläinkokeista. Pyydän teiltä apua, jotta saisin vastauksen kysymykseeni ennen keskiviikon äänestystä.
<SPEAKER ID="053" NAME="Ioannis Glavakis" AFFILIATION="PPE-DE">
(EL) Arvoisa puhemies, hyvät kollegat, Kanadan budjetti esiteltiin 2. toukokuuta 2006 maan parlamentille, joka ehdottaa 100 prosentin suuruista verovähennystä kaikille Kanadassa tuotetuille viineille ja oluille. Tästä budjetista käydään paraikaa keskusteluja, mutta sen hyväksyminen synnyttäisi kuitenkin vilpillistä kilpailua Euroopan unionin viinien ja oluiden kanssa. Tämä on vastoin WTO:n periaatteita. Vienti Kanadaan on erityisen tärkeää Euroopan unionille. Esimerkiksi vuonna 2005 Euroopan unioni vei Kanadaan viinejä yhteensä 446 miljoonan ja oluita 110 miljoonan euron arvosta.
<P>
Komission on toimittava asiassa aktiivisesti ja toteutettava tarvittavat toimenpiteet, jotta Kanada saataisiin kunnioittamaan WTO:lle antamiaan sitoumuksia.
<P>
Olemme aina kunnioittaneet WTO:lle antamiamme sitoumuksia. Muiden maiden olisi toimittava samoin.
<SPEAKER ID="054" NAME="Carlos José Iturgaiz Angulo" AFFILIATION="PPE-DE">
(ES) Arvoisa puhemies, yli viisi kuukautta sitten, 2. heinäkuuta, Meksikossa pidettiin presidentinvaalit. Kuten kaikki tiedätte, voittajaksi selviytyi maan nykyinen presidentti Felipe Calderón.
<P>
Vasemmisto-opposition ehdokas Andrés Manuel López Obrador ei vaalien jälkeen ole kuitenkaan suostunut myöntämään ja hyväksymään tappiotaan. Kaiken lisäksi vasemmisto on yrittänyt sabotoida presidentti Calderónin virkaanastujaisia. Se uhkailee yhä tätä laillista hallitusta, järjestää levottomuuksia ja mielenosoituksia sekä sabotoi hallituksen toimintaa. Tästä syystä haluan tuomita López Obradorin johtaman vasemmiston epädemokraattisen asenteen ja haluan tuomita myös Meksikon vasemmiston harjoittaman ennennäkemättömän ja epäoikeutetun boikotoinnin.
<P>
Euroopan unionin toimielimet eivät voi vaieta asiasta, ja erityisesti Euroopan parlamentin on tuettava presidentti Calderónin johtamaa Meksikon laillista hallitusta. Meidän on parlamentissa tehtävä aloitteita sen varmistamiseksi, että Meksikossa kunnioitetaan demokratiaa ja että vasemmisto tunnustaisi tappionsa sekä muodostaisi mieluummin demokraattisen ja rakentavan opposition kuin epädemokraattisen opposition.
<SPEAKER ID="055" NAME="Milan Gaľa" AFFILIATION="PPE-DE">
(SK) Olen tyytyväinen Yhdysvaltojen presidentin George Bushin ilmoitukseen, jonka mukaan hän pyrkii höllentämään Keski-Euroopan uusien jäsenvaltioiden kansalaisia koskevia viisumivaatimuksia. Presidentti Bushin päätös tämän ohjelman käynnistämisestä on seurausta muun muassa uusien jäsenvaltioiden pitkäaikaisesta painostuksesta. Näiden maiden johtajat ovat käyttäneet kaikki mahdolliset tilaisuudet muistuttaakseen presidentti Bushia siitä, että ne haluaisivat, että viisumivaatimuksia yksinkertaistettaisiin tai että ne kumottaisiin kokonaan, mikä mahdollistaisi sen, että näiden maiden kansalaiset voisivat matkustaa Yhdysvaltoihin viisumivapausohjelman nojalla Länsi-Euroopan maiden kansalaisten tapaan.
<P>
Slovakian osalta on syytä korostaa, että Mikuláš Dzurindan hallituksen täytäntöönpanemien uudistusten ansiosta maan talous on kehittynyt erittäin suotuisasti. Slovakialaisilla ei ole enää pakottavaa taloudellista tarvetta kiertää heidän maansa kansalaisia koskevia viisumivaatimuksia ja muuttaa laittomasti Yhdysvaltoihin. Sen myötä, että matkustamista helpotetaan ja viisumivaatimuksia peruutetaan uusien jäsenvaltioiden kansalaisten osalta, on kuitenkin otettava käyttöön muiden muassa uusia ja ankarampia turvallisuusvaatimuksia. Uskon, että presidentti Bush onnistuu vakuuttamaan kongressin tämän ohjelman tarpeellisuudesta.
<SPEAKER ID="056" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, Euroopan parlamentissa on puhuttu paljon Lissabonin tavoitteiden saavuttamisesta ja siitä, että Euroopan unionille on annettava mahdollisuudet kilpailla maailman suurimpien talouksien kuten Yhdysvaltojen, Kiinan ja Intian kanssa. Keskusteluillamme ei ole kuitenkaan ollut minkäänlaisia käytännön vaikutuksia, ja suurta talouskasvua koskeva haaveemme voi jäädä toteutumatta, sillä voi hyvin olla, ettemme löydä ketään, joka auttaisi meitä saavuttamaan tämän halutun kasvun.
<P>
YK:n äskettäin julkaiseman raportin mukaan vuoteen 2050 mennessä eurooppalaisia on 100 miljoonaa vähemmän kuin tänään. Lapsia syntyy vähän, Euroopan väestö ikääntyy ja yhä pienempi määrä työntekijöitä elättää jatkuvasti kasvavaa eläkeläisväestöä.
<P>
Lissabonin tavoitteiden on kuljettava käsi kädessä Euroopan unionin asianmukaisen väestöpolitiikan kanssa. Tällaisen politiikan suunnittelussa voisimme kenties ottaa mallia Suomen, Ranskan ja Latvian toteuttamista toimenpiteistä. Näissä maissa syntyvyys on nousussa, mikä johtuu asianmukaisista kannusteista ja helpotuksista vanhemmille, jotka haluavat paitsi saada lapsia myös pystyä elättämään heidät ja joille on annettu mahdollisuus yhdistää vanhemmuudesta johtuva vastuu ja palkkatyö.
<P>
Euroopan unionin on panostettava työvoimansa laatuun ja määrään, jos se haluaa saavuttaa talouskasvua. Tästä syystä on elintärkeää suunnitella eurooppalaisen yhteiskunnan kehittämiseksi sellaisia yhteisön toimenpiteitä, joissa otetaan huomioon sekä väestötieteelliset tekijät että unionin ulkopuolelta saapuvan laadukkaan työvoiman maahanmuutto.
<SPEAKER ID="057" NAME="Georgios Karatzaferis" AFFILIATION="IND/DEM">
(EL) Arvoisa puhemies, hyvät kollegat, viime aikoina on puhuttu paljon siitä, pitäisikö Euroopan parlamentin ja Euroopan unionin toimipaikka olla Brysselissä vai Strasbourgissa. Molemmat vaihtoehdot ovat vääriä. Euroopan toimipaikan pitäisi olla siellä, missä päätökset tehdään, ja viime aikoina nämä Euroopan unionin tulevaisuutta koskevat päätökset on tehty Ankarassa. Tämä on totuus. Kun Englannin kaltaiset suuret maat liittyivät Euroopan yhteisöön, liittymisehdot määrättiin Euroopassa. Tänään Turkki asettaa Euroopan unionille ehdot Turkin liittymiselle. Tämä on aivan väärin. Turkki ei tunnusta 25:ttä maata, se haluaa ensin yhden sataman, sitten kaksi satamaa, ja me kaikki vain katselemme passiivisesti. Koska ymmärrämme lopulta, että tällä politiikalla pönkitetään Turkin ylimielisyyttä? Emmekö ymmärrä, että se on mätä omena jo ennen liittymistään? Kuvitelkaapa vain, miten asiat sujuvat, jos äänestäisimme huomisaamuna pääministeri Erdoganin Turkin Euroopan unioniin liittymisen puolesta. Liittymispäivän jälkeisenä päivänä Turkki työntää meidät syrjään.
<SPEAKER ID="058" NAME="Andrzej Jan Szejna" AFFILIATION="PSE">
(PL) Arvoisa puhemies, Portossa pidettiin 79. joulukuuta Euroopan sosialidemokraattisen puolueen seitsemäs puoluekokous, jonka mottona oli "Uusi sosiaalinen Eurooppa". Kokouksessa otettiin esiin monia Euroopan ja Euroopan unionin tulevaisuuden kannalta keskeisiä kysymyksiä. Kokouksessa myönnettiin, että asianmukaisen ja helposti saatavilla olevan lastenhoidon järjestäminen on ensisijaisen tärkeä asia, jotta nuoret vanhemmat voisivat jatkaa palkkatyössä käymistä. Lastemme tulevaisuuteen sijoittaminen on sijoittamista omaan tulevaisuuteemme.
<P>
Kokouksessa hyväksyttiin monia asiakirjoja, joista tärkeimpien joukossa olivat uuden sosiaalisen Euroopan kymmenen periaatetta vahvistava päätöslauselma, päätöslauselma Lähi-idästä, päätöslauselma Valko-Venäjästä sekä päätöslauselma uudesta sosialidemokraattisesta energiapolitiikasta. Viimeksi mainittua pidän erittäin merkittävänä ja erityisen tärkeänä, koska Euroopan riippuvuus vain muutamasta energiantoimittajasta on lisääntymässä.
<P>
Arvoisa puhemies, puoluekokous osoitti jälleen kerran sen, että sosialidemokraatit ovat tärkein poliittinen voima Euroopassa. Sosialidemokraatit ovat liikkeellepaneva voima, joka tekee työtä Euroopan tulevaisuuden turvaamiseksi.
<SPEAKER ID="059" NAME="Witold Tomczak" AFFILIATION="IND/DEM">
(PL) Arvoisa puhemies, Puolaan julistettiin poikkeustila 25 vuotta sitten joulukuun 12:nnen vastaisena yönä. Tankit vyöryivät kaduille, kansalta vietiin sen vapaus ja viattomia puolalaisia hakattiin ja tapettiin.
<P>
Tästä kaikesta olivat vastuussa vallanpitäjät, jotka olivat vakuuttuneita siitä, että he tietävät kansaa paremmin, mitä kansa tarvitsee. He uskoivat, että liittosuhteen ylläpitäminen vieraan vallan kanssa tai pikemminkin sen edessä nöyristelemisen jatkaminen oli tärkeämpää kuin kansan tahto. Se, mistä he ennen kaikkea olivat kiinnostuneita, oli vallassa pysyminen ja vallasta koituvista eduista kiinni pitäminen. Näitä pahoja ihmisiä tukivat ulkomaalaiset, jotka pyrkivät omiin imperialistisiin tavoitteisiinsa orjuutetun kansan kustannuksella.
<P>
Mielestäni tämän tapahtuman vuosipäivä on Euroopan unionille hyvä tilaisuus tutkia omatuntoaan. Uskommeko oikeasti, ettei joukossamme ole niin kutsuttuja viisaita miehiä, jotka luulevat tietävänsä sen, mitä muut maat tarvitsevat, paremmin kuin nämä maat itse? Eikö ole niin, että johtajat tekevät yhä oman maansa etujen vastaisia sopimuksia ja että vallanhimo sekä siihen liittyvät edut ovat usein tärkeämpiä kuin sen maan etu, jota poliitikon on tarkoitus palvella?
<P>
Kunkin yksilön elämän, vapauden ja ihmisarvon on oltava kaikkein pyhin asia meille kaikille.
<SPEAKER ID="060" NAME="Jörg Leichtfried" AFFILIATION="PSE">
(DE) Arvoisa puhemies, hyvät kollegat, Euroopan kansalaisena ja eurooppalaisena poliitikkona minua häiritsee kaksi asiaa. Ensimmäinen niistä on EU:n energiapolitiikan rakenteelliset puutteet, joiden vaikutuksista saimme jälleen kerran muistutuksen marraskuun alussa.
<P>
Toinen on EU:n suhteet Venäjään. On ilmeisen piittaamatonta kieltää, että olemme tällä hetkellä riippuvaisia sellaisista energiantoimittajista, jotka eivät pelkästään ole ulkomaisia vaan myös ulkomaiden omistuksessa. Valitettava tosiasia on, että seuraavaksi taloudelliset ja poliittiset intressit yhdistyvät ja alkavat vaikuttaa siihen, mitä poliittisella toimintakentällä tapahtuu.
<P>
Väitämme noudattavamme kaikessa toiminnassamme sitä periaatetta, etteivät talousintressit saa koskaan jättää varjoonsa eurooppalaisia arvoja. Tämä periaate on olennainen osa yhteisöämme. Emme voi suostua Venäjän-suhteissamme siihen, että energiavuoropuhelusta saadaan tuloksia ainoastaan, jos lupaamme olla ilmaisematta huoltamme ihmisoikeusrikkomuksista ja lehdistönvapauden rajoittamisesta. On oltava selvää, että joko EU on arvoperusteinen tai kohta EU:ta ei ole enää olemassa.
<SPEAKER ID="061" NAME="Ryszard Czarnecki" AFFILIATION="UEN">
(PL) Arvoisa puhemies, tämä on British Airwaysin kanta-asiakaskortti. Yritin tehdä sille jotain, kun vähän aika sitten kuulin, että Yhdistyneen kuningaskunnan parlamentin alahuoneen 100 jäsentä osoitti mieltään sen johdosta, että erästä British Airwaysin työntekijää oli kohdeltu syrjivästi siksi, että hän käytti pientä ristiä.
<P>
Mielestäni tällaista ei voida hyväksyä Euroopassa, joka perustuu vuosisataiseen kristilliseen perinteeseen. Siksi haluan ilmaista tukeni kaikille brittiläisille kollegoilleni sekä brittiläisille poliitikoille ja toimittajille, jotka protestoivat tätä tilannetta vastaan.
<SPEAKER ID="062" NAME="Marios Matsakis" AFFILIATION="ALDE">
(EN) Arvoisa puhemies, Turkissa otettiin käyttöön vuoden 2000 lopulla F-tyypin eristysvankilat poliittisia vankeja varten. Niiden tarkoituksena oli murtaa vankien psyyke ja aivopestä heidät sen jälkeen. Kuuden viime vuoden aikana 28 ihmistä on tapettu, 122 on kuollut nälkälakon vuoksi ja tuhansia mielenosoituksia on järjestetty niin Turkissa kuin sen ulkopuolellakin.
<P>
F-tyypin eristysvankiloissa olevia vankeja edustava istanbulilainen lakimies Behiç Aşçı on ollut nälkälakossa 251 päivää. Arvoisa puhemies, tekin ilmaisitte vastalauseenne erittäin kunniallisesti muutama viikko sitten, mutta Turkin viranomaiset eivät ottaneet sitä kuuleviin korviinsa. Aşçı ei selviä enää pitkään. Pyydän teitä ottamaan suoraan ja kiireellisesti yhteyttä Turkin pääministeriin ja kehottamaan häntä hoitamaan Aşçın tapauksen henkilökohtaisesti, jotta tämä Eurooppa-myönteinen turkkilainen idealisti saadaan pelastettua kuolemalta.
<SPEAKER ID="063" NAME="Gerard Batten" AFFILIATION="IND/DEM">
(EN) Arvoisa puhemies, viime kesänä Venäjän duuma antoi kaksi lakia, joiden nojalla venäläisiä ja muiden maiden kansalaisia voidaan haastaa oikeuteen ulkomailla. Venäjän federaation presidentti hyväksyi päätöksellään, että niin kutsuttuja federaation turvallisuuspalvelun "erityisjoukkoja" voidaan käyttää väitettyjen terroristien tai valtion kunniaa loukanneiden kiinni ottamiseksi. Näillä laeilla annetaan lupa tappaa, ja ensimmäinen, Yhdistyneen kuningaskunnan kansalaisen julkinen teloitus tapahtui viime kuussa, kun Alexandr Litvinenko myrkytettiin ja kuoli Lontoossa. Murhan tekijä kuitenkin tunaroi, ja radioaktiiviset todisteet ulottuvat Lontoosta Moskovaan saakka.
<P>
Tony Blair reagoi toteamalla, ettei mikään saa vahingoittaa Yhdistyneen kuningaskunnan ja Venäjän välisiä suhteita. Venäläiset reagoivat toteamalla, ettei yhtäkään epäiltyä todisteista huolimatta luovuteta Yhdistyneeseen kuningaskuntaan. Maailman on sen sijaan reagoitava sulkemalla Venäjä sivistyneen valtioyhteisön ulkopuolelle, kunnes sen kansainvälisten tappojoukkojen toiminta lakkautetaan.
<SPEAKER ID="064" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, tämä on juuri sopiva päivä puheelleni. Tänään 11. päivänä joulukuuta on kulunut 60 vuotta Unicefin perustamisesta ja tänään vietetään kansainvälistä lasten päivää. Lapsen oikeuksien julistus ja lapsen oikeuksista tehty yleissopimus on allekirjoitettu, muutamia maita lukuun ottamatta, ja komissio on jo esitellyt lasten oikeuksien eurooppalaisen strategiansa.
<P>
Toivommekin yhdenmukaista toimintaa kaikessa EU:n ulkoisessa ja sisäisessä politiikassa ja että jok'ikinen jäsenvaltio toimii lapsen oikeuksien suojelemiseksi. Lapsia uhkaavat nimittäin köyhyys, luku- ja kirjoitustaidottomuus sekä aseelliset konfliktit EU:n ulkopuolella, mutta he ovat yhtä lailla vaarassa omissa sivistysmaissamme, joissa heitä uhkaa yhteisvastuuttomien ihmisten pahantahtoisuus.
<SPEAKER ID="065" NAME="Françoise Castex" AFFILIATION="PSE">
(FR) Arvoisa puhemies, komissio esitti 22. kesäkuuta 2006 tiedonannon EU:n viinialan ylituotantokriisin johdosta. Se suositti 400 000 hehtaarin suuruisen viinintuotantoalueen raivaamista viiden seuraavan vuoden aikana, mikä vastaa lähes 12:ta prosenttia EU:n 3,4 miljoonasta hehtaarista.
<P>
Haluan tänään kiinnittää huomionne siihen, että EU:ssa on laittomia viiniviljelmiä, joiden arvioidaan olevan yhteensä 15 000 hehtaarin suuruiset. Komission maaliskuun 2004 kertomuksessa antamien lukujen mukaan nämä viiniviljelmät tuottavat 5-8 miljoonaa hehtolitraa, kun EU:n ylituotanto on 12 miljoonaa hehtolitraa. Näiden laittomien viiniviljelmien lopullinen raivaaminen palauttaisi jonkinlaisen tasapainon alalle.
<P>
Kehotankin komissiota määrittelemään näiden laittomien viiniviljelmien täsmällisen suuruuden ennen kuin raivaamispäätöksiä tehdään.
<SPEAKER ID="066" NAME="DanutBudreikait" AFFILIATION="ALDE">
(LT) Arvoisa puhemies, hyvät kollegat, EU:n asialistan tärkein aihe on edelleen energian toimitusvarmuus ja yhteinen energiapolitiikka. Tämän politiikan suunnittelu ja täytäntöönpano ovat kuitenkin pitkän aikavälin projekti.
<P>
Saksa ja Venäjä ovat tehneet kahdenvälisen sopimuksen kaasuputken rakentamisesta Itämeren pohjaan. Tämä kaasuputki on kaikkea muuta kuin turvallinen ekologisesta näkökulmasta, kun otetaan huomioon merenpohjassa makaavat toisesta maailmansodasta peräisin olevat romut, jotka uhkaavat Itämeren tilaa. Samalla EU kuitenkin vaatii turvallisten ja nykyaikaistettujen ydinreaktorien sulkemista.
<P>
Tutkijat arvioivat, että vuoteen 2010 mennessä Itämeren alueella on 3,5 miljardin kilowatin sähköenergiavaje. Mistä saamme tarvittavan energian, kuinka paljon joudumme siitä maksamaan ja onko se turvallista? Onko kukaan laskenut, miten sähköenergiavaje vaikuttaa EU:n kilpailukykyyn?
<P>
Kehotan kaikkia jäsenvaltioita tarkastelemaan energiamarkkinoiden muutoksia ja tukemaan Liettuaa sen soveltaessa EU:n liittymissopimuksen 37 artiklaa, jotta Ignalinan ydinvoimalan toimintaa voitaisiin jatkaa.
<SPEAKER ID="067" NAME="Mairead McGuinness" AFFILIATION="PPE-DE">
(EN) Arvoisa puhemies, toivottavasti saitte mahdollisuuden käydä vaelluksella Irlannin-matkallanne.
<P>
Ette ehkä huomannut vierailunne aikana sitä, kuinka suuri huoli maaseudulla vallitsee siitä, miten komissio toteuttaa tilatarkastuksia yhteisen maatalouspolitiikan ja täydentävien ehtojen osalta. Sen välillä, mitä komissio sanoo tekevänsä yksinkertaistamista koskevien aloitteiden osalta ja mitä paikalla tapahtuu täydentäviä ehtoja koskevien tarkastusten yhteydessä, on valtava aukko.
<P>
Tarkistuslista, jota viljelijöiden on noudatettava, on pitkä ja sekava. Viljelijät pelkäävätkin, että jos he rikkovat yhtäkin sääntöä, heitä rangaistaan pienentämällä tukea. Kuluttajien täytyy tietää, että viljelijät täyttävät elintarvikkeiden turvallisuutta ja tuotantoa koskevat tiukat vaatimukset. Haluaisin kuitenkin tietää, ovatko tällaiset yllätystarkastukset paras tapa saavuttaa tämä tavoite. Irlannin hallitus on syypää nitraattidirektiivin täytäntöönpanon viivästymiseen, ja sen vuoksi kaikki tilatarkastukset on järjestettävä vuoden 2006 loppupuolella.
<P>
Pyydän komissiota täsmentämään, mitä se haluaa viljelijöiltä, ja varmistamaan, että kaikki jäsenvaltiot noudattavat sääntöjä.
<SPEAKER ID="068" NAME="Margarita Starkevičiūt" AFFILIATION="ALDE">
(LT) Haluan kiinnittää huomionne taitavien kääntäjiemme laadukkaaseen työhön. Viime aikoina on kuultu paljon tyytymättömien tahojen väitteitä siitä, että käännösten taso olisi huonontunut. Arvoisa puhemies, olette varmasti tietoinen siitä, että käännöstoimintaan osoitetaan paljon määrärahoja ja olemme oikeutetusti ylpeitä siitä, että EU:n toimielimissä käytetään useita kieliä. Mielestäni yksi ongelmista, jonka vuoksi yhä useammin valitetaan käännösten laadusta, on se, että parlamentin käännösten laadunvalvontajärjestelmä ei ole asianmukainen eikä toimi kunnolla. Käännöksen laadun tarkistaa yleensä kollega, eli he tarkistavat toistensa työt, mikä ei välttämättä tapahdu kovin puolueettomasti. Käännösosaston henkilökunta ei useinkaan vastaa parlamentin jäsenten tiedusteluihin. Minä en ainakaan ole koskaan saanut vastausta. Toivottavasti parlamentin puhemiehistö huomauttaa tästä asiasta käännösosastoa.
<SPEAKER ID="069" NAME="Zbigniew Zaleski" AFFILIATION="PPE-DE">
(PL) Arvoisa puhemies, meidän olisi jatkuvasti seurattava EU:n itärajan takaisia eli Venäjän ja Ukrainan tapahtumia. Olemme viime aikoina kiinnittäneet paljon huomiota Venäjän kanssa käytäviin neuvotteluihin, mutta kehotan parlamenttia muistamaan myös Ukrainan tilanteen.
<P>
Haluaisin, että parlamentti lähettää selkeän viestin siitä, että olemme Ukrainan tukena sen matkalla kohti demokratiaa. Toisin sanoen emme toivo demokratianvastaisten liikkeiden kehittyvän ja voimistuvan. Ukraina on suuri naapurimaamme, jonka tilanne kiinnostaa meitä. Sitä ei saa jättää huomiotta.
<P>
Olenkin sitä mieltä, että kaikki parlamentin tai muiden toimielinten jäsenten Ukrainan hallitukselle ja Ukrainan yhteiskunnalle lähettämät viestit ovat erittäin tärkeitä.
<SPEAKER ID="070" NAME="Czesław Adam Siekierski" AFFILIATION="PPE-DE">
(PL) Arvoisa puhemies, juhlistamme ensi vuonna Rooman sopimusten 50-vuotista taipaletta. Mielestäni tämä tarjoaa erinomaisen tilaisuuden pohtia EU:n tulevaisuutta ja keskustella siitä. Kun muistelemme yhdentymiskehityksen perusperiaatteita, löydämme ratkaisun keskeisiin kysymyksiin, kuten siihen, mihin EU on menossa ja mitkä ovat tulevat laajentumisnäkymät. Balkanin maita, Ukrainaa, Turkkia sekä Georgiaa ja Moldovaa koskeva politiikkamme on määriteltävä tarkkaan. EU:n olisi tehtävä tiiviimpää yhteistyötä näiden maiden kanssa ja tarjottava enemmän tukea niissä tapahtuviin muutoksiin.
<P>
Tällä hetkellä tärkein asia on EU:n sisäinen uudistus, joka käsittää Euroopan parlamentin aseman lujittamisen ja päätöksentekomenettelyn tehostamisen. Saksan puheenjohtajuuskauden eli seuraavan kuuden kuukauden aikana meidän olisi lisäksi löydettävä ratkaisu perustuslain tulevaisuutta ja energian toimitusvarmuutta koskeviin ongelmiin.
<SPEAKER ID="071" NAME="Puhemies">
Se oli viimeinen puheenvuoro. Tämä on myöskin viimeinen kerta, kun minulla on kunnia johtaa keskustelua minuutin puheenvuoroista. Siksi annoin puheaikaa hieman anteliaammin. Pyydän komissiolta ja neuvostolta ymmärrystä. Kiitos kärsivällisyydestänne, mutta sana on vapaa juhlien viimeisillä minuuteilla, ja haluankin tässä yhteydessä pyytää anteeksi heiltä, jotka olisivat halunneet puhua aiemmilla kerroilla mutteivät saaneet puheenvuoroa.
<P>
Keskustelu on päättynyt.
