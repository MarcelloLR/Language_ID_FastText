<CHAPTER ID="018">
Asetuksen (EY) N:o 717/2007 (matkapuhelimet) ja direktiivin 2002/21/EY (sähköinen viestintä) muuttaminen (keskustelu) 
<SPEAKER ID="120" NAME="Puhemies">
(IT) Esityslistalla on seuraavana Adina-Ioana Văleanin teollisuus-, tutkimus- ja energiavaliokunnan puolesta laatima mietintö ehdotuksesta Euroopan parlamentin ja neuvoston asetukseksi verkkovierailuista yleisissä matkapuhelinverkoissa yhteisön alueella annetun asetuksen (EY) N:o 717/2007 ja sähköisten viestintäverkkojen ja -palvelujen yhteisestä sääntelyjärjestelmästä annetun direktiivin 2002/21/EY muuttamisesta - C6-0333/2008 -.
<SPEAKER ID="121" NAME="Adina-Ioana Vălean" LANGUAGE="RO">
Arvoisa puhemies, arvoisa komission jäsen Reding, hyvät kollegat, on harvinaista, että liberaali edistää markkinoihin puuttumista hintojen sääntelyllä, vaikka se koskee vain enimmäisrajan asettamista. Matkapuhelinten verkkovierailuhintojen tapauksessa tämä toiminta kuitenkin on tarpeen, ja se voidaan toteuttaa vain kollektiivisesti, Euroopan unionin tasolla. Se on tarpeen, koska liian korkeat hinnat muodostavat esteitä, jotka estävät Euroopan kansalaisten välisen liikkumisen ja viestinnän vapauden. Näiden esteiden poistaminen on yksi Euroopan unionin perustavoitteista ja yksi henkilökohtaisista tavoitteistani Euroopan parlamentin jäsenenä. Siksi olen ottanut vastuun toimia esittelijänä tässä asetuksessa sekä kuun alussa hyväksytyssä Euroopan parlamentin mietinnössä, joka koski jäsenvaltioiden pystyttämiä hallinnollisia ja oikeudellisia esteitä, joilla estetään EU:n kansalaisten vapaa liikkuvuus.
<P>
Nykyinen asetus on tarpeen esimerkiksi liikematkalla olevalle pienyrittäjälle, jonka on puhuttava kotona olevien kollegojen kanssa ongelman ratkaisemiseksi. Se on tärkeä toimittajalle, joka lähettää uutisraportin sähköpostilla suoraan tapahtumapaikalta. Se on myös tärkeä nuorille ihmisille, jotka lähettävät tekstiviestejä poika- ja tyttöystävilleen. Lopuksi se on tärkeä ulkomailla työskenteleville työntekijöille, jotka haluavat kuulla lastensa äänen puhelimessa. Kaikki nämä EU:n kansalaiset ovat maksaneet ja maksavat edelleen usein kolme tai neljä kertaa enemmän matkapuhelimen käytöstä vain siksi, että he ovat muutaman kilometrin päässä omasta maastaan, vaikka he ovatkin yhteisön rajojen sisäpuolella.
<P>
Asetuksella, jonka aiomme hyväksyä huomenna, poistetaan liian korkeat hinnat. Asetuksella asetettujen enimmäisrajojen nojalla operaattorit voivat edelleen saada huomattavan voittomarginaalin ja kilpailla tarjoamalla alempia hintoja. Meillä on käsiteltävänämme monimutkainen ongelma, joka liittyy Euroopan matkapuhelinmarkkinoiden sirpaloitumiseen ja toimintaan.
<P>
Kun kuluttajat valitsevat matkapuhelinoperaattoria, he katsovat ennen kaikkea kansallisia hintoja tai uudelle matkapuhelinmallille tarjottua hintaa mutta tutkivat vähemmän verkkovierailuhintoja. Kun he ylittävät rajan toiseen EU:n jäsenvaltioon, heihin sovelletaan näitä verkkovierailuhintoja, vaikka he vain vastaanottavat puheluita. Kuluttajien ainoa vaihtoehto on päättää olla käyttämättä matkapuhelinta. Operaattorien välinen kilpailu ei toimi tästä näkökulmasta. Alkuperämaan todellisen operaattorin on maksettava vierailuverkon operaattorille signaalin toimittamisesta.
<P>
Joissakin maissa, esimerkiksi turistikohteissa, on paljon vierailijoita lyhyen kauden ajan, kun taas muissa on enemmän ulkomaille matkustavia ihmisiä. Tämä tarkoittaa, että kysynnän ja tarjonnan välillä on epätasapaino, ja siitä johtuvat korkeat bruttohinnat jopa operaattoreiden kesken. Joissakin maissa lisäksi matkapuhelinverkkojen asennus- ja toimintamaksut ovat korkeampia. Lisäksi pienemmät operaattorit tai markkinoille tulleet uudet operaattorit ovat osoittaneet, että suuret yleiseurooppalaiset operaattorit soveltavat niihin usein syrjiviä hintoja. Lopuksi maksaa aina kuluttaja.
<P>
Asetus, jonka aiomme hyväksyä huomenna, on lyhyen aikavälin ratkaisu. Emme voi säännellä hintoja loputtomasti, koska tämä vaikuttaa innovaatioihin ja voi jopa vaikuttaa kilpailukykyyn. Siksi asetuksella säädetään, että Euroopan komission on analysoitava markkinoiden sääntelyä koskevia erilaisia keinoja. Joitakin näistä keinoista jopa suositellaan asetuksessa. Kahden tai kolmen vuoden kuluttua pystymme keskustelemaan useammista vaihtoehdoista, kun saatavillamme on enemmän tietoa. Toivon, että sitten voimme panna täytäntöön lainsäädännölliset puitteet pitkän aikavälin kilpailukykyisille verkkovierailuhinnoille.
<P>
Tämän näkökulman lisäksi parlamentti on mielestäni parantanut asetusta monista näkökulmista. Olemme vähentäneet datansiirron verkkovierailun enimmäishintoja 50 senttiin megatavulta edistääksemme tämän palvelun käyttöä ja alan asianmukaista kilpailua. Olemme tehneet langattoman internetin avulla saatavilla olevien verkkovierailupalvelujen asiakasneuvontaa koskevista suuntaviivoista avoimempia. Olemme myös tehneet säännöksistä, joilla pyritään rajoittamaan datansiirtoa vierailuverkossa koskevia kuukausimaksuja 50 euroon, huomattavasti joustavampia kaikille, jotka haluavat tämän ominaisuuden. Verkkovierailuhintaa koskevat tekstiviestit, jotka lähetetään heti, kun kuluttaja tulee ulkomaiseen verkkoon, sisältävät myös viittaukseen yhteiseen hätänumeroon 112. Olemme laskeneet soitettujen ja vastaanotettujen puhelujen enimmäishintoja mutta samalla säilyttäneet operaattoreiden voittomarginaalin. Olemme myös kieltäneet sellaisten operaattoreiden toiminnan, jotka jatkavat kuluttajien veloittamista siitä, että joku vain jättää heille ääniviestin ulkomailla.
<P>
Haluaisin päättää puheenvuoroni kiittämällä kaikkia heidän ponnisteluistaan niin lyhyenä aikana, kollegoitani muista poliittisista ryhmistä, komission jäsentä Redingiä ja hänen henkilökuntaansa, suurlähettiläs Reinišováa, ja puheenjohtajavaltio Tšekin ja puheenjohtajavaltio Ranskan edustajia, neuvostoa, unohtamatta omaa Euroopan parlamentin henkilöstöämme, jotka kaikki tekevät yhteistyötä, jotta miljoonat kansalaiset voisivat nauttia tänä kesänä hyväksyttävistä verkkovierailuhinnoista.
<SPEAKER ID="122" NAME="Viviane Reding" LANGUAGE="EN">
Arvoisa puhemies, en voisi olla enemmän samaa mieltä esittelijän kanssa, ja haluan onnitella häntä ripeästi ja tehokkaasti tehdystä työstä.
<P>
Tämä on este liikkumisen vapaudelle, koska jos kansalaisia rangaistaan puhelinlaskulla, kun he ylittävät rajan, silloin ei suoraan sanottuna ole kyse sisämarkkinoista, joihin pyrimme ja jotka haluamme rakentaa. Siispä meidän on päästävä eroon noista esteistä antaaksemme kansalaisillemme tämän liikkumisen vapauden. Nuo esteet koskevat monia ihmisiä. Euroopan unionissa on noin 150 miljoonaa kansalaista, jotka käyttävät matkapuhelimiaan ainakin kerran vuodessa vierailuverkossa, kun he ovat ulkomailla, ja heidän on maksettava hinta. He ovat opiskelijoita, matkailijoita ja lomailijoita, mutta he ovat myös rajatylittäviä työntekijöitä, toimittajia ja liikemiehiä, jotka joutuvat epäedulliseen asemaan hyvin korkeiden viestintämaksujen takia.
<P>
Siksi kiitän Euroopan parlamenttia siitä, että se on niin ripeästi vastannut komission ehdotukseen. Uskon, että olemme onnistuneet saamaan ehdotuksen täytäntöön pantavaksi kaikkien aikojen lyhyimmässä ajassa Euroopan unionissa - vain seitsemän kuukautta ehdotuksesta täytäntöönpanoon. Tämä on ensimmäinen lajiaan, ja se on ensimmäinen lajiaan eurooppalaisten kuluttajien hyödyksi.
<P>
Haluaisin vain sanoa muutaman siitä, mitä ensimmäisellä verkkovierailupaketilla on saavutettu. Verkkovierailupuheluissa sillä on saavutettu 60 prosenttia alemmat hinnat kansalaisille ja 30 prosenttia enemmän liikennettä alalle. Alalla on myös ollut - ja tämä on mielenkiintoista - levinneisyyden jatkuvaa kasvua kansalaisten käyttämien matkapuhelinten osalta. Nyt keskimääräinen levinneisyys EU:ssa on 119 prosenttia. Se on ehdoton maailmanennätys, ja kun verkkovierailuhinnat ovat laskemassa, matkapuhelintaan käyttävät kansalaiset saavat vapauden. Se tuo myös paljon rahaa alalle, koska niiden liikenne kasvaa jatkuvasti. Samalla kansalliset hinnat ovat laskussa. Siitä lähtien, kun Barroson komissio alkoi käsitellä tätä, matkapuhelinviestinnän kotimaiset hinnat ovat laskeneet noin 35 prosentilla. Se on vastaus niille, jotka sanovat, että jos laskemme verkkovierailuhintoja, kansalliset hinnat nousevat. Niin ei ole. Tilastot osoittavat täysin päinvastoin.
<P>
Nyt etenemme pidemmälle: ensiksi tietysti verkkovierailupuhelut. Mielestäni on todella hyvä, että jatkamme ylärajojen laskemista, jotta ylärajojen alla voidaan käydä tarjouskilpailua. On hyvin tärkeää, että siihen lisätään tekstiviestiverkkovierailu, koska joka vuosi Euroopan unionissa lähetetään 2,5 miljardia tekstiviestiä. Alalla siitä saatujen tulojen arvo on noin 800 miljoonaa euroa. Nyt, kuka lähettää tekstiviestejä? Pääasiassa nuoret ihmiset: 77 prosenttia alle 24-vuotiaista nuorista ihmisistä käyttää tekstiviestejä ulkomailla ollessaan, koska se on heille helpointa ja halvinta. Heitä siis rangaistaan, kun heidän on maksettava harvinaisen korkeita hintoja operaattorin kustannusten osalta, kun he tekevät verkkovierailuja. Hyvä: laskemme noita hintoja, jotta tekstiviestien lähettämisestä tulee tavallinen asia sekä kotona että naapurimaassa. Kuluttajat hyötyvät tästä siis suuresti. Vähennys - josta parlamentti äänestää huomenna - on 60 prosenttia tekstiviestien osalta. Verkkovierailupuhelujen sekuntipohjaisen laskutuksen osalta: yksinkertaisesti sanottuna, älkää panko ihmisiä maksamaan siitä, mitä he eivät ole käyttäneet, pankaa heidät vain maksamaan siitä, mitä he todellisuudessa ovat käyttäneet. Laskemme myös näitä 24 prosentin piilokuluja, jotta maksetaan vain siitä, mitä todella on kulutettu. Ja datansiirron verkkovierailujen osalta uskomme, että se on tulevaisuuden kehitystä.
<P>
Mutta vaikka haluamme sellaista tulevaisuuden kehitystä, että sijainnista riippumatta on mahdollista ladata elokuva, sanomalehtiartikkeli tai valokuva ystäville lähetettäväksi, tällä hetkellä laskut ovat jättimäisiä. Olen saanut jäljennöksiä laskuista, kun ihmiset ovat olleet toisessa maassa kolme tai neljä päivää, ja heidän on maksettava monia tuhansia euroja vain siksi, että he ovat ladanneet suosikkitelevisio-ohjelmansa tai sanomalehtiartikkeleita, joita he ovat tottuneet käyttämään. Tämä loppuu nyt myös siksi, että uudessa asetuksessa on katkaisuraja-toiminto, joka 1. heinäkuuta 2010 on oletusraja, jota sovelletaan automaattisesti kuluttajiemme suojelemiseksi.
<P>
Se on siis suuri päivä Euroopalle ja suuri päivä eurooppalaisille kuluttajille. Kiitos parlamentille, joka on toiminut ripeästi. Luulen, että ihmiset ulkopuolella ymmärtävät, että tämä parlamentti työskentelee kansalaisten hyväksi.
<SPEAKER ID="124" NAME="Syed Kamall" LANGUAGE="EN">
Arvoisa puhemies, voinko aloittaa kiittämällä aivan ensiksi sisämarkkina- ja kuluttajansuojavaliokunnan varjoesittelijöitä kaikista ryhmistä, heidän henkilökuntaansa ja neuvonantajiaan? Mielestäni me voimme kaikki sisämarkkina- ja kuluttajansuojavaliokunnassa olla ylpeitä siitä, että olemme saaneet aikaan yksimielisyyden lisääntyneestä avoimuudesta ja viimeinkin poistaneet "jättilaskuja" koskevan ongelman. Jättilasku ei ollut hyväksi matkapuhelinoperaattoreiden maineelle, mutta mikä tärkeintä, jättilasku ei ollut hyväksi kuluttajille.
<P>
Minulla on kuitenkin vielä muutamia huolia hintojen ylärajoista. On kysyttävä, mitkä kuluttajat hyötyvät neuvostotalouden tyylisistä hintojen ylärajoista. Koska enintään vain 35 prosenttia kuluttajista todella käyttää verkkovierailuja ja koska säännöllisten verkkovierailijoiden luku on huomattavasti matalampi, kuten komission jäsen itse myönsi, ja koska tällä lainsäädännöllä hyödytetään pääasiassa komission virkailijoiden, Euroopan parlamentin jäsenten, lobbaajien ja liikemiesten kaltaisten etuoikeutettujen kuluttajien pientä ryhmää, toivotaan, että emme ryöstä köyhiltä maksaaksemme rikkaiden halvemmat puhelut.
<SPEAKER ID="125" NAME="Manolis Mavrommatis" LANGUAGE="EL">
Arvoisa puhemies, arvoisa komission jäsen, hyvät kollegat, haluaisin aloittaa onnittelemalla esittelijää, Adina-Ioana Văleania, ja ensimmäisen verkkovierailuasetuksen esittelijää, Paul Rübigia, erinomaisesta yhteistyöstä, joka meillä oli kulttuuri- ja koulutusvaliokunnassa, jonka lausunnon valmistelija olin, asiasta, joka luonnollisesti kiinnostaa 150 miljoonaa kuluttajaa ja televiestintäalaa.
<P>
Ensimmäisen asetuksen kaksi vuotta sitten tapahtuneen menestyksekkään soveltamisen jälkeen Euroopan parlamenttia kehotetaan hyväksymään tarkistettu asetus, joka kattaa tekstiviestien ja datan hinnat.
<P>
Haluaisin itse kommentoida uuden asetuksen hyötyjä, erityisesti liikematkailijoille. Esimerkiksi viestinten ammattilaiset käyttävät paljon matkapuhelintensa tiedostojen lataamistoimintoa.
<P>
Tarkistettu asetus toimii turvaventtiilinä matkapuhelinyhtiöiden tähän mennessä säätämiä liiallisia ja valvomattomia maksuja vastaan, kuten komission jäsen sanoi. Siksi katson, että mietinnön puoltaminen äänestyksessä on parlamentille jälleen yksi voitto taistelussa kuluttajien suojelemiseksi ja jälleen yksi askel, jolla saadaan uutta elämää sisämarkkinoille.
<P>
Lopuksi, toimielinten hyväksynnän nojalla uskon ja toivon, että tämä asetus tulee voimaan tänä kesänä, jotta matkailijoita suojellaan kaikilta matkapuhelinyhtiöiden toteuttamilta hämäriltä maksuilta ja ylilaskutukselta.
<SPEAKER ID="126" NAME="Paul Rübig" LANGUAGE="DE">
Kiitos, arvoisa puhemies. Haluaisin onnitella erityisesti esittelijää, Adina-Ioana Văleania, mutta myös komission jäsentä Redingiä, joka osoitti suurta sitoutumista toisesta verkkovierailuasetuksesta käydyissä neuvotteluissa. Mielestäni nämä neuvottelut ja tietysti myös tavoite kansallisten hintojen ja muissa Euroopan maissa maksamiemme hintojen saamisesta samalle tasolle ovat merkittävä edistysaskel.
<P>
On myös hyvä, että kansalliset sääntelyviranomaiset ovat nyt myös vastuussa verkkovierailusta ja ne ottavat siksi hoitaakseen seuranta- ja valvontatehtävät, mikä sangen yksinkertaisesti lisää avoimuutta. Avoimuus on olennaista markkinoiden toiminnalle. Tähän mennessä monilla aloilla ei ole ollut avoimuutta, mutta on ollut myös räikeää markkinoiden väärinkäyttöä.
<P>
Ei ole oikein, että datansiirron verkkovierailusta pyydetään jopa tuhat kertaa suurempi määrä, kuten usein tapahtuu. Vastaanotettujen puhelujen sekuntipohjainen laskutus tuo tulevaisuudessa myös selvää edistystä ja johtaa Euroopan kansalaisten kustannushyötyihin.
<SPEAKER ID="127" NAME="David Hammerstein" LANGUAGE="ES">
Arvoisa puhemies, on välttämätöntä puuttua, kun markkinat eivät toimi. Olemme jälleen kerran kajonneet kiellettyyn aiheeseen: vapaat markkinat eivät ole pyhiä, ja vielä vähemmän kriisiaikana, kun eurooppalaisten kuluttajien taskut ovat tyhjempiä kuin koskaan.
<P>
Tämä sopimus, jolla pyritään asettamaan rajat puhelujen ja tekstiviestien verkkovierailujen liian korkeille kustannuksille, hyödyttää kuluttajaa, hyödyttää Euroopan maiden välistä viestintää ja hyödyttää hyödyllistä ja myönteistä EU:ta.
<P>
Miljoonien EU:n kansalaisten puhelinlaskut voivat pienetä tai, toisaalta, voi tapahtua juuri päinvastoin: koska tekstiviesti maksaisi vain 11 senttiä, ihmiset voisivat lähettää tekstiviestejä koko ajan ja päätyisivät kuluttamaan saman määrän.
<P>
Siirtotoimenpiteet, joilla toteutetaan sekuntipohjainen laskutus 30 ensimmäisen sekunnin jälkeen, ovat erityisen myönteisiä. Tekstiviestien ja datansiirron enimmäiskustannukset olisivat voineet olla hieman alhaisempia, mutta olemme tehneet tämän kompromissin sopimuksen aikaansaamiseksi.
<P>
Haluaisin kiittää komission jäsentä Redingiä, Adina-Ioana Văleania ja kaikkien ryhmien esittelijöitä, koska olemme antaneet hienon esimerkin Euroopan unionin toiminnasta kriisin aikana.
<SPEAKER ID="128" NAME="Puhemies">
(PL) Voimme siis päättää tyytyväisenä, mikä on hyvin tärkeää, erityisesti ennen vaaleja. Nyt pyydän Silvia-Adriana Ţicăuta puhumaan catch-the-eye-menettelyn nojalla.
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Arvoisa puhemies, arvoisa komission jäsen, haluaisin onnitella kollegoitani heidän tekemästään työstä ja heidän laatimastaan mietinnöstä. Euroopan parlamentti tekee ehdottomasti työtä Euroopan kansalaisten hyväksi. Muistan myös, että matkapuhelinten verkkovierailuhintojen vähentämistä koskevan keskustelun aikana kaksi vuotta sitten meillä oli hyvin laaja-alainen keskustelu. Olen iloinen, että meillä ei tässä tapauksessa ollut eriäviä mielipiteitä. Olemme itse asiassa hyväksyneet nopeasti tämän hintojen alennuksen. Haluaisin sanoa, että minusta on hyvin tärkeää jatkaa nykyisten matkapuheluhintojen laskemista ja suurempien määrien osalta sekä soitettujen että vastaanotettujen puhelujen osalta. Tekstiviestihintojen laskeminen on kuitenkin erityisen tärkeää.
<P>
Emme tee tätä itse asiassa vain nuoremman sukupolven puolesta, vaan kaikkien Euroopan unionissa matkustavien puolesta. Tämä toimenpide on toisaalta itse asiassa kuluttajien suojelukeino, mutta samalla se on hyvä esimerkki tavasta, jolla markkinoita voidaan säännellä Euroopan kansalaisten hyödyksi.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Arvoisa puhemies, arvoisa komission jäsen, matkapuhelimesta ja internetistä on tullut liikkuvuuden ja innovaation symboleja. Kansalaisilla pitäisi siksi olla laaja ja helppo pääsy televiestintäpalveluihin. Monesta komission jäsenen vetoomuksesta huolimatta tekstiviestien verkkovierailupalvelujen hinnat ovat edelleen keskimääräisesti huomattavasti korkeammat, ja ne ylittävät huomattavasti kyseisten palvelujen kotimaiset hinnat. Meidän on pyrittävä muuttamaan tilanne. Arvostan tämän osalta suuresti komission ja komission jäsenen työtä.
<P>
Tilanne on samanlainen internetin osalta. Miksi internetin käyttämisen matkapuhelimessa pitäisi olla ylellisyyttä? Me kaikki kannatamme mahdollisimman laajan internetiin pääsyn varmistamista. Datansiirron verkkovierailuhintojen laskeminen auttaisi siinä varmasti. Se on tärkeää, koska tämä asia koskee laajassa mittakaavassa yhteiskuntamme nuorinta ryhmää.
<SPEAKER ID="131" NAME="Bogusław Liberadzki" AFFILIATION="PSE">
(PL) Arvoisa puhemies, arvoisa komission jäsen, olen tyytyväinen suuntaan, johon olemme kulkemassa. Viittaan verkkovierailupuhelujen ja internetiin pääsyn jyrkkiin hinnanalennuksiin. Se on ensimmäinen askel, ja luulen, että toisia seuraa. Nämä ovat tekijöitä, joilla voidaan nopeuttaa Lissabonin strategian toteuttamista. Tämä on tärkeää koulutusprosessille ja nuorelle sukupolvelle. On tärkeää, että internet on sellaisten ihmisten saataville, jotka ovat suhteellisen köyhiä ja joilla on matalat tulot. Olemme menossa oikeaan suuntaan. Tämä uutinen otetaan varmasti vastaan iloisesti. Haluaisin kiittää komissiota.
<SPEAKER ID="132" NAME="Alojz Peterle" AFFILIATION="PPE-DE">
(SL) Haluaisin onnitella vilpittömästi esittelijää ja komission jäsentä. Arvoisa komission jäsen, muutama vuosi sitten kerroin teille, että en halua tulla rangaistuksi ulkomailla soittamisen takia. En odottanut, että kuluttajan asemani paranee niin pian ja erityisesti tämän direktiivin avulla.
<P>
Tämä direktiivi on todiste siitä, että Euroopan unioni pystyy käyttämään sen yhteistä politiikkaa saadakseen aikaan tiiviimmät yhteydet kansalaistensa välillä antamalla heille hyötyä siinä paikassa, jossa he tuntevat sen parhaiten - heidän taskuissaan. Tämä direktiivi merkitsee enemmän Eurooppaa, suurempaa kilpailukykyä ja yhtenäistaloutta, ja minulle se on yksi komission ja parlamentin nykyisen toimikauden tärkeimmistä saavutuksista. Ainoa asia, jota nyt haluan, on, että toimimme samassa hengessä ja kiinnitämme yhtä paljon huomiota kuluttajaan myös seuraavalla vaalikaudella. Onnitteluni jälleen kerran ja kiitos hyvin paljon.
<SPEAKER ID="133" NAME="Viviane Reding" LANGUAGE="EN">
Arvoisa puhemies, haluaisin ensisijaisesti kiittää jäseniä, jotka ovat tehneet suurenmoista työtä. Ensiksi tietysti esittelijää, Adian-Ioana Văleania, mutta myös muiden valiokuntien esittelijöitä, varjoesittelijöitä ja ryhmien puheenjohtajia. He ovat tehneet mahdolliseksi, että vain seitsemässä kuukaudessa hyvin tärkeästä ehdotuksesta kansalaisten vapaasta liikkuvuudesta ja liiallisten maksujen vähentämisestä tulee totta. Mielestäni se on suuri hetki sisämarkkinoille. Se on suuri hetki, joka osoittaa kansalaisille, että Euroopan parlamentin jäsenet ottavat heidät vakavasti.
<P>
Jos sallitte, haluaisin kuitenkin sanoa - kaikella kunnioituksella esimerkiksi Syed Kamallia kohtaan - että kun markkinat eivät toimi, poliittisen johtajuuden on puututtava asiaan. Haluaisin, että joku täällä parlamentissa selittäisi minulle, miten markkinoiden voidaan sanoa toimivan, kun operaattoreiden kustannukset tekstiviestin siirtämisestä maasta toiseen ovat alle 11 senttiä, kun taas keskivertokuluttajan on maksettava yli 28 senttiä. Silloin jokin ei toimi.
<P>
Joten jos me nyt säädämme 11 sentin ylärajasta, mielestäni liikkumavaraa on kuitenkin vielä runsaasti ja kilpailulla on tilaa kehittyä. Kuten useimmat teistä täällä istuntosalissa, minäkin olisin halunnut, että markkinat olisivat toimineet, jotta meidän ei tarvitsisi tehdä tätä. No, toivotaan, että meidän ei tarvitse tehdä sitä tulevaisuudessa uudelleen, ja toivotaan, että tämän päätöksen jälkeen markkinat todella toimivat alan etujen mukaisesti, kansalaisen etujen mukaisesti, vapaan liikkuvuuden etujen mukaisesti ja sellaisten sisämarkkinoiden etujen mukaisesti, joilla kaikki kansalaiset voivat matkustaa ilman, että heitä rangaistaan puhelinlaskulla.
<SPEAKER ID="134" NAME="Adina-Ioana Vălean" LANGUAGE="RO">
Verkkovierailumaksujen alentaminen on ehdoton välttämättömyys. Olimme kaikki samaa mieltä siitä, että markkinat eivät toimi. Siitä, miten meidän pitäisi säännellä, voidaan vielä keskustella.
<P>
Komission ehdotus joidenkin enimmäishintojen asettamisesta on asia, josta keskustelemme nyt. Onko se paras saatavilla oleva väline? Emme tiedä, mutta se on ainoa tällä hetkellä saatavillamme oleva vaihtoehto. Toivon, että tulevaisuudessa voimme löytää vaihtoehtoisia menetelmiä.
<P>
Haluaisin sanoa loppusanat koko alalle. Emme saa antaa välittää sellaista käsitystä, että matkapuhelinalalla käytetään kuluttajia säälimättä hyväksi. Tällainen ajatus voisi olla vaarallinen, koska ala on menestyksekäs, mikä näkyy työpaikkojen luomisessa, merkittävissä panoksissa talousarvioihin ja teknisessä innovaatiossa. Siksi katson, että on tärkeää, että ne meistä, jotka sääntelevät markkinoita, eivät ole täysin tyytyväisiä tekemäämme työhön ja pyrkivät tekemään uusia parannuksia, jotta saadaan aikaan pitkän aikavälin hyötyvaikutus.
<P>
Haluaisin kiittää kaikkia tähän mietintöön osallistuneita ja toivon, että keskustelemme samasta aiheesta toisen kerran.
<SPEAKER ID="135" NAME="Puhemies">
- (PL) Keskustelu on päättynyt.
<P>
Äänestys toimitetaan keskiviikkona 22. huhtikuuta 2009.
