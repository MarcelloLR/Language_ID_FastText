<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(DE) Arvoisat parlamentin jäsenet, olemme kuulleet suureksi suruksemme Suomessa tapahtuneesta ammuskelusta, jossa kuoli kahdeksan ihmistä. He olivat oppilaita ja opettajia. Esitän Euroopan parlamentin puolesta osanottomme uhrien perheille ja Suomen kansalle.
<P>
Ryhmät ovat pyytäneet minua antamaan julkilausuman jalkaväkimiinojen käytön, varastoinnin, valmistuksen ja kaupan kieltämistä ja niiden hävittämistä koskevasta yleissopimuksesta (Ottawan yleissopimuksesta). Jalkaväkimiinojen käytön, varastoinnin, valmistuksen ja kaupan kieltämistä ja niiden hävittämistä koskevan yleissopimuksen allekirjoittamisesta tulee aivan lähiviikkoina kuluneeksi kymmenen vuotta. 122 maata allekirjoittivat tämän historiallisen sopimuksen Ottawassa 3.-4. joulukuuta 1997. Jalkaväkimiinojen uhreiksi joutuu sekä siviilejä että sotilaita. Miinojen tarkoituksena on vahingoittaa - joko tappaa tai silpoa - ihmisiä. Niiden kieltäminen Ottawan yleissopimuksella merkitsee voittoa ihmiskunnalle.
<P>
Yleissopimus on myös suuri saavutus kansainväliselle kansalaisyhteiskunnalle. Kansalaisjärjestöjen liittouma onnistui ennennäkemättömällä tavalla saamaan aikaan kansainvälisen sopimuksen asiaan sitoutuneiden hallitusten ja parlamenttien kanssa tavanomaisten diplomaattifoorumien ulkopuolella. Kansainväliselle jalkaväkimiinojen vastaiselle kampanjalle myönnettiin vuonna 1997 Nobelin rauhanpalkinto tunnustukseksi tästä saavutuksesta.
<P>
Euroopan parlamentti kannatti jalkaväkimiinojen vastaista kampanjaa aivan alusta asti. Kun Ottawan yleissopimus oli allekirjoitettu, Euroopan parlamentti pyrki varmistamaan omalla kampanjallaan, että sopimus pantaisiin täytäntöön tehokkaasti. Tässä kampanjassa parlamentti antoi päätöslauselmia ja lausuntoja ja järjesti kuulemisia. Nyt on selvää, että kansainvälinen kampanja onnistui erinomaisesti. Yli kolme neljäsosaa kaikista valtioista on ratifioinut Ottawan yleissopimuksen. Jalkaväkimiinojen käyttö on vähentynyt dramaattisesti - samoin kuin niitä valmistavien maiden määrä. Näistä edistysaskeleista huolimatta yli 69 maata ei ole vielä kieltänyt jalkaväkimiinoja. On käynyt ilmi, ettei tätä tavoitetta voida saavuttaa kaikkialla, ellei sitä varten myönnetä ylimääräistä taloudellista tukea.
<P>
Euroopan unioni on vaikuttanut viime vuosina voimakkaasti Ottawan yleissopimuksen täytäntöönpanoon. Vuosina 1997-2004 EU käytti yli miljardi euroa jalkaväkimiinojen torjumiseen. Euroopan komission miinojenvastainen strategia on yksi suurimmista saavutuksista EU:n ulkosuhteiden alalla. Sen lisäksi, että tämä on humanitaarinen velvollisuutemme, se on myös kannattava panostus kestävään kehitykseen ja ihmisten turvallisuuteen.
<P>
EU:n neuvosto aikoo hyväksyä uuden, jalkaväkimiinoja koskevan yhteisen toimen osana yhteistä ulko- ja turvallisuuspolitiikkaa (YUTP). Kannatamme sitä, että neuvosto tavoittelee Ottawan yleissopimuksen yleismaailmallista ratifiointia ja pyrkii siihen, että vuonna 2009 järjestettävä tarkistuskonferenssi olisi tehokas.
<P>
Odotamme pääsevämme tekemään neuvoston ja komission kanssa tiivistä yhteistyötä tämän yhteisen toimen täytäntöönpanon alalla. Toivomme, että saamme pian tilaisuuden keskustella neuvoston ja komission kanssa niiden jalkaväkimiina-aiheisista aloitteista ja niiden välisestä koordinoinnista. Loppujen lopuksihan yhteisenä tavoitteenamme on maailma, jossa ei olisi jalkaväkimiinoja. Jotta tämä tavoite voidaan saavuttaa, Euroopan unionin on toteutettava yhteistä, johdonmukaista politiikkaa.
<P>
(Suosionosoituksia)
