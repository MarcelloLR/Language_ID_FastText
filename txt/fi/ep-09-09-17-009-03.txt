<CHAPTER ID="009-03">
3. Syyria: Muhannad Al Hassanin tapaus
<SPEAKER ID="271" NAME="Puhemies">
(HU) Olen vastaanottanut kuusi Syyriaa koskevaa päätöslauselmaesitystä: ne koskevat Muhannad Al Hassanin tapausta (122 artikla).
<SPEAKER ID="272" NAME="Franziska Katharina Brantner">
laatija. - (EN) Arvoisa puhemies, haluan esitellä Muhannad Al Hassanin tapauksen. Hänet on vangittu, koska hän puolustaa maanmiestensä ihmisoikeuksia Syyriassa.
<P>
Hänellä oli hyvin merkittävä asema, koska hän tarkkaili kaikkia valtion korkeimman turvallisuustuomioistuimen oikeudenkäyntejä ja laati säännöllisiä arvioita Syyrian vankilaolosuhteista. Nyt hänet on pidätetty ja vangittu.
<P>
Vaadimme Syyriaa täyttämään velvoitteensa ja noudattamaan kansalaisoikeuksia ja poliittisia oikeuksia koskevaa kansainvälistä yleissopimusta ja kidutuksen vastaista YK:n yleissopimusta, jonka osanottaja Syyria itse asiassa on, että se muuttaa ihmisoikeuksien puolustajiin ja näiden perheisiin kohdistamaansa sortopolitiikkaa ja että se vapauttaa vankilassa olevat ihmisoikeuksien puolustajat, mielipidevangit ja rauhanaktivistit.
<P>
Meillä on vaatimus myös EU:lle. Assosiaatiosopimuksen allekirjoittamisen osalta me Verts/ALE-ryhmässä olemme ehdottaneet ennen assosiaatiosopimuksen allekirjoittamista sellaisen etenemissuunnitelman hyväksymistä, jossa esitetään tavoitteemme ihmisoikeuksien alalla toteutettavien parannusten osalta.
<P>
Kansainvälisessä oikeudessa esitetään useita velvoitteita, joita valtioiden on noudatettava, ja on myös meidän ja erityisesti koko EU:n vastuulla varmistaa, että niiden noudattaminen sisällytetään assosiaatiosopimukseen, jotta voimme edistää niiden noudattamista.
<P>
Me teemme työtä tämän eteen. Kiitän tuestanne päätöslauselmalle.
<SPEAKER ID="273" NAME="Véronique De Keyser">
laatija. - (FR) Arvoisa puhemies, myönnän olevani sekä hämilläni että varsin surullinen ja pettynyt.
<P>
Olen hämilläni, koska Syyria on kiistatta edistynyt suuresti kansainvälisissä suhteissa kuluneiden kahden vuoden aikana. Se on liittynyt Välimeren unioniin. Se on eri yhteyksissä toiminut välittäjänä vaikeissa kansainvälisissä tilanteissa, myös hiljattain, kun nuori ranskalaisnainen pidätettiin Iranissa. Totean, että assosiaatiosopimus - jota ei vielä ole allekirjoitettu, jäsen Brantner, mutta joka voidaan allekirjoittaa varsin pian - se, että assosiaatiosopimus on taas tuotu esiin, on samalla hyvin myönteinen merkki.
<P>
Kansallisella tasolla on totta, että Syyriassa on tapahtunut hyvin myönteistä kehitystä. Syyria on ottanut vastaan 1,5 miljoonaa irakilaista pakolaista, ja heistä huolehditaan, he ovat korkeasti koulutettuja ja heillä on uskonnonvapaus, mikä on tärkeää. Poliittisen vapauden ja poliittisen moniarvoisuuden osalta ei kuitenkaan ole tapahtunut minkäänlaista edistymistä. Suureksi surukseni näemme edelleen sortotoimia ja ihmisoikeusaktivistien ja oikeuksien puolustajien vangitsemista, ja olemme viimeisten muutaman vuoden aikana usein puuttuneet asioihin ja vaatineet poliittisten vankien vapauttamista.
<P>
Kahdessa tapauksessa saimme aikaan vapautuksen. Syyrialaisissa vankiloissa on kuitenkin edelleen Al Labwanin, Al Brunnin ja nyt Al Hassanin kaltaisia henkilöitä. Haluaisin siksi lähettää Syyrialle viestin: me seuraamme tilannetta ja haluamme auttaa Syyriaa siitä eristyksestä, johon se on joiltakin osin joutunut.
<P>
Katsomme sen olevan merkittävä hahmo kansainvälisellä näyttämöllä ja erityisesti Lähi-idän rauhan kannalta. Olkaa niin hyvät ja vapauttakaa poliittiset vangit oman imagonne vuoksi - ja katson, että olette riittävän vahvoja sallimaan poliittisen moniarvoisuuden ja ihmisoikeuksien puolustajat valtiossanne - ja kuten totesin, olkaa niin hyvät ja noudattakaa kidutuksen ja halventavan kohtelun vastaista yleissopimusta!
<P>
Tämä on Syyrian oman edun mukaista sekä maailman rauhan edun mukaista ja erityisesti Lähi-idän rauhan edun mukaista.
<SPEAKER ID="274" NAME="Renate Weber">
laatija. - (EN) Arvoisa puhemies, Muhannad Al Hassani on jälleen yksi Syyrian viranomaisten mielivaltaisesti pidättämistä ihmisoikeuksien puolustajista. Hän on jälleen yksi syyrialainen poliittinen vanki, joka on syyllistynyt ainoastaan haluun suojella kansan oikeutta ilmaista itseään vapaasti, sen oikeutta osallistua poliittiseen toimintaan ja sen oikeutta oikeudenmukaisiin oikeudenkäynteihin.
<P>
Häneltä on yli viiden vuoden ajan kielletty matkustaminen. Hänen toimistonsa puhelinviestintä ja sähköposti ovat olleet jatkuvasti Syyrian turvallisuusjoukkojen valvonnassa. Viikkoja kestäneen häirinnän jälkeen hänen seuratessaan Syyrian valtion korkeimman turvallisuustuomioistuimen käytäntöjä Syyrian valtion turvallisuusviranomaiset lopulta vangitsivat hänet, ja myöhemmin häntä syytettiin useista rikoksista, jotka kaikki liittyvät hänen sanan- ja ilmaisunvapauteensa.
<P>
Mielivaltaisten pidätysten osalta meidän ei pidä unohtaa al-Labwania, merkittävää ihmisoikeuksien puolustajaa, joka tuomittiin 12 vuodeksi vankeuteen teosta, jonka Yhdistyneiden Kansakuntien mielivaltaista vangitsemista käsittelevä työryhmä katsoi olevan "poliittisen näkemyksen rauhanomaista ilmaisemista".
<P>
Syyrian hallituksen on vapautettava Al Hassani, al-Labwani ja muut poliittiset vangit välittömästi ja ehdoitta ja taattava heidän fyysinen ja psyykkinen koskemattomuutensa kaikissa olosuhteissa. Syyrian viranomaisten on lopetettava kaikenlainen Syyrian ihmisoikeuksien puolustajien ja kansalaisyhteiskunta-aktivistien vainoaminen ihmisoikeuksien puolustajista vuonna 1998 annetun YK:n julistuksen mukaisesti.
<SPEAKER ID="275" NAME="Charles Tannock">
laatija. - (EN) Arvoisa puhemies, Syyria on merkittävä Lähi-idän valtio, ja sillä on tärkeä asema pyrittäessä vähentämään Iranin kykyä tukea terrorismia sille läheisten Hizbollah- ja Hamas-järjestöjen kautta Israelia vastaan. Syyrialla on myös tapana lietsoa levottomuutta Libanonissa, jota Syyria ei vieläkään oikein katso suvereeniksi valtioksi, vaan uskoo sen kuuluvan vaikutusvaltaansa.
<P>
Syyriassa on myös maallinen hallintojärjestelmä. Itse asiassa se on nyt Irakia ennen hallinneen voimakkaan Baath-puolueen viimeinen turvapaikka, joten esimerkiksi naisten oikeudet ovat parantuneet. Yleisesti se on kuitenkin julma yhden puolueen diktatuuri.
<P>
Johtavan ihmisoikeuksien puolustajan Muhannad Al Hassanin pidätys on hälyttävää. Jos Syyria todella haluaa tukea EU:n assosiaatiosopimukselle, sen on syytä vapauttaa Al Hassani välittömästi ja lopettaa Al Hassanin kaltaisten ihmisoikeuksien puolustajien vainoaminen.
<SPEAKER ID="276" NAME="Eija-Riitta Korhola">
laatija. - (FI) Arvoisa puhemies, olen tyytyväinen, että rohkenimme nostaa Syyrian ihmisoikeustilanteen tapetille juuri nyt. Välimeriyhteistyön puitteissa tehtävää EU:n ja Syyrian välistä assosiaatiosopimusta ollaan viimeistelemässä, ja koska yksi yhteistyön peruspilareista käsittää nimenomaan ihmisoikeuksien ja demokratian edistämisen, tulisi EU:n mielestäni vaatia kovemmin parannuksia tällä saralla.
<P>
Yhteistyön keskittyminen pelkän taloustilanteen parantamiseen ei riitä. Kuten olemme saaneet kuulla, johtava syyrialainen ihmisoikeusjuristi Muhannad al-Hassani on vangittu heinäkuun lopulla ilman asiallista oikeudenkäyntiä. Hänet tuomittiin kansallistunteen heikentämisestä ja valheellisten uutisten levittämisestä. Tapaus ei ole ensimmäinen lajiaan. Puutuimme parlamentissa vastaavaan viimeksi vuonna 2007. Tuolloin puolustamamme Kamal Abwani on edelleen vangittuna vaikka myös YK:n tutkimusryhmä on maaliskuussa tullut tulokseen, että kyseessä oli mielivaltainen pidätys.
<P>
Syyrialla on kauttaaltaan paljon parannettavaa mitä sanan- ja kokoontumisenvapauteen tulee. Kansalaisjärjestötoiminta maassa on vaikeaa ja siten lähes olematonta. On kovin surullista, jos emme EU:ssa uskalla asettaa selkeitä kriteereitä Syyrian kanssa tehtävän yhteistyön pohjalle. Mielestäni on suorastaan velvollisuutemme vaatia poliittisten vankien vapauttamista sekä kansainvälisten ihmisoikeussopimusten noudattamista, ennen kuin EU-Syyria-assosiaatiosopimuksen kanssa voidaan edetä.
<P>
Ihmisoikeudet maailmassa eivät ole joukko yksinäisiä saaria, pikemminkin kyse on kudelmasta, jossa kaikki vaikuttaa kaikkeen ja laiminlyöntien suvaitseminen ja sormien läpi katseleminen muualla nakertaa ennen pitkää omiakin oikeuksiamme täällä. Meidän tärkeä tehtävämme on vaalia ja valvoa niiden toteuttamista aina ja kaikkialla. Vain siten me teemme ihmisen elämän arvoista.
<SPEAKER ID="277" NAME="Lidia Joanna Geringer de Oedenberg" LANGUAGE="PL">
Muhannad Al Hassani, yksi merkittävimmistä syyrialaisista ihmisoikeusaktivisteista, pidätettiin heinäkuussa. Suljettujen ovien takana käydyssä oikeudenkäynnissä, johon lakimiehillä ei ollut pääsyä, häntä syytettiin kansallistunteen heikentämisestä ja valheellisten uutisten levittämisestä. Häntä oli aiemmin kuulusteltu useaan otteeseen toiminnastaan ihmisoikeuksien alalla ja pyrkimyksistään puolustaa poliittisista syistä pidätettyjä henkilöitä. Häntä oli myös kielletty poistumasta maasta. Muhannad Al Hassani osallistui korkeimman oikeuden menettelyjen seurantaan, sillä Human Rights Watchin mukaan menettelyissä ei noudatettu kansainvälisiä standardeja.
<P>
Olemme huolissamme siitä, että ihmisoikeusaktivisteja vainotaan Syyriassa, varsinkin kun Syyrian viranomaiset eivät ole edistyneet ihmisoikeuksien alalla. Meidän on vaadittava Syyria noudattamaan Yhdistyneiden Kansakuntien kidutuksen ja epäinhimillisen tai halventavan kohtelun tai rangaistuksen vastaista yleissopimusta.
<P>
Kun otetaan huomioon Syyrian ja Euroopan unionin väliset nykyiset poliittiset, taloudelliset ja kulttuuriset yhteydet sekä valtion merkittävä asema vakauden vaalijana Lähi-idässä, olen varma, että Syyria voi edistyä tällä alalla ja edistää näin koko alueen demokratisoitumista.
<SPEAKER ID="278" NAME="Franz Obermayr" AFFILIATION="NI">
(DE) Arvoisa puhemies, tämä päätöslauselmaesitys on pääosin täysin perusteltu, sillä on tietenkin velvollisuutemme varsinkin suunnitellun assosiaatiosopimuksen vuoksi ilmaista selkeästi kantamme, myös Muhannad Al Hassanin perheen, sukulaisten ja taistelutovereiden suojelemisesta, sekä korostaa sopimuksen 2 artiklassa esitettyjä vaatimuksia, varsinkin koska me eurooppalaiset tiedämme tuskallisista kokemuksistamme menneisyydessä, mitä ihmisoikeuksien polkeminen merkitsee. Kommunistien terrorihallinto romahti Kaakkois-Euroopassa vain kaksi vuosikymmentä sitten.
<P>
Tämän osalta haluan kuitenkin varoittaa silmien ummistamisesta, jos samalla alueella Syyrian kanssa sijaitsevassa Turkissa ei kunnioiteta ihmisoikeuksia kuten pitäisi. Tämä on sitäkin tärkeämpää, koska Turkki on EU:n jäsenehdokas, jossa on merkittäviä puutteita oikeusjärjestelmän hallinnon, rikoslainsäädännön, vähemmistöjen suojelun ja uskonnonvapauden aloilla, vaikka riippumattomaksi väitetyn komitean raportista tai Ahtisaaren raportista voikin saada erilaisen vaikutelman.
<SPEAKER ID="279" NAME="Bernd Posselt" AFFILIATION="PPE">
(DE) Arvoisa puhemies, katson, että meidän on tietenkin suhtauduttava hyvin kriittisesti ihmisoikeustilanteeseen Syyriassa. Se on diktatuuri ja poliisivaltio. Al Hassani on vapautettava.
<P>
Meidän on kuitenkin myös pantava merkille, että presidentti Assad - josta on tullut yhä avoimempi ja joka avaa valtiota - sekä hänen isänsä ovat aleviitteina esimerkiksi tukeneet muslimien ja kristittyjen rinnakkaiseloa siten, että Syyrian kristittyjen johtaja kardinaali Daud kertoi minulle Syyrian kristittyjen tuntevan olonsa turvallisemmaksi kuin Irakissa, jota länsijoukot suojelevat.
<P>
Meidän pitää siis olla tiukkoja suhteissamme Syyriaan, meidän on tuomittava ihmisoikeusrikkomukset emmekä saa antaa periksi ja lopettaa valtion tukemista sen tiellä kohti lähentymistä ja avoimuutta. Tietenkin meidän on suhtauduttava kriittisesti, mutta meidän on myös tunnustettava, että on käynnistynyt jotain sellaista, jota meidän on rohkaistava.
<SPEAKER ID="280" NAME="Meglena Kuneva">
komission jäsen. - (EN) Arvoisa puhemies, komissio jakaa Euroopan parlamentin huolen ihmisoikeustilanteesta Syyriassa. Arvioimme mukaan tilanne on heikentynyt viime kuukausina, kun mielivaltaisia pidätyksiä, ihmisoikeuksien puolustajien häirintää ja matkustuskieltoja on ollut yhä enemmän.
<P>
Tunnetun lakimiehen, Syyrian kansallisen ihmisoikeusjärjestön puheenjohtajan ja Damaskuksen asianajajayhdistyksen 15-vuotisen jäsenen Muhannad Al Hassanin pidätys 28. elokuuta on viimeisin esimerkki tästä. Muhannad Al Hassani on ihmisoikeuksien puolustaja, joten voidaan epäillä hänen pidätyksensä olevan poliittisesti motivoitunut.
<P>
EU on jo ilmaissut huolensa Syyrian viranomaisille. Syyrian on noudatettava kansainvälisiä sitoumuksiaan, erityisesti ihmisoikeuksien yleismaailmallista julistusta ja kansalaisoikeuksia ja poliittisia oikeuksia koskevaa kansainvälistä yleissopimusta, joissa Syyrian valtio on osapuolena. Komissio keskustelee Damaskuksen lähetystönsä kautta jäsenvaltioiden lähetystöjen kanssa siitä, kuinka voisimme toimia vaikuttavammin ja tehokkaammin ihmisoikeuksien puolustajien suojelemiseksi. Meidän on selvästikin jatkettava ihmisoikeuksien puolustajien suojelutoimien vaatimista ja varmistettava valtion korkeimman turvallisuustuomioistuimen oikeudenkäyntien seuranta. Meidän on jatkettava kansalaisyhteiskunnan tukemista omien välineidemme avulla, kuten valtioista riippumattomien toimijoiden ja demokratiaa ja ihmisoikeuksia koskevan eurooppalaisen rahoitusvälineen budjettikohtien avulla sekä tarjoamalla moraalista tukea perheille.
<P>
Vaikka nämä toimet ovat tärkeitä, ne ovat kuitenkin riittämättömiä. Katsomme, että EU:lla olisi suurempi vaikutusvalta Syyriaan, jos assosiaatiosopimus allekirjoitettaisiin. Olen iloinen siitä, että puheenjohtajavaltio harkitsee allekirjoitusta lähiviikkoina. Sopimuksella käynnistämme säännöllisen vuoropuhelun, jossa voimme neuvoa näissä asioissa ja saada aikaan parempia tuloksia.
<SPEAKER ID="281" NAME="Puhemies">
(HU) Keskustelu on päättynyt.
<P>
Äänestys toimitetaan keskustelujen jälkeen.
