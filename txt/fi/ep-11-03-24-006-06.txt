<CHAPTER ID="006-06">
6. EU:n suhteet Persianlahden yhteistyöneuvostoon (
<SPEAKER ID="085" NAME="Dominique Baudis">
esittelijä. - (FR) Arvoisa puhemies, haluan kiittää varjoesittelijöitä, erityisesti jäsen Howittia, jäsen Brepoelsia, jäsen Brantneria ja jäsen Jäätteenmäkeä, joiden kanssa olen laatinut nämä tarkistukset. Tarkistusten ansiosta mietinnössä huomioidaan täysin Persianlahden tämänhetkiset tapahtumat ja ilmaistaan hyvin selvästi Euroopan parlamentin kanta tätä aluetta koettelevaan sortoon.
<P>
Ensimmäinen tarkistus, johdanto-osan uusi 16 kohta, kuuluu seuraavasti:
<P>
" ottaa huomioon korkean edustajan 10., 15. ja 17. maaliskuuta 2011 Bahrainista antamat julkilausumat ja neuvoston 21. maaliskuuta 2011 Bahrainista hyväksymät päätelmät ja ilmaisee tässä yhteydessä täyden tukensa ilmaisunvapaudelle ja kansalaisten oikeudelle osoittaa mieltään rauhanomaisesti,"
<P>
Tämä on ensimmäinen tarkistus, ja autenttisena pidetään tietenkin englanninkielistä toisintoa, joka on jaettu teille.
<SPEAKER ID="087" NAME="Dominique Baudis" AFFILIATION="PPE">
(FR) Toinen tarkistus, johdanto-osan A kappale, kuuluu seuraavasti:
<P>
"katsoo, että nykyisiä EU:n ja Persianlahden yhteistyöneuvoston (GCC) suhteita on tarkistettava ja päivitettävä jatkuvasti alueella sattuneiden viimeaikaisten merkittävien ja kiivastahtisten tapahtumien vuoksi siten, että keskeisinä päämäärinä pidetään ihmisoikeuksien noudattamista ja demokratiaa,"
<SPEAKER ID="089" NAME="Dominique Baudis" AFFILIATION="PPE">
(FR) Uusi johdanto-osan A kappale bis:
<P>
"A bis. ottaa huomioon, että mielenosoittajat useissa GCC-valtioissa ovat tuoneet julki oikeutettuja demokraattisia pyrkimyksiä; ottaa huomioon, että Bahrainin viranomaisten väkivaltainen reaktio mielenosoituksiin on johtanut kuolemantapauksiin, loukkaantumisiin ja pidätyksiin; ottaa huomioon, että Saudi-Arabian, Yhdistyneiden arabiemiirikuntien ja Kuwaitin joukot ovat tulleet maahan GCC:n nimissä osallistumaan mielenosoittajiin kohdistettuihin tukahduttamistoimiin;"
<SPEAKER ID="091" NAME="Dominique Baudis" AFFILIATION="PPE">
(FR) 7 kohdassa ensimmäisen kohdan jälkeen ensimmäisen luetelmakohdan pitäisi kuulua:
<P>
" varmistamaan ihmisoikeuksien ja perusvapauksien noudattamisen, erityisesti siltä osin kuin kyse on sananvapaudesta ja kokoontumisvapaudesta ja oikeudesta osoittaa mieltään rauhanomaisesti, sekä kuuntelemaan ja ottamaan huomioon mielenosoittajien oikeutetut vaatimukset ja varmistamaan heidän turvallisuutensa"
<SPEAKER ID="093" NAME="Dominique Baudis" AFFILIATION="PPE">
(FR) Uusi 7a kohta:
<P>
"7a. kehottaa kaikkia GCC:n jäsenvaltioita tunnustamaan alueella demokraattista uudistusta puolustavan jatkuvan kansanliikkeen ja kehottaa niitä sitoutumaan siihen, että ne edistävät yhdessä uusien kansalaisyhteiskunnan ryhmien kanssa aidosti rauhanomaista prosessia demokratiaan siirtymiseksi omissa maissaan, alueen muiden kumppaneiden kanssa ja Euroopan unionin täydellä tuella;"
<SPEAKER ID="095" NAME="Dominique Baudis" AFFILIATION="PPE">
(FR) Uusi 7b kohta:
<P>
"7b. ilmaisee olevansa syvästi huolissaan Bahrainin viranomaisten väkivaltaisesta vastauksesta ja voimankäytöstä mielenosoittajia vastaan ja siitä, että ulkomaiset joukot osallistuvat GCC:n nimissä mielenosoitusten tukahduttamiseen; katsoo, että tämä on jyrkässä ristiriidassa sen kanssa, että GCC tukee Libyassa vapautta ja demokratiaa vaativien kansalaisten suojelua; vaatii lopettamaan välittömästi väkivallan rauhanomaisia mielenosoittajia vastaan ja aloittamaan poliittisen vuoropuhelun, joka voi johtaa tarvittaviin poliittisiin lisäuudistuksiin maassa:"
<SPEAKER ID="097" NAME="Dominique Baudis" AFFILIATION="PPE">
(FR) Uusi 18a kohta:
<P>
"18a. panee merkille GCC:n Abu Dhabissa 7. maaliskuuta 2011 antaman julkilausuman, jossa todetaan, että ministerineuvosto pyytää turvallisuusneuvostoa toteuttamaan tarvittavat toimet siviilien suojelemiseksi, mukaan lukien lentokieltovyöhyke Libyassa, ja joka osaltaan johti siihen, että ensin Arabiliitto ja sitten YK:n turvallisuusneuvosto ilmaisivat kannattavansa tällaista vyöhykettä;"
