<CHAPTER ID="022">
EU:n kansalaisten ja heidän perheenjäsentensä oikeudesta liikkua ja oleskella vapaasti jäsenvaltioiden alueella annetun direktiivin 2004/38/EY soveltaminen (lyhyt esittely) 
<SPEAKER ID="269" NAME="Puhemies">
(FR) Esityslistalla on seuraavana lyhyt esittely Adiana-Iona Vălean kansalaisvapauksien sekä oikeus- ja sisäasioiden valiokunnan puolesta laatimasta mietinnöstä Euroopan unionin kansalaisten ja heidän perheenjäsentensä oikeudesta liikkua ja oleskella vapaasti jäsenvaltioiden alueella annetun direktiivin 2004/38/EY soveltamisesta.
<SPEAKER ID="270" NAME="Adina-Ioana Vălean">
esittelijä. - (EN) Arvoisa puhemies, kaikista Euroopan unionin kansalaisille tunnustetuista oikeuksista se, joka parhaiten edistää yhdistymistämme, on oikeus liikkua vapaasti Euroopan unionissa.
<P>
Perustamissopimuksissa määrätty oikeus on pantu täytäntöön direktiivillä 2004/38/EY, jossa säädetään Euroopan unionin kansalaisia ja heidän perheenjäseniään koskevista ehdoista ja rajoituksista liikkua ja oleskella vapaasti EU:n alueella.
<P>
Tammikuun 1. päivästä 2006 lähtien yli kahdeksan miljoonaa EU:n kansalaista on käyttänyt tätä oikeutta oleskella vapaasti toisessa jäsenvaltiossa, ja miljoonat ovat käyttäneet sitä matkustaakseen EU:n alueella.
<P>
Euroopan parlamentin mietinnön esittelijänä tämän direktiivin arvioinnissa minun on todettava, että jäsenvaltiot vaarantavat vakavasti kansalaisten vapaaseen liikkuvuuteen perustuvan oikeuden todellisen soveltamisen luodessaan esteitä perustamissopimusten ja direktiivin vastaisesti.
<P>
Ensinnäkin siitä, miten jäsenvaltiot ovat saattaneet direktiivin osaksi kansallista lainsäädäntöään, voimme todeta, että parhaimmillaan ne ovat suoriutuneet kehnosti. Komissio viittaa kahden parlamentin tilaamaan erillisen tutkimuksen ohella sarjaan ongelmia, joista eräät rikkovat EU:n kansalaisten perusoikeuksia. Näitä ongelmia korostetaan mietinnössäni.
<P>
On olemassa monia aiheettomia hallinnollisia rasitteita, jotka koskevat erityisesti kolmansista maista tulevia perheenjäseniä. Näitä ovat esimerkiksi seuraavat: maahanpääsyvaatimukset ja pitkittyneet menettelyt; vapaan liikkuvuuden oikeuksien tunnustamisen laiminlyönti eräiden rekisteröityjen kumppanien ja myös samaa sukupuolta olevien henkilöiden välisten suhteiden kohdalla; sellaiset julkisen politiikan poikkeukset taloudellisten tai turvallisuuteen liittyvien päämäärien saavuttamiseksi, jotka eivät ole suhteellisuusperiaatteen mukaisia ja jotka johtavat karkotusmääräysten väärinkäyttöön; tiettyjä kansalaisia ja etnisiä yhteisöjä kohtaan harjoitettava syrjintä, joka liittyy heille direktiivissä myönnettyihin oikeuksiin.
<P>
Toiseksi haluan sanoa niille, jotka haluavat keskittyä yksinomaan tämän oikeuden väärinkäyttöön, että heidän tavoin pidän näitä asioita tärkeinä, mutta minun on todettava, että direktiivin 35 artiklassa säädetään jo, että jäsenvaltioilla on mahdollisuus torjua tällaisia väärinkäytöksiä, kuten lumeavioliittoja tai petoksia. Tämä säännös on vain pantava täytäntöön.
<P>
Haluan lisäksi mainita, että olen tehnyt rakentavaa yhteistyötä kansallisten parlamenttien, komission ja oikeudellisten asioiden valiokunnan esittelijän jäsen Frassonin kanssa. He ovat kaikki minun laillani huolissaan edellä mainituista direktiivin täytäntöönpano-ongelmista ja samaa mieltä siitä, että kaikkien osapuolten on autettava ratkaisemaan nämä ongelmat välittömästi.
<P>
Mietinnössäni vaaditaan lisäksi lukuisia toimia, joiden avulla pyritään löytämään ratkaisuja. Yksi tärkeimmistä ja kiireellisimmistä toimista on se, että komission on luotava kokonaisvaltaiset suuntaviivat direktiivin täytäntöönpanemiseksi. Nämä suuntaviivat toisivat selkeyttä sellaisten käsitteiden tulkintaan, kuten "riittävät varat" ja "yleinen järjestys". Kun tämä asia on hoidettu, jäsenvaltioiden on vuorostaan alettava noudattaa näitä suuntaviivoja, mieluiten vuoden 2009 loppuun mennessä.
<P>
Syrjivät siirtymäsopimukset, jotka rajoittavat sellaisista jäsenvaltioista tulevien työntekijöiden liikkuvuutta, jotka liittyivät Euroopan unioniin vuoden 2004 jälkeen, on lopullisesti kumottava tai muutettava.
<P>
Lisää varoja on kohdennettava paikallisten integrointitoimien tukemiseen toisessa jäsenvaltiossa oleskelevien EU:n kansalaisten hyväksi, ja lisäksi komission ei pidä viivytellä rikkomismenettelyjen aloittamista sellaisia jäsenvaltioita vastaan, jotka eivät noudata direktiiviä.
<P>
Meidän on tunnustettava, että jäsenvaltioiden on myös asianmukaisesti sovellettava direktiiviä ja saatettava se osaksi kansallista lainsäädäntöä, jotta nämä ja muut ongelmat voitaisiin ratkaista tarkoituksenmukaisesti. Niiden ei pitäisi pyrkiä laistamaan vapaan liikkuvuuden varmistamiseen liittyvistä velvollisuuksistaan vaatimalla tarkistusta tämän direktiivin vesittämiseksi. Euroopan parlamentti vastustaa päättäväisesti direktiivin tarkistusta ja kiittää komissiota siitä, että se toimii samoin.
<P>
Jäsenvaltioiden ja neuvoston on aika taata se, että Eurooppa on paikka, jossa eivät liiku pelkästään pääoma, palvelut ja tavarat, vaan myös kansalaiset. Ilman vapaata liikkuvuutta Eurooppaa ei ole.
<P>
Haluan päättää puheenvuoroni toteamalla, että siirrän mietinnössäni muutetun suullisen tarkistuksen alaviitteeseen poistaakseni mitkä tahansa tekosyyt äänestää mietintöäni vastaan niiltä, jotka vastustavat vapaata liikkuvuutta kansallismieliseltä, rasistiselta tai muukalaisvihamiehiseltä pohjalta, mutta jotka eivät uskalla julistaa sitä avoimesti.
<P>
Huomenna pidettävässä nimenhuutoäänestyksessä näemme sitten, kuka tukee Eurooppaa ja Euroopan kansalaisuutta, vapaata liikkuvuutta ja kansalaisten oikeuksia syrjimättä ja kuka ei.
<SPEAKER ID="271" NAME="Günter Verheugen" LANGUAGE="DE">
Arvoisa puhemies, hyvät parlamentin jäsenet, haluaisin esittää mietinnön esittelijälle vilpittömimmät kiitokseni tämän merkittävän työn johdosta, ja lisäksi kiitän häntä hänen erinomaisesta ja rakentavasta yhteistyöstään tämän hyvin vaikean ja arkaluonteisen asian parissa.
<P>
Ihmisten vapaa liikkuvuus on yksi Euroopan sisämarkkinoiden tärkeimmistä perusvapauksista. Tämä vapaus on sisämarkkinoiden toimivuuden taustalla ja näin ollen myös Euroopan talouden kilpailukyvyn taustalla. Meidän on selvästi tunnustettava, että tätä asiaa koskevan yhteisön lainsäädännön täytäntöönpanossa ilmenevät puutteet ovat todellakin vastoin niitä perusperiaatteita, jotka ovat olleet Euroopan luomisen perusta. Sen vuoksi tämä on ehdottomasti ratkaisevan tärkeä asia.
<P>
Näin ollen suhtaudun myönteisesti tähän mietintöön, joka täydentää komission 10. joulukuuta 2008 direktiivin 2004/38/EY soveltamisesta antamaa kertomusta. Olen iloinen siitä, että käytännöllisesti katsoen kaikki Euroopan parlamentin mietinnön tulokset käyvät yksiin komission kertomuksen tulosten kanssa.
<P>
Katson, että meillä on nyt täydellinen kuva siitä, miten jäsenvaltiot ovat käytännössä panneet direktiivin täytäntöön ja soveltaneet sitä, ja mielestäni nyt on tullut aika siirtyä todellisiin toimiin. Mietinnössä korostetaan aivan oikeutetusti sitä, että jäsenvaltioilla on velvollisuus saattaa direktiivi asianmukaisesti osaksi kansallista lainsäädäntöä ja sovellettava sitä. Se kuitenkin edellyttää, että komissio ryhtyy toimiin tietyillä aloilla. Haluan sen vuoksi selittää, mitä komission ensisijaiset tavoitteet tässä yhteydessä ovat.
<P>
Komissio pitää hyvin tärkeänä direktiivin täydellistä ja asianmukaista soveltamista. Tämä on yksi komission yhteisön oikeuden soveltamisen valvonnasta laatiman 25. vuosikertomuksen (2009) tavoitteista.
<P>
Komissio jatkaa työtä sen varmistamiseksi, että kyseinen direktiivi saatetaan asianmukaisesti osaksi kansallista lainsäädäntöä ja että sitä sovelletaan kaikkialla Euroopan unionissa. Tulevien kuukausien aikana järjestämme kahdenvälisiä tapaamisia jäsenvaltioiden kanssa keskustellaksemme hyvin monilukuisista tapauksista, joissa säännösten saattaminen osaksi kansallista lainsäädäntöä ja niiden soveltaminen on ollut puutteellista. Mikäli tyydyttävää edistymistä ei tapahdu, komissio ei epäröi aloittaa välittömästi rikkomismenettelyjä asianomaista jäsenvaltiota vastaan.
<P>
Komissio aikoo antaa tietoa ja tukea sekä jäsenvaltioille että kansalaisille. Yksi tapa, jolla tämä toteutetaan, on esittää suuntaviivat sellaisia erilaisia kysymyksiä varten, jotka ovat osoittautuneet ongelmallisiksi direktiivin täytäntöönpanon tai soveltamisen yhteydessä, esimerkkinä karkottaminen ja väärinkäyttöjen selvittäminen. Suuntaviivoissa käsitellään myös sellaisia asioita, jotka on tunnustettu ongelmallisiksi parlamentin mietinnössä.
<P>
Komissio aikoo jatkaa työskentelyä yhdessä jäsenvaltioiden kanssa teknisellä tasolla asiantuntijaryhmissä, jotta voidaan määritellä vaikeudet ja selventää tulkinta-asiat tämän direktiivin yhteydessä.
<P>
Jäsen Vălean, minun on kuitenkin tässä vaiheessa todettava, että komissio ei voi tukea ehdotusta nro 23. Ehdotuksessa esitetään asiantuntijaryhmien paikan päällä tekemiä käyntejä sekä näihin käynteihin perustuvan yhteisen arviointijärjestelmän perustamista. Minun on kiinnitettävä huomionne siihen, että tällaisia vertaisarvioita suoritetaan yleensä kolmannen pilarin mukaisesti mutta ei yhteisön lainsäädännön nojalla. Ne oikeudelliset ja hallinnolliset perinteet ja ratkaisut, joita jäsenvaltiot valitsevat direktiivin saattamiseksi osaksi kansallista lainsäädäntöä tarkoittavat, että tällaisten arvioiden tuoma lisäarvo olisi jokseenkin rajallinen. Kuten tiedätte, jäsenvaltiot ovat loppujen lopuksi vapaita valitsemaan sen tavan ja menettelyn, jota ne soveltavat saattaessaan direktiivejä osaksi kansallista lainsäädäntöä.
<P>
Komissio aikoo kuitenkin edelleen kiinnittää erityistä huomiota direktiiviä koskevien tietojen levitykseen, antaa ajantasaista, yksinkertaistettua opastusta Euroopan unionin kansalaisille sekä käyttää internetiä tietojen levitykseen. Lisäksi se aikoo kääntyä jäsenvaltioiden puoleen ja auttaa niitä antamaan kansalaisille tietoa heidän oikeuksistaan tietoisuutta lisäävien kampanjoiden avulla.
<P>
Haluan kertoa, että komissio on valmistautunut toimimaan valtaosan parlamentin mietinnön sisältämien ehdotusten mukaan. Haluaisin kiittää Euroopan parlamenttia sen antamasta tuesta ja ehdotuksista siitä, miten tämän tärkeän direktiivin asianmukainen soveltaminen voidaan varmistaa. Tämä on tärkeä direktiivi, joka koskee yhden Euroopan yhdentymisen neljästä perusvapaudesta asianmukaista toteuttamista.
<SPEAKER ID="272" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 142 artikla)
<SPEAKER ID="983" NAME="Alin Antochi  " LANGUAGE="RO">
Annan täyden tukeni jäsen Văleanin mietinnölle direktiivin 2004/38/EY soveltamisesta, varsinkin kun viime aikojen tapahtumat joissakin jäsenvaltioissa ovat korostaneet sitä, että yhtä neljästä perusvapaudesta, nimittäin kansalaisten oikeutta liikkua ja asettua vapaasti jäsenvaltioiden alueella, on räikeästi rikottu.
<P>
Lisäksi direktiivin tehoton sisällyttäminen tai sen sisällyttämättä jättäminen jäsenvaltioiden kansalliseen lainsäädäntöön on johtanut lukuisiin väärinkäytöksiin, jotka koskevat hallinnollisia muodollisuuksia, ja lainsäädännön rajoittavaan tulkintaan "luvattomasta oleskelusta". Tämä on johtanut jopa Euroopan kansalaisten epäoikeudenmukaisiin pidätyksiin ja karkotuksiin. Ratkaisu ei kuitenkaan ole rajojen sulkeminen, vaan konkreettisten keinojen etsiminen kansalaisten integroitumisen helpottamiseksi eurooppalaisten yhteiskuntien moninaisuuteen.
<P>
Katson, että tarkasteltavana oleva mietintö edistää osaltaan merkittävästi direktiivin edellyttämien säädösten sisällyttämistä kansallisiin lainsäädäntöihin, jos jäsenvaltiot ja komissio kykenevät tältä osin menestyksekkääseen yhteistyöhön.
<P>
Tällä hetkellä jokainen Euroopan kansalainen haluaa elää sellaisessa Euroopan unionissa, jossa kunnioitetaan perusarvoja, joista esimerkkinä ihmisten vapaa liikkuvuus. Meidän on kuitenkin muistettava, että tavoitteen saavuttamiseksi meidän kaikkien on tehtävä osamme.
