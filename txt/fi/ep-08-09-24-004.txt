<CHAPTER ID="004">
Euroopan parlamentin painopisteet komission vuoden 2009 lainsäädäntö- ja työohjelmaa varten (keskustelu)
<SPEAKER ID="008" NAME="Puhemies">
(DE) Esityslistalla on seuraavana keskustelu Euroopan parlamentin painopisteistä komission vuoden 2009 lainsäädäntö- ja työohjelmaa varten.
<SPEAKER ID="009" NAME="Hartmut Nassauer">
PPE-DE-ryhmän puolesta. - (DE) Arvoisa puhemies, hyvät parlamentin jäsenet, tänä aamuna keskustelemme komission lainsäädäntö- ja työohjelmasta vuodeksi 2009, joka on vaalivuosi. Ensi vuonna valitaan uusi parlamentti ja myös komissio vaihtuu uuteen. Kenenkään asema ei ole varma: ei komission jäsenten eikä edes komission puheenjohtajan, joka ei valitettavasti päässyt paikalle esittelemään itse ohjelmaansa.
<P>
Kaikkina vaalivuosina tulee kiusaus tehdä oikein kaikkien äänestäjien kannalta olettaen tietenkin, että tiedämme, mitä he haluavat tai ainakin mitä heidän pitäisi haluta. Kysymys kuuluukin, miten Euroopan unionin pitäisi toimia suhteessa kansalaisiinsa tulevana vuonna? Kaikkien muiden poliitikkojen tavoin tehtävänämme on yrittää vastata ihmisten huolenaiheisiin. Euroopan unionilla on siihen erinomainen mahdollisuus. Meillä on monia mahdollisia keinoja vastata kansalaisten tarpeisiin ja huolenaiheisiin.
<P>
Rauha on ollut tärkeä huolenaihe kautta ihmiskunnan historian, ja Euroopan unioni on turvannut rauhan Euroopassa jo useiden vuosikymmenten ajan. Pystymme löytämään vastauksia ulkoisiin uhkiin, kuten kansainväliseen terrorismiin tai niiden suurten naapurimaiden käyttäytymiseen, jotka toisinaan tallovat kansainvälisen oikeuden sääntöjä jalkoihinsa. Samalla kun teemme kaikkemme ilmaston suojelemiseksi, voimme auttaa varmistamaan Euroopan unionille varmaa ja kestävää energiahuoltoa. Voimme turvata sosiaaliturvan ja oikeudenmukaisuuden Euroopan unionissa vapauttamalla Euroopan unionin menestyneen talouden kasvukykyä. Voimme myös turvata Euroopan unionin innovoinnin ja kilpailukyvyn sekä näihin liittyvän mahdollisuuden luoda ja turvata työpaikkoja. Euroopan unionista voi tulla turvasatama muuttuvassa maailmassa. Kollegani puhuvat pian yksityiskohtaisemmin monista näistä näkökohdista.
<P>
Mitä menestyksekäs toiminta Euroopan unionissa edellyttää? Haluaisin mainita erityisesti seuraavat kaksi seikkaa: ensinnäkin tarvitaan tarkoituksenmukainen institutionaalinen perusta, ja se todellakin tarkoittaa Lissabonin sopimusta. Sopimus lisää avoimuutta ja demokratiaa ja parantaa Euroopan unionin toimintavalmiuksia ja lisää näin unionin mahdollisuuksia suoriutua tehokkaammin tehtävistään. Voimme vain pyytää Irlannin kansalaisia harkitsemaan uudelleen kantaansa tähän sopimukseen. Olen suurelta osin samaa mieltä Euroopan unioniin kohdistuvasta kritiikistä, mutta emme voi sivuuttaa sitä tosiasiaa, että Lissabonin sopimus tarjoaa monia järkeviä vastauksia näihin kritiikin aiheisiin. Tästä syystä Lissabonin sopimus on elintärkeä.
<P>
Toiseksi tarvitsemme kuitenkin tukea myös unionin kansalaisilta, ja se on hälyttävästi vähentynyt. Tämä kävi selväksi Ranskassa, Alankomaissa ja ennen kaikkea Irlannissa pidetyissä kansanäänestyksissä. Kysymys ei ole siitä, tarvitsemmeko enemmän vai vähemmän Eurooppaa, kuten minulla oli äskettäin tilaisuus todeta komission puheenjohtajalle. Kysymys on todellisuudessa siitä, missä asioissa me tarvitsemme Eurooppaa ja missä emme tarvitse sitä. Siitä meidän on päätettävä. Esimerkkinä haluaisin mainita - ja myönnän tämän olevan minun suosikkiesimerkkini - että maaperän suojelu ei ole asia, jota meidän olisi käsiteltävä Euroopan unionin tasolla. Maaperän suojelulla luodaan työtä, mutta sillä ei luoda uusia työpaikkoja. Tämän vuoksi Euroopan unioni kyllä menestyy ja pystyy tukemaan kansalaisia, mikäli se toimii sellaisissa asioissa, joissa yhteisön tukea kiistämättä tarvitaan ja joissa yhteisön toiminnalla voidaan saavuttaa enemmän kuin kansallisella toiminnalla.
<P>
Näin ollen komission oli mielestäni järkevää kiinnittää ensi vuonna toiminnassaan enemmän huomiota toissijaisuusperiaatteeseen. Tämä lisää unionin kansalaisten hyväksyntää, ja ehkäpä meidät kaikki valitaan uudelleen ja sen tekee vielä suurempi joukko unionin kansalaisia kuin viime vaaleissa.
<SPEAKER ID="010" NAME="Hannes Swoboda">
PSE-ryhmän puolesta. - (DE) Arvoisa puhemies, arvoisa komission varapuheenjohtaja, Euroopan komissio on tehnyt viime vuosina erinomaista työtä monella alalla, erityisesti ympäristö- ja ilmastopolitiikassa, ja täällä parlamentissa me muunnamme parhaillaan tätä työtä lainsäädännöksi. Yhteismarkkinoiden kehittämisessä on kuitenkin vakavia puutteita, jotka liittyvät erityisesti sosiaaliseen ulottuvuuteen.
<P>
Tämänhetkinen finanssikriisi on riittävä syy käsitellä tätä aihetta, ja niin olemme tehneet Rasmussenin mietinnön yhteydessä. Minun ryhmäni, minä sekä todellakin monet muut emme ole ainoita, jotka olemme syvästi pettyneet siihen, mitä komission jäsen McCreevy on täällä sanonut - tai jättänyt sanomatta. Tämä on suurin ongelma.
<P>
Kun luemme pääartikkeleita mistä tahansa konservatiivien lehdestä, olipa se sitten Financial Times tai Frankfurter Allgemeine, otsikot olisivat voineet syntyä parlamentin sosiaalidemokraattisten ryhmien kynästä, mutta ei komission puheenjohtajan eikä taatusti ainakaan komission jäsenen McCreevyn kynästä.
<P>
Esimerkiksi Financial Times -lehdessä on ollut seuraavanlaisia otsikoita:
<P>
"Modern history's greatest regulatory failure" (Nykyhistorian pahin epäonnistuminen lainsäädännössä) tai "After the crash: why global capitalism needs global rules" (Romahduksen jälkeen: miksi kapitalismissa tarvitaan globaaleja sääntöjä).
<P>
Samalla kun Damien Hurstin "Kultainen vasikka" -teos rikkoi ennätyksiä taidehuutokaupassa, rahoituslaitokset olivat kärsineet ennätyksellisiä tappioita ja saaneet aikaan seuraavan kommentin Financial Times -lehdessä:
<P>
"How we were all blinded by the golden calf" (Kuinka kultainen vasikka sokaisikaan meidät kaikki).
<P>
(DE) Valitettavasti tämä kaikki pätee komissioon, tai ainakin niihin komission jäseniin, joiden pitäisi olla vastuussa näistä asioista. Frankfurter Allgemeine Zeitung -lehden päätoimittaja Frank Schirrmacher kirjoittaa, että uusliberalistinen ideologia loi yksilön ja globalisaation välille rationaalisen ja satunnaisen yhteyden, joka perustui ainoastaan talouteen, ja hän pahoittelee sosiaaliturvaa koskevan keskustelun itsetuhoa.
<P>
Olisi ollut mukavaa huomata komission puheenjohtajan tai komission jäsenen McCreevyn heijastavan tätä puheessaan edes jollakin tavalla. Loppujen lopuksi en kuitenkaan vaadi mitään valtaisaa vasemmisto- tai itsekriittisyyttä, vaan me vaadimme yhä uudelleen, kuten Martin Schulz äskettäin teki hyvin selväksi, että sosiaalista ulottuvuutta vahvistetaan ja että komissio toimii kurinalaisemmin kaikkiin hankkeisiinsa liittyvien sosiaalisten vaikutusten osalta. Valitettavasti näin ei vieläkään tehdä. Komissio ei vastaa tähän pyyntöömme.
<P>
Vaadimme myös vahvempaa Euroopan yhteistä talouspolitiikkaa, jonka avulla voitaisiin myös lieventää tai ehkäistä tällaisia kriisejä, joka nyt läikkyy ylitse Yhdysvalloissa. Myös täällä komissio on tehnyt huomattavia laiminlyöntejä. Toinen asia, jossa komissio on epäonnistunut - ja pahoittelen, että kohdistan sanani teille, koska tiedän, että te ette voi tehdä asialle paljoakaan - on se, että se taistelisi oma-aloitteisesti Euroopan kasvavaa eriarvoisuutta vastaan tai kehottaisi jäsenvaltioiden hallituksia toimimaan. Keskustelemme aiheesta iltapäivällä käsitellessämme energiaköyhyyttä, joka on toinen toistuvasti esiin ottamamme aihe, johon emme ole saaneet minkäänlaista vastausta komissiolta. Komissio ei ole vielä tehnyt minkäänlaista todellista aloitetta tässä asiassa.
<P>
Komissio ei voi - koska se on sitoutunut edistämään sosiaalisen osallisuuden ja sosiaalisen oikeudenmukaisuuden periaatetta - vain seistä ja katsoa vierestä, miten sosiaalinen eriarvoisuus Euroopassa kasvaa tasaisesti nyt kun talous ja yhteiskunta elävät erityistä vaihetta. Tämä ei ole hyväksyttävää, emmekä saisi hyväksyä sitä.
<P>
Euroopan unionin kansalaiset odottavat, että komissio suhtautuu vakavasti heidän tarpeisiinsa ja huolenaiheisiinsa, että komissio esittää asianmukaisia ehdotuksia ja toimii moraalisena auktoriteettina erityisesti finanssikriisin aikana. Selkeän kannan esittäminen tähän asiaan ei saisi olla vain neuvoston puheenjohtajana toimivan Ranskan presidentin Sarkozyn vastuulla. Meidän pitäisi kuulla tämä selkeä kanta myös komission, komission puheenjohtajan ja asiasta vastaavan komission jäsenen suusta.
<P>
Arvoisa komission varapuheenjohtaja, pyritte tiedottamaan kansalaisille komission työstä hyvin kaunopuheisesti, ja me arvostamme ja tuemme täysin teidän pyrkimystänne. Kysymys ei kuitenkaan ole vain asioiden esitystavasta vaan myös asiasisällöstä. Komission jäsenten on tarjottava teille asianmukaista sisältöä. Kun kysymys on finanssikriisistä, sääntelystä ja sosiaalisesta ulottuvuudesta, sosiaalinen markkinatalous tarjoaa liian vähän sisältöä. Sen vuoksi teidän on toisinaan vaikea esittää asiaanne kansalaisille uskottavasti.
<P>
Suhtaudumme myönteisesti taloutemme ja yhteiskuntamme ekologiseen rakenneuudistukseen. Tuemme teitä tässä asiassa täydellisesti ja muutamme sanat myös toiminnaksi. Minulla on teille kuitenkin erittäin tärkeä viesti: meidän on otettava askel taaksepäin - tai miksei eteenpäin - kohti yhteiskunnalliseen vastuuseen perustuvia toimintatapoja, ja se koskee myös komissiota. Me nimittäin saamme nyt liian vähän ja liian myöhään. Pyydän teitä varmistamaan, että tilanne korjataan tulevien kuukausien aikana.
<SPEAKER ID="015" NAME="Silvana Koch-Mehrin">
ALDE-ryhmän puolesta. - (DE) Arvoisa puhemies, arvoisa komission varapuheenjohtaja, ensi vuosi 2009 on Euroopan unionille todellakin hyvin tärkeä vuosi, sillä silloin pidetään Euroopan parlamentin vaalit. Yleisemmällä tasolla ensi vuonna on myös löydettävä vastaus Euroopan unionin tulevaisuuden suuntaa koskevaan kysymykseen.
<P>
Vaalit pidetään, sen me jo tiedämme, mutta vielä emme tiedä, millainen on tarkalleen se perusta, jolla me työskentelemme yhdessä vaalien jälkeen. Tähän kansalaiset odottavat täysin oikeutetusti vastausta. Millaisena näemme Euroopan unionin tulevaisuuden toimielinten näkökulmasta?
<P>
Komission lainsäädäntö- ja työohjelma tarjoaa tietenkin mahdollisuuden antaa kattavan vastauksen tähän kysymykseen. Tästä syystä olemme parlamenttina sopineet, että esitämme ensin komission ohjelmaa koskevat omat vaatimuksemme, sen jälkeen komissio esittelee ohjelmansa, minkä jälkeen vielä kommentoimme sitä.
<P>
Euroopan unioni kohtaa suuria haasteita, jotka liittyvät suoraan sen tulevaisuuteen. Mitä tulevaisuus tuo mukanaan? Samanaikaisesti maailmassa tapahtuu paljon asioita, joilla on suora vaikutus kansalaisten jokapäiväiseen elämään, kuten energian hinnannousu ja finanssikriisi. Tässä tilanteessa Euroopan unionin on selitettävä meille selkein sanoin, miten se aikoo vastata näihin haasteisiin. Siihen tarvitsemme vakuuttavuutta ja johtajuutta.
<P>
Tämän vuoksi on tärkeää, että Euroopan komissio esittää hyvin selkeästi, miten se aikoo vastata näihin kriiseihin ja määritellä työohjelmassaan tarkasti, mitkä ovat sen poliittiset painopisteet.
<P>
Tässä tilanteessa pidämme tärkeänä, että komissio pitää mielessään Euroopan unionin kilpailukyvyn. Jatkuvasti globaalistuvilla markkinoilla meidän on tärkeää asettaa tämä yhdeksi jatkuvaksi poliittiseksi painopisteeksi.
<P>
Muita yhtä tärkeitä näkökohtia ovat kansalaisoikeuksien vahvistaminen ja suojeleminen, tutkimustyön laajentaminen ja ratkaisun löytäminen ilmastonmuutokseen. Nämä ovat niitä kysymyksiä, jotka ovat olleet hyvin tärkeitä aiheita täällä parlamentissa monien vuosien ajan. Komission olisi määritettävä toimintaa näillä aloilla ja sen pitäisi ennen kaikkea myös varmistaa, että Euroopan unioni pystyy ottamaan kunnian saavutetusta menestyksestä. Usein käy niin, että kun saavutetaan jotain, mikä on täysin kansalaisten etujen mukaista ja edistää heidän hyvinvointiaan, jäsenvaltiot ottavat siitä kunnian. Toivoisin komission kiinnittävän tähän enemmän huomiota tulevaisuudessa.
<P>
Arvoisa komission puheenjohtaja, minulle on siis suuri ilo nähdä teidät tänään täällä. Muutamien kollegoistani on pakko hyväksyä se, että komission puheenjohtaja Barroso oli sopinut täksi päiväksi jotain muuta menoa. Arvoisa komission varapuheenjohtaja, olen hyvin iloinen, että olette tänään täällä, sillä te vastaatte viestinnän edistämisestä Euroopan unionissa, ja siksi tämä saattaa tarjota mahdollisuuden tämänpäiväisen aiheen - nimittäin komission työohjelman - kattavalle käsittelylle myös jäsenvaltioiden parlamenteissa, niin että meillä olisi tällaista vuorovaikutusta heti alusta alkaen. Saksan liittopäivillä ohjelmaa käsitellään nyt useimmissa valiokunnissa, mutta se pitäisi epäilemättä lisätä myös kansallisten parlamenttien täysistuntojen esityslistalle kaikkialla Euroopassa.
<P>
Euroopan unionin aika on tullut, sen pitäisi olla päivänselvää. Kohtaamme maailmanlaajuisia haasteita, eikä Euroopan unionilla ole muuta mahdollisuutta kuin laatia niihin yhteinen vastaus.
<SPEAKER ID="016" NAME="Eva Lichtenberger">
Verts/ALE-ryhmän puolesta. - (DE) Arvoisa puhemies, hyvät kollegat, arvoisat komission jäsenet, tämä työohjelmaa koskeva keskustelu on kuten aina totuuden hetki. Siinä näemme, mikä on niin monessa eri tilanteessa julkisesti annettujen lausuntojen todellinen arvo. Kun tarkastelemme ohjelmaa tarkemmin, käy ilmi, että valitettavasti näistä sanoista ei ole ryhdytty tekoihin etenkään rahoitusnäkymien tai komission etukäteissuunnittelun osalta.
<P>
Edessämme on ilmastonsuojeluohjelma, joka antaa ymmärtää, ettei Balin konferenssia ole koskaan pidettykään, aivan kuin Euroopan unioni ei olisi koskaan ryhtynyt edelläkävijäksi ilmastonmuutoksen vaarojen maailmanlaajuisessa torjunnassa. Autoteollisuus on painanut jarrua ja komissio katselee vierestä. Jäsenvaltiot saavat tehdä mielensä mukaan ja niiden annetaan kilpailla keskenään siitä, kuka esittää yhä väljempiä ympäristövaatimuksia omille teollisuudenaloilleen ja kuka antaa yhä suurempia myönnytyksiä omille autonvalmistajilleen.
<P>
Valitettavasti sama toistuu kaikilla teollisuudenaloilla. Kuten tavallista, painopiste on ydinenergiassa: se on teollisuudenala, jolla tuhlataan voimavaroja, rahaa ja energiaa. Vaikka Euroopan unionissa uusiutuvien energiamuotojen ala on erittäin innovatiivinen, yhteisöltä liikenee sille vain pieni muutos entiseen sen jälkeen, kun yhteisö on ensin antanut sitoumuksensa ja suunnannut sekä määrärahansa että suunnitteluresurssinsa toisaalle. Tätä ei voida missään tapauksessa hyväksyä. Jos aiomme pysyä markkinajohtajina tällä alalla, meidän on annettava selkeä ja yksiselitteinen viesti, ja se tarkoittaa, että painopiste on asetettava sinne, mihin se kuuluu.
<P>
Valitettavasti sama ongelma on nähtävissä myös työsuhteissa. Korostaisin tässä yhtä kysymystä. Se on työaikadirektiivi, josta on nyt päästy sopimukseen ja jossa on selvästi tehty huomattavia myönnytyksiä. Se on isku vasten kasvoja kaikille nuorille, jotka haluavat rakentaa tulevaisuutta itselleen. Emme saisi kohdella työntekijöitämme näin.
<P>
Lopuksi käymme keskustelua myös finanssimarkkinoista. Voin vain tukea sitä, mitä edellinen puhuja Swoboda totesi. Viimeiset finanssimarkkinoiden itsesääntelyn mestarit ovat täällä parlamentissa. Jopa Yhdysvalloissa harkitaan sääntelyä, mutta Atlantin tällä puolella näköjään teeskentelemme, että tämä kaikki tapahtuu itsestään. Meidän olisi ilmaistava halukkuutemme luoda terve järjestelmä, jotta finanssimarkkinat eivät voisi enää kehittyä samaan suuntaan kuin ennen, kun järjettömät rahoitustuotteet asetettiin järkevän talouspolitiikan edelle. Minun mielestäni koko tämä ohjelma on valtava pettymys.
<SPEAKER ID="017" NAME="Ilda Figueiredo">
GUE/NGL-ryhmän puolesta. - (PT) Arvoisa puhemies, tässä erittäin huolestuttavassa vaiheessa, jossa Euroopan ja maailman kansalaiset kohtaavat perustavanlaatuisia haasteita, ei voida hyväksyä sitä, ettei Euroopan komissio ole esittänyt minkäänlaisia ehdotuksia, joilla muutetaan niitä toimintatapoja, jotka ovat pahentaneet yhteiskunnallista tilannetta, lisänneet työttömyyttä, työn epävarmuutta ja huonosti palkattua työtä, aiheuttaneet finanssi-, elintarvike- ja energiakriisin - joka vahingoittaa erityisesti heikomman talouden maita sekä yhteiskunnan suojattomimpia osa-alueita - ja lisännyt kansainvälisten suhteiden militarisoitumista ja kaikkia niitä vaaroja, joita tämä aiheuttaa maailman rauhalle.
<P>
Euroopan komissio on tietoinen, että työntekijät, kuluttajat ja julkisten palvelujen käyttäjät vastustavat selkeästi yksityistämistä ja talouden vapauttamista, epäoikeudenmukaisia terveydenhoidon ja sosiaaliturvan uudistuksia sekä sitä, että tulot jakautuvat yhä enemmän talous- ja rahoitusryhmille, mikä pahentaa yhteiskunnallista eriarvoisuutta. Siitä huolimatta komissio haluaa ehdottomasti säilyttää ja jatkaa niitä samoja välineitä ja menettelytapoja, jotka ovat johtaneet tähän tilanteeseen, erityisesti vakaussopimuksen ja sen järjettömät kriteerit, liberaalin Lissabonin strategian sekä Euroopan keskuspankin keinotekoisen riippumattomuuden. Komissio pitää tiukasti kiinni työaikadirektiivin kaltaisista ehdotuksista, vaikka niitä on mahdoton hyväksyä.
<P>
Tällaisena aikana on pyrittävä ensisijaisesti keskeyttämään Lissabonin sopimusluonnoksen ratifiointiprosessi sekä kunnioittamaan demokratiaa ja Irlannin kansanäänestyksen tulosta, sillä se oli Irlannin kansalaisten riippumaton päätös, joka tehtiin Ranskan ja Alankomaiden vastaavien tulosten jälkeen. Euroopan unionin johtajien on aika ottaa opikseen näistä äänestyksistä sekä siitä, miten työntekijät ja kansalaiset vastustavat uusliberalistista, militaristista ja demokratianvastaista politiikkaa.
<P>
Tällä hetkellä on pyrittävä ensisijaisesti tekemään esimerkiksi sellaisia ehdotuksia, joka sisältyy ryhmämme päätöslauselmaesitykseen ja joka koskee vakaussopimuksen kumoamista sekä yksityistämisen ja talouden vapauttamisen lopettamista. Lisäksi on toteutettava sellaista rahapolitiikkaa ja suunnattava uudelleen Euroopan keskuspankin politiikkaa niin, että annetaan etusija oikeuksin varustetulle työlle, köyhyyden poistamiselle ja yhteiskunnalliselle oikeudenmukaisuudelle. Tämä olisi tehtävä sosiaalista edistämistä ja kehittämistä koskevan sopimuksen avulla. Meidän on annettava toivoa kansalaisillemme, luotava oikeuksin varustettuja työpaikkoja nuorille ja varmistettava naisten tasa-arvo ja yhtäläiset oikeudet.
<SPEAKER ID="018" NAME="Graham Booth">
IND/DEM-ryhmän puolesta. - (EN) Arvoisa puhemies, koko ilmastonmuutosta koskeva ohjelma on antanut Euroopan unionille jälleen yhden syyn pullistella lihaksiaan ja näyttää maailmalle, miten tärkeä se on, ja väittää, että tätä asiaa kansallisvaltiot eivät pysty hoitamaan yksin. Iskulause "20-20-20" on tyypillinen esimerkki tarttuvasta fraasista, jonka kanssa työskennellään: 20 prosenttia EU:n energiasta tuotetaan uusiutuvista energianlähteistä, 20 prosentin vähennys hiilipäästöissä - ja kaikki tämä vuoteen 2020 mennessä. Tärkein asia on kuitenkin unohtunut: onko mikään tästä välttämätöntä?
<P>
Hallitusten välinen ilmastonmuutospaneeli (IPCC) kertoi meille äskettäin, että 2 500 tiedemiestä on samaa mieltä siitä, että hiilidioksidi on aiheuttanut ilmaston lämpenemisen ja että tämä on meidän ihmisten syytä. Tämä näkemys vahvistetaan Al Goren surullisenkuuluisassa elokuvassa. Sen jälkeen kuitenkin yli 30 500 tiedemiestä ja ilmastotutkijaa on allekirjoittanut Oregonin vetoomuksen ja Manhattanin julistuksen, joissa haastetaan suoraan IPCC:n päätelmien paikkansapitävyys hyvin kiinnostavilla todisteilla. Samalla kun meitä siis kehotetaan uskomaan IPCC:n 2 500:aa tiedemiestä, meitä käsketään sivuuttamaan kokonaan ne 30 500 tiedemiestä, jotka antavat asioista erilaisen kuvan.
<P>
Samalla kun maailma on vaikeissa talousongelmissa, Euroopan unioni suostuttelee kansakuntia kaikkialla maailmassa käyttämään miljardeja veronmaksajien rahoista johonkin, mikä saattaa olla täysin tarpeetonta ja millä saattaa jopa olla kielteisiä vaikutuksia, mikäli viimeisimmät todisteet maapallon jäähtymisestä osoittautuvat oikeiksi. Meidän on käytävä kokonaisvaltaista ja avointa keskustelua, jotta voimme osoittaa täsmällisesti, kuka on oikeassa. Mitä IPCC:n kannan puolustajilla on pelättävänään?
<P>
Olette varmaan iloinen kuullessanne, että tämä on minun ehdottomasti viimeinen puheenvuoroni täällä parlamentissa, sillä jään eläkkeelle tämän istunnon jälkeen.
<SPEAKER ID="019" NAME="Sergej Kozlík" AFFILIATION="NI">
(SK) Euroopan parlamentin päätöslauselmaesitys komission työohjelmasta vuodeksi 2009 voidaan periaatteessa hyväksyä samoin kuin se asiakirja, jossa ohjelmaa käsitellään laajemmin.
<P>
Itse haluaisin kiinnittää huomiota siihen monipuoliseen tapaan, jolla parlamentin päätöslauselmassa korostetaan, miten tärkeää on varmistaa finanssimarkkinoiden vakaus ja rauhoitella kuluttajia tämänhetkisessä finanssikriisissä. On selvää, että on laadittava sääntelytoimenpiteitä, joiden avulla voidaan parantaa investointien avoimuutta ja arviointiperiaatteita sekä valvoa liiketoimintaan liittyvää varovaisuutta ja luottokelpoisuusluokituslaitoksien työtä. Komission on laadittava yksityiskohtainen suunnitelma rahoituspalveluja koskevien oikeudellisten sääntöjen parantamiseksi sekä luottolaitoksista ja omien varojen riittävyydestä annettujen direktiivien muuttamiseksi. Näin on mahdollista parantaa rahoitukseen liittyvää sääntelykehystä ja lisätä markkinaosapuolten luottamusta.
<P>
Päätöslauselman 27 kohdassa komissiota pyydetään oikeutetusti harkitsemaan, millaisia siirtymäajan sopimuksia tarvitaan oikeus- ja sisäasioissa ennen Lissabonin sopimuksen voimaantuloa. Mikäli kuitenkin todella joudumme tilanteeseen, jossa Lissabonin sopimus ei tule voimaan ennen vuoden 2009 vaaleja, on komissiolle esitetyn vaatimuksen oltava paljon laaja-alaisempi. Muussa tapauksessa rakas Euroopan komissiomme tulee yllätetyksi housut kintuissa.
<SPEAKER ID="020" NAME="Ryszard Czarnecki">
UEN-ryhmän puolesta. - (PL) Arvoisa puhemies, haluan esittää parlamentille kysymyksen. Mistä parlamentin lainsäädäntötyössä ja komission ehdotuksissa on kysymys? Vastaus on, että niissä on kysymys arvovallan luomisesta eurooppalaisten keskuudessa, Euroopan unionin jäsenvaltioiden kansalaisten keskuudessa. Olen vahvasti sitä mieltä, että parlamentin ja Euroopan komission pitäisi keskittyä lainsäädäntötyössään työpaikkojen luomiseen ja talouskasvun edistämiseen. Voimme lisätä Euroopan unionin toimielinten arvovaltaa ainoastaan osoittamalla, että unioni ja sen rakenteet ovat lähellä kansalaisia. Unionin toimielimet ovat viime vuosina hieman menettäneet arvovaltaansa.
<P>
Mielestäni ensisijainen tavoitteemme ei ole tällä hetkellä Lissabonin sopimuksen ratifiointi. Sen sijaan meidän pitäisi keskittyä tekemään unionin kansalaisille erittäin selväksi, että haluamme luoda lisää työpaikkoja ja että olemme huolissamme nykyisistä työpaikoista. Myös tietoverkkorikollisuus on täysin uusi ongelma, joka koskettaa monia ihmisiä. Pyydän, että painopisteissä noudatetaan sopivaa hierarkiaa. Nyt en pysty itse sellaista esittämään.
<SPEAKER ID="021" NAME="Margot Wallström">
komission varapuheenjohtaja. - (EN) Arvoisa puhemies, ensimmäiseksi haluan kiittää parlamenttia siitä, että tartuitte ehdotukseeni tehdä komission työohjelmaa koskevasta toimielinten välisestä vuoropuhelusta poliittisempi tapahtuma ottamalla poliittiset ryhmät, täysistunto ja valiokunnat mukaan keskusteluun. Mielestäni esittämänne puheenvuorot ovat antaneet tälle toistaiseksi hyvän alun.
<P>
Tämän vuoden työohjelma on viimeinen nykyisen komission laatima työohjelma. Se on laadittu hyvin erikoisissa ja erityisissä oloissa, joita ovat leimanneet Georgian sodan jälkikäsittely, naapurimaittemme tilanne, Lissabonin sopimukseen liittyvä epävarmuus Irlannin kielteisen tuloksen jälkeen, polttoaineen ja kulutushyödykkeiden hinnannousu, ostovoimaa uhkaava inflaatio ja viimeisimpänä muttei vähäisimpänä - ja te kaikki jo mainitsittekin tämän - pankkien ja muiden luottolaitosten kohtaama finanssikriisi.
<P>
Minun ei tarvitse muistuttaa siitä, että se, mitä teemme ensi vuoden alkupuoliskolla, valmistaa myös tietä Euroopan parlamentin vaaleille. Tämän vuoksi korostimme viime vuonna vuotuisen toimintastrategiamme esittelyssä, että aiomme pysyä tavoitteessamme ja luoda tulosten Eurooppaa ja tuoda kansalaisille konkreettisia etuja.
<P>
Barroson komission tärkeimmät poliittiset painopisteet ensi vuodelle rakentuvat edelleen viiden pilarin ympärille, mutta olosuhteet ovat nyt erilaiset ja kohtaamme uusia ja kiireellisiä haasteita.
<P>
Ensimmäisessä pilarissa edistetään kestävää kasvua ja luodaan työpaikkoja. Nyt jos koskaan meidän on puututtava tämän päivän ongelmiin: mitä voimme tehdä edistääksemme kasvua, luodaksemme työpaikkoja ja sosiaalista vakautta kasvavan inflaation aikana, miten voimme parantaa rahoituksen vakautta rakentaen ja vahvistaen unionin käytettävissä olevia välineitä - jotka ovat myös komission käytettävissä, mikä on myös tärkeä kysymys. Kuten tiedätte, myös finanssikriisi on esityslistamme kärjessä joka viikko, ja olemme laatineet eräänlaisen etenemissuunnitelman. Olemme kuitenkin myös keskustelleet siitä, että laatisimme pankeille ehdotuksen pääomavaatimuksista nykyisten sääntöjen tiukentamiseksi. Aiomme laatia ehdotuksen myös luottokelpoisuusluokituslaitosten sääntelystä, sillä kuten tiedätte, niillä oli merkittävä rooli finanssimarkkinoilla ja tässä kriisissä. Olemme tietenkin sitä mieltä, että perusteellisesti harkitut ehdotukset ovat tärkeässä asemassa, kun haluamme varmistaa, että pystymme selviämään finanssikriisin seurauksista. Olemme siis aktiivisia nyt ja olemme aktiivisia myös jatkossa. Toinen huolenaiheemme on, miten voimme vastata öljyn, ruoan ja kulutushyödykkeiden hinnannousuun. Meidän tehtävämme ei ole päivittäinen mikrotason johtaminen, mutta yhtenäismarkkinoilla meidän on pohdittava tarkasti, miten voimme tuoda rahoitusjärjestelmään pitkäkestoista vakautta. Tämä on ensimmäinen pilari.
<P>
Toinen asia, johon panostamme vahvasti, on siirtyminen vain vähän päästöjä tuottavaan ja tehokkaasti luonnonvaroja käyttävään talouteen. Kööpenhaminan kokous on tärkeä maailmanlaajuinen kohtaaminen, jossa pyritään saamaan aikaan maailmanlaajuinen ilmastonmuutossopimus vuoden 2012 tai Kioton jälkeiselle ajalle. Euroopan unionin on valmistauduttava hyvin ja myös säilytettävä asemansa ilmastonmuutoksen edelläkävijänä. Meidän on myös jatkettava työtä ilmastonmuutoksen vaikutuksiin sopeutumisessa, jotta voimme olla edelläkävijöitä järkevän kasvun kehittämisessä.
<P>
Kolmas pilari liittyy yhteiseen maahanmuuttopolitiikkaan. Haluamme toteuttaa yhteistä maahanmuuttopolitiikkaa ja jatkaa kesäkuussa antamassamme tiedonannossa aloitettua työtä sekä työskennellä maahanmuuttoa koskevan sopimuksen aikaan saamiseksi. Meidän on myös siirryttävä sopimuksista toimintaan, jos haluamme, että tämä myös toteutuu.
<P>
Neljäs pilari liittyy siihen, miten kohdistamme aikeemme toteuttaa politiikkaa, jossa kansalaiset asetetaan etusijalle. Myös tarkistettu sosiaalinen toimintaohjelma ja EU:n terveysstrategia ohjaavat toimintaamme tällä alalla samoin kuin kysymys, miten voimme vahvistaa edelleen kuluttajien oikeuksia.
<P>
Lopuksi pyrimme lujittamaan Euroopan unionin asemaa maailmanlaajuisena toimijana. EU:n haasteet sen ulkorajoilla vuonna 2009 tiedetään hyvin. Niitä ovat laajentumisprosessi, suhteemme naapurimaihin, Dohan neuvottelujen kohtalo, kehitysapumme lisääminen sekä täysipainoisen yhteistyön vakiinnuttaminen Yhdysvaltojen uuden hallinnon kanssa.
<P>
Tämä keskustelu tarkoittaa sitä, että parlamentti on päässyt mukaan varhaisessa vaiheessa, koska ohjelmaa ei ole vielä olemassa. Lisäämme siis esittämänne asiat keskusteluumme ja otamme ehdotuksenne huomioon. Toisaalta, jotta parlamentin komissiolle esittämät vaatimukset olisivat uskottavia ja jotta niillä olisi todellista vaikutusta, niiden on oltava täsmällisiä, ja tämä koskee erityisesti vuotta 2009. Istuntosalin eri puolilla on erilaisia mielipiteitä siitä, miten meidän pitäisi priorisoida työtämme ensi vuonna.
<P>
Toivottavasti suurin osa meistä on samaa mieltä siitä, että meidän on tehtävä yhteistyötä muovataksemme vuodeksi 2009 myönteisen työohjelman, jossa keskitytään olennaisiin asioihin. Mielestäni meidän pitäisi ottaa huomioon vain sellaiset aloitteet, joilla voidaan saada todellista muutosta aikaan. Jotta unionin kansalaiset voivat arvioida oikeudenmukaisesti sitä, mitä EU tekee ja mitä se voi tehdä heidän hyväkseen, meidän on paitsi valittava ehdotuksemme huolellisesti myös tiedotettava niistä hyvin.
<P>
Olen siis kiitollinen, että tämä keskustelu käydään nyt samaan aikaan kun valmistelemme ohjelmaa. Aiomme hyväksyä sen ensi kuussa ja esitellä sen täysistunnolle 19. marraskuuta kaikkien komission jäsenten läsnä ollessa. Olen merkinnyt näkemyksenne tarkasti muistiin, ja voitte olla varmoja, että ne auttavat meitä laatimaan työohjelman, jossa on konkreettisia aloitteita, jotka tuovat todellisia muutoksia Euroopan unionin kansalaisille.
<SPEAKER ID="022" NAME="Piia-Noora Kauppi" AFFILIATION="PPE-DE">
(EN) Arvoisa puhemies, kuten jäsen Nassauer jo totesi, PPE-DE-ryhmä on erittäin tyytyväinen vuotuisen lainsäädäntöohjelman sisältöön. Parannetun prosessin ansiosta parlamentti on mielestäni jo päässyt mukaan ohjelman laatimiseen, ja tästä syystä meidän on hyvin helppo parantaa vuotuista lainsäädäntöohjelmaa.
<P>
Talous- ja raha-asioiden valiokunnan edustajana haluaisin keskittyä ensimmäiseen pilariinne - kasvuun, työpaikkoihin ja Euroopan unionin kilpailukykyyn. Mielestäni tässä on keskeinen merkitys sillä, miten vastaamme finanssikriisiin. PPE-DE-ryhmässä uskomme, että koska voimassa oleva EU:n lainsäädäntö on jo melko hyvä, kaiken tekemisemme pitäisi nyt perustua voimassa olevaan lainsäädäntöön ja sen parantamiseen. Mielestämme Eurooppa ei tarvitse kovin perusteellista huoltoa. Mielestämme olisi ensinnäkin harkittava oikeudellisesti sitomattomia sääntelytoimia, sillä ne ovat myös kaikista tehokkain keino vastata maailmanlaajuisiin ongelmiin. Finanssimarkkinat ovat luonteeltaan hyvin maailmanlaajuiset, emmekä voi teeskennellä olevamme Euroopassa jonkinlaisessa tyhjiössä. Mielestämme nykyisessä sääntely- ja valvontakehyksessä, niin sanotussa Lamfalussyn kehyksessä, on monia parannuksia, ja tuemme täysin komission työtä tällä alalla.
<P>
Toinen asia on ilmastonmuutos. Ilmastonmuutos vaikuttaa Euroopan unionin kasvuun ja työpaikkojen luomiseen. Emme saisi omaksua ilmastonmuutokseen fundamentalisista kantaa, jonka mukaan Euroopan unionin on toimittava nyt ja tehtävä kaikki kerralla ilman maailmanlaajuista tukea. Vaikka joutuisimmekin menemään niin pitkälle, että vähentäisimme päästöjä 30 prosenttia, se ei riittäisi ilmastonmuutoksen torjumiseen. Tarvitsemme maailmanlaajuisen ja tehokkaan sopimuksen, ja sellaisen ehkä saamme Kööpenhaminassa. Sitä odotellessa emme saisi rangaista itseämme. Emme saisi rangaista Euroopan unionin kilpailukykyä liikaa, vaan meidän olisi omaksuttava realistinen lähestymistapa Euroopan unionin ilmastonmuutosta koskevaan politiikkaan.
<P>
Lopuksi kolmantena asiana haluan puhua pienistä ja keskisuurista yrityksistä. Pienet ja keskisuuret yritykset ovat avain Euroopan unionin kasvuun. Esimerkiksi sosiaalipaketissa meidän olisi aina otettava huomioon niiden näkemykset ja käsitykset sosiaalisesta kehyksestä Euroopan unionissa. Sosiaalipaketti ei saisi olla taakka Euroopan unionin pienille ja keskisuurille yrityksille.
<SPEAKER ID="023" NAME="Jan Andersson" AFFILIATION="PSE">
(SV) Arvoisa puhemies, arvoisa komission jäsen, haluan keskittyä EU:n sosiaaliseen näkökulmaan. Kun sosiaalipoliittinen toimintaohjelma julkaistiin, totesimme sen tarjoavan liian vähän ja liian myöhään. Kun nyt tarkastelemme komission työohjelmaa sekä yhteistä päätöslauselmaa, näemme, ettei työllisyyttä eikä sosiaaliasioita ole asetettu niissä kovin tärkeään asemaan. Ne ovat ensisijaisia tavoitteita kansalaisille, mutta eivät komissiolle. Tämä ei vastaa keskivertokansalaisten vaatimuksia.
<P>
Sosiaalidemokraattien laatimassa päätöslauselmassa esitämme useita kysymyksiä. Yksi niistä koskee epätyypillisessä työsuhteessa olevia henkilöitä, joiden määrä kasvaa koko ajan, sekä epätyypillisissä työsuhteissa olevien tarvetta kunnolliseen suojeluun. Nämä henkilöt ovat heikommassa asemassa ja heitä irtisanotaan perusteettomasti. Yhteisillä työmarkkinoilla on oltava tätä asiaa koskevat vähimmäisvaatimukset. Meidän on myös tarkistettava Euroopan globalisaatiorahastoa ja katsottava, voimmeko parantaa rakennemuutosten vuoksi työttömiksi jääneiden tulevaisuudennäkymiä, jotta he voisivat saada koulutusta ja uuden työpaikan. Meillä on useita työoloja koskevia ehdotuksia.
<P>
Lopuksi haluan tuoda esiin kysymyksen, josta keskusteltiin maanantaina työllisyyden ja sosiaaliasioiden valiokunnassa. Euroopan yhteisöjen tuomioistuimen antamien tuomioiden vuoksi kansalaiset pelkäävät nyt tosissaan, että EU:ssa aletaan toteuttaa sosiaalista polkumyyntiä, että tästä tulee unionin toimintatapa. Onnistuimme laatimaan ehdotuksia, joilla laajennetaan työntekijöiden lähettämisestä annettua direktiiviä, jotta voidaan taata yhtäläinen kohtelu ja vahvistaa primaarioikeudessa periaate, että perusoikeudet, kuten lakko-oikeus, eivät ole alempiarvoisia kuin liikkumisvapaus. Toivon, että komissio ottaa tämän asian nyt käsiteltäväksi. On hyvä tietää, että olette järjestämässä foorumia, mutta teidän täytyy myös esittää konkreettisia ehdotuksia, joilla voidaan ehkäistä sosiaalista polkumyyntiä ja tarjota työntekijöille kohtuullista palkkaa ja kohtuullisia työoloja.
<SPEAKER ID="024" NAME="Diana Wallis" AFFILIATION="ALDE">
(EN) Arvoisa puhemies, kun viimeksi kävimme tätä työohjelmaa koskevaa keskustelua komission puheenjohtaja Barroson kanssa, totesin olleen hyvä, että komissio yritti välttää niin sanottua vaalikauden lopun tautia. Parlamentille se on kuitenkin todella vaikeaa aivan Euroopan parlamentin vaalien alla. Jokainen ryhmä haluaa jättää jälkensä ohjelmaan. Se on vain luonnollista, mutta meidän täytyy myös yrittää puhua teille tässä vuoropuhelussa yhteisellä äänellä, jotta voimme esittää asian kohtalaisen selkeästi. Huomaatte, että liberaalidemokraattien ryhmä on liittynyt yhteiseen päätöslauselmaan. Poimimme kuitenkin asioita myös muilta ryhmiltä, sillä pyrimme tarjoamaan sen, mikä tehtävämme usein on, eli säilyttämään parlamentissa jonkinlaisen tasapainon.
<P>
Tämä on todella hermostuttavaa aikaa unionin kansalaisille. Kaikki ovat epävarmoja tulevaisuudestaan, sillä finanssimaailman maailmanlaajuinen kuohunta aiheuttaa huolta veloista, työttömyydestä, terveydenhoitokuluista ja eläkkeistä, ja se luo pelon ilmapiiriä, jossa oikeudenmukaisuus ja tasa-arvo voivat lentää ikkunasta ulos, kun kaikki kamppailevat säilyttääkseen oman asemansa.
<P>
Ilmastonmuutos tuo mukanaan omia huolenaiheita. Jotka liittyvät elintapojemme mukauttamiseen ja polttoainekustannuksiin hyvin erilaisessa maailmassa.
<P>
Tänä maailmanlaajuisten ongelmien aikana EU:n pitäisi tietenkin näyttää kyntensä, sillä meidän toiminta-alueemme on monikansallinen. Kuten liberaalidemokraatit kuitenkin toteaisivat, hyvä on, hyödyntäkäämme monikansallista toiminta-aluettamme, mutta älkäämme menkö liian pitkälle. Tämän ulottuvuuden pitäisi luoda suojaa ja hallintaa, mutta sen pitäisi myös tarjota yksilöille mahdollisuutta tehdä valintoja, jotta yksittäiset kansalaiset voivat jälleen alkaa tuntea, että asiat ovat heidän hallinnassaan näinä epävarmoina aikoina.
<P>
Sanomme siis "kyllä" finanssimarkkinoiden ja rahoitusalan toimijoiden valvonnan lisäämiselle mutta myös kuluttajien suuremmalle valinnanvapaudelle ja kuluttajien paremmille oikeussuojakeinoille. Emme halua toista Equitable Life -yhtiötä Eurooppaan. Sanomme "kyllä" suuremmalle työvoiman liikkuvuudelle, "kyllä" vahvemmalle yhteiselle sosiaaliturvalle, mutta sanomme "kyllä" myös oikeudenmukaisuudelle ja syrjinnän poistamiselle. Sanomme "kyllä" paremmille valinnan mahdollisuuksille terveydenhuollossa ja potilaiden liikkuvuudelle. Annetaan siis kansalaisille vaihtoehtoja oman elämänsä elämiseen.
<P>
Kun on huolissaan tulevaisuudesta, yksi turvallisuudentunnetta lisäävä tekijä on, että pystyy itse tekemään tulevaisuudelleen jotain, että asiat ovat omassa hallinnassa, ja tämä on se teema, joka sisältyy kaikkiin liberaalidemokraattien tekemiin valintoihin tässä päätöslauselmassa. Sanomme "kyllä" Euroopan unionille mutta myös sille, että yksilöille annetaan vaihtoehtoja ja valtuuksia.
<SPEAKER ID="025" NAME="Seán Ó Neachtain   -" AFFILIATION="UEN">
(GA) Arvoisa puhemies, komission, neuvoston ja tietysti myös parlamentin suurimpana huolenaiheena on saada Euroopan unionin talous kohenemaan viipymättä. Ellei siinä onnistuta, Euroopan unionilla ei ole sosiaalista käteisrahastoa, jolla se auttaisi heikommassa asemassa olevia. Meidän on vastattava tähän haasteeseen välittömästi.
<P>
Kun otetaan huomioon finanssimarkkinoiden tapahtumat, emme mielestäni voi jatkaa samalla tavoin kuin tänä vuonna. Nykyinen finanssimarkkinoiden sääntöihin puuttuminen on lopetettava. Kansalaiset ovat tästä todella huolissaan, ja meidän on rauhoiteltava heitä. Meidän on toimittava todella pian.
<P>
Meidän kaikkien on investoitava Euroopan unionissa enemmän tutkimukseen ja kehittämiseen. Olen iloinen, että näihin aloihin käytetään 55 miljardia euroa vuosina 2007-2013. Meidän on pysyttävä ajan tasalla, ja kilpailu näillä aloilla on varmistettava, jotta voidaan luoda työllisyyttä ja taata, että nykymaailmalla on vahva talouspohja.
<SPEAKER ID="026" NAME="Andreas Mölzer" AFFILIATION="NI">
(DE) Arvoisa puhemies, käsissämme on nyt räjähdysaltis sekoitus sosiaalista taantumista, kulttuurien välisiä ristiriitoja, yhä kasvavaa demokratiavajetta, toimitusongelmien uhkaa, inflaatiota, muista maista tulevia turvallisuusriskejä sekä spekulointikuplaa, joka voi puhjeta milloin vain. Työmarkkinoiden huolestuttava kehitys ja ihmisten huolenaiheet on jätetty huomioimatta aivan liian kauan.
<P>
On korkea aika asettaa asiat oikeaan tärkeysjärjestykseen. Elintarvikekriisin osalta olen sitä mieltä, että maatalouspolitiikan uudelleenkansallistaminen on ehdottoman tärkeää, jos haluamme säilyttää omavaraisuuteemme. Laittomien maahanmuuttajien vyöryyn liittyvät ongelmat on viimein ratkaistava, ja Euroopan syntyperäistä väestöä varten on otettava käyttöön järkevä perhe- ja synnytyspolitiikka. Kansalaisia on suojeltava EU:n tukemalta yritysten siirtämiseltä, ja veronmaksajien rahojen tuhlaaminen ja veropetokset on myös saatava loppumaan. Meidän on pysäytettävä EU:n "perhekalleuksien" myyminen, sillä niitä uhrataan nyt yli-innokkaisiin yksityistämishankkeisiin. Meidän on vihdoin myös hyväksyttävä, että Lissabonin sopimushanke on epäonnistunut.
<P>
Mikäli EU osoittautuu tässä asiassa myötämieliseksi, voimme selviytyä tämänhetkisestä kriisistä. Muussa tapauksessa saamme todennäköisesti todistaa, miten Euroopan unioni jatkuvasti taantuu.
<SPEAKER ID="027" NAME="Salvador Garriga Polledo" AFFILIATION="PPE-DE">
(ES) Arvoisa puhemies, ryhmäni haluaa vain korostaa, että nykyisen vuosiksi 2007-2013 laaditun talousarvio- ja rahoituskehyksen vuoksi on erittäin vaikeaa vastata tehokkaasti uusiin poliittisiin painopisteisiin. Sekä parlamentti että ryhmäni totesivat, että on mahdotonta hyväksyä uusia poliittisia painopisteitä ilman varmuutta riittävästä rahoituksesta.
<P>
Näemme nyt, ettei neuvoston ja komission uusille poliittisille aloitteille, kuten ruoka-avulle tai Georgian tukemiselle, ole tilaa nykyisessä rahoituskehyksessä, ja siksi meidän täytyy löytää ratkaisuja. Emme saa kuitenkaan antaa tehtyjen ratkaisujen vahingoittaa toimielinten välisen sopimuksen puitteissa tehtyjä suunnitelmia ja niihin käytettäviä varoja. Tämän osalta meidän on mielestäni oltava erittäin tarkkoja.
<P>
Meidän on varmistettava, että tarvittavat varat ovat täysimääräisesti käytettävissä. Meidän on hyödynnettävä kaikkia toimielinten välisen sopimuksen näkökohtia sen voimassaolon aikana varmistaaksemme painopisteiden riittävän rahoituksen. Meidän on myös käytettävä hyväksemme jotain, jonka olemme jossakin määrin unohtaneet, nimittäin tämänhetkistä talousarvion tarkistamista, jotta voimme ratkaista ne ongelmat, joita nousee esiin sitä mukaa kun muuttuva tilanne tuo mukanaan uusia poliittisia hätätilanteita.
<P>
Tämän vuoksi pyydämme komissiolta lisäponnistuksia talousarviota koskevan muutosehdotuksensa eteenpäin viemiseksi mahdollisimman pian.
<SPEAKER ID="028" NAME="Evelyne Gebhardt" AFFILIATION="PSE">
(DE) Arvoisa puhemies, arvoisa komission varapuheenjohtaja, kansalaisten epäilys Euroopan unionia kohtaan voidaan kokea nykyisin hyvin voimakkaana, ja siihen on olemassa syy. Se johtuu viime vuosina toteuttamastamme politiikasta ja siitä tavasta, jolla se on välittynyt kansalaisille.
<P>
Tämän vuoksi on erittäin tärkeää, että Euroopan komissio ja muut Euroopan unionin toimielimet suuntaavat päätöksentekoaan selkeämmin lähemmäs kansalaisten elämää ja välittävät heille vaikutelmaa ja myös osoittavat heille, että Euroopan unioni tekee aidosti jotain kansalaistensa puolesta.
<P>
Tässä tarkoituksessa on myös tärkeää - esimerkiksi analysoidessamme, mitä tarvitaan - keskittyä vahvemmin siihen, mitä meidän pitäisi tehdä. Esimerkiksi kuluttajille tarkoitettu tulostaulu on hyvin tärkeä väline, jota on laajennettava, niin että voimme ottaa paremmin huomioon kansalaisten huolenaiheet ja edut tällä alalla.
<P>
Toinen tärkeä asia tässä yhteydessä on EU:n lainsäädännön vaikutusten tehokkaampi seuranta. Ei riitä, että arvioimme vain sen taloudellisia vaikutuksia. Tarvitsemme selkeää vaikutustenarviointia myös sosiaalialalla, jotta tiedämme, miten säätämämme lait vaikuttavat kansalaisiin, ja jotta voimme osoittaa, että tiedämme mitä haluamme ja mitä teemme ja että teoillamme voi olla myönteisiä seurauksia kansalaisten elämään.
<P>
On myös tärkeää myöntää samat oikeudet kaikille Euroopan unionin kansalaisille. Sen vuoksi kehottaisin teitä jatkamaan ryhmäkanteiden ja yleisten lakisääteisten oikeuksien kehittämistä. Tämä antaisi kansalaisille hyvin tärkeän signaalin.
<SPEAKER ID="029" NAME="Bernard Lehideux" AFFILIATION="ALDE">
(FR) Arvoisa puhemies, arvoisa komission varapuheenjohtaja, komissio näyttää käyttäytyvän kuin hajamielinen koululainen, joka yrittää hätiköiden saada kotiläksyt ajoissa tehtyä. Kyllä, sosiaalipaketti on olemassa, mutta siinä on puutteita ja sen voidaan katsoa olevan vain yksi askel kohti komission täysimääräistä sitoutumista sosiaalisiin huolenaiheisiin.
<P>
Komission puheenjohtaja ei ole ymmärtänyt, miten vakavan varoituksen Ranskan, Alankomaiden ja Irlannin kansalaiset ovat antaneet. Se olisi annettu myös muualla, jos kansanäänestyksiä olisi järjestetty. Näillä tuloksilla EU:ta vaaditaan palaamaan päiväjärjestykseen. Jos kansalaiset haluavat enemmän Eurooppaa, he haluavat sitä voidakseen rakentaa parempaa yhteiskuntaa eivätkä vain voidakseen hyväksyä entistä epämääräisempiä direktiivejä.
<P>
Sisämarkkinoita koskevaa lainsäädäntöä todellakin tarvitaan, mutta se ei ole läheskään tärkein huolenaihe. Vuoden 2009 ohjelmassa muuten keskitytään edeltäjänsä tavoin epäolennaisiin asioihin. Ihmiset eivät odota, että komissio vain tekee lisäyksiä lainsäädäntöön tai edes suoraviivaistaa sitä. He odottavat komission olevan perussopimuksissa sille annettavan tehtävän tasalla ja toimivan unionin liikkeellepanevana voimana, sen "aloitelaatikkona".
<P>
Tämän vuoksi ei riitä, että komission puheenjohtaja vain istuu hiljaa ja kiltisti neuvoston puheenjohtajan takana. Odotamme komission esiintyvän keskeisenä toimijana, kun tarkastellaan, millaista yhteiskuntaa haluamme rakentaa. Millaisena yhteiskunta tässä ohjelmassa nähdään? Vuoden 2009 työohjelmassa ei ole vakavia puutteita, mutta se ei ole se ohjelma, jota kansalaisemme tarvitsevat.
<P>
Arvoisa puhemies, tulevan komission on itse päätettävä, hoitaako se tehtävänsä. Toivon vain, että se kuuntelisi tarkemmin Euroopan unionin kansalaisten ääntä kuin edeltäjänsä.
<SPEAKER ID="030" NAME="Andreas Schwab" AFFILIATION="PPE-DE">
(DE) Arvoisa puhemies, arvoisa komission varapuheenjohtaja, hyvät kollegat, emme voi olla huomaamatta, miten erilaisia viestejä parlamentti tänään antaa komissiolle. Sen vuoksi yritän mahdollisuuksien mukaan keskittyä muutamaan avainkohtaan, joita toivon kollegojeni tukevan.
<P>
Mielestäni voimme olla samaa mieltä siitä - ja arvoisa komission varapuheenjohtaja, te mainitsitte tämän aiemmin - että Euroopan unionin on jatkettava sitoutumistaan sosiaalisen markkinatalouden tärkeään periaatteeseen samalla kun se valvoo sekä yritysten että kuluttajien etuja. Yksilötasolla tämä merkitsee vaikeaa tasapainoilua, jonka tulokset saattavat tietenkin vaihdella kunkin poliittisen näkökannan mukaan. Uskon kuitenkin - ja tässä haluaisin jatkaa siitä, mitä jäsen Nassauer totesi - että tulevina kuukausina komission on muodostettava parempi käsitys siitä, mitä toissijaisuusperiaatteen alalla tarvitaan.
<P>
Jos tarkastelemme niitä ympäristöä säästävien ajoneuvojen hankintaan liittyviä ehdotuksia, joita esitätte, tai niitä ympäristöä säästävää hankintaa koskevia ehdotuksia, joita aiotte ehdottaa työohjelmassanne, otatte selvästi sen kannan, etteivät kaupunkiemme johtajat tavallisina kuolevaisina pysty tekemään itse ympäristöä säästäviä päätöksiä, ja siksi katsotte tarpeelliseksi määrätä Euroopan unionin keskeisestä asemasta, mitä heidän pitäisi tehdä. Me pidämme tätä vääränä lähestymistapana. Haluamme yksilöiden ymmärtävän itse, että ympäristöä säästävät hankinnat ovat heidän omien etujensa mukaisia. Tässä tarkoituksessa näillä aloilla tarvitaan enemmän toissijaisuusperiaatteen soveltamista, enemmän parhaita käytäntöjä ja vähemmän määräilyä.
<P>
Arvoisa komission varapuheenjohtaja, haluan myös kannustaa komissiota toteuttamaan tulevaisuudessa rohkeampaa lähestymistapaa neuvotellessaan jäsenvaltioiden kanssa esimerkiksi siitä, miten meidän pitäisi yhdenmukaistaa Euroopan unionissa kuluttajansuojaa koskevaa lainsäädäntöä yritysten ja kuluttajien etujen mukaisesti. Tämän yhdenmukaistamisen jatkaminen on järkevää vain jos me aidosti yhdenmukaistamme koko kuluttajansuojaa koskevan lainsäädännön emmekä jätä enää jäsenvaltioille mahdollisuutta näperrellä yhdenmukaistetun säännöstön reuna-alueilla. Muussa tapauksessa se on turhaa työtä.
<SPEAKER ID="031" NAME="Claudio Fava" AFFILIATION="PSE">
(IT) Arvoisa puhemies, arvoisa komission jäsen, hyvät kollegat, vuonna 2009 emme käy pelkästään äänestämässä vaan meidän on myös annettava vastauksia valitsijoidemme esittämiin kysymyksiin. Yksi näistä kysymyksistä liittyy vapaaseen, turvalliseen ja oikeudenmukaiseen alueeseen: miksi aiomme luoda sen, miten aiomme luoda sen ja milloin aiomme luoda sen. Meidän on annettava vastaus kunnianhimoisen oikeuspoliittisen ohjelman muodossa, jota, arvoisa komission jäsen, komissio ei ole vielä esittänyt.
<P>
Odotamme vahvoja lainsäädäntöehdotuksia maahanmuuttopolitiikassa, erityisesti maahan pääsyä ja turvapaikkaa koskevassa politiikassa, jotta voimme turvata tämän perusoikeuden kaikkialla Euroopan unionissa ja välttää tekemästä eroa laillista ja laitonta maahanmuuttoa koskevan politiikan välillä. Se nimittäin tuntuu täysin sopimattomalta. Mielestämme tarvitaan yhteistä poliittista kehystä ja sääntely-ympäristöä. Hillitsevien toimien rinnalle tarvitsemme kotouttamistoimia sekä laillisia maahanmuuttokanavia.
<P>
Odotamme vahvoja rikosoikeudelliseen yhteistyöhön ja poliisiyhteistyöhön liittyviä ehdotuksia, jotka perustuvat menettelyllisten takeiden keskinäiseen tunnustamiseen. Keskinäistä tunnustamista ei vielä sovelleta, ja ilman tällaisia ehdotuksia järjestäytyneen rikollisuuden ja terrorismin torjunta jää todennäköisesti vain puheeksi.
<P>
Lopuksi odotamme komissiolta rohkeampaa lähestymistapaa perusoikeuksien suojaamiseen ja turvaamiseen, joka pysyy oikeudellisten toimien päätavoitteena. Uudesta perusoikeusvirastosta pitäisi tulla tämän toiminnan tärkein väline, kunhan Lissabonin sopimus tulee voimaan.
<P>
Arvoisa komission varapuheenjohtaja, odotamme, että tässä ohjelmassa, jonka komissio julkaisee muutaman päivän päästä, on todisteita tästä aikomuksesta.
<SPEAKER ID="032" NAME="Jean Marie Beaupuy" AFFILIATION="ALDE">
(FR) Arvoisa puhemies, arvoisa komission varapuheenjohtaja, hyvät kollegat, komission varapuheenjohtaja totesi, että hän itse haluaisi Euroopan, joka on näkyvämpi ja jolla on jonkinlainen merkitys kansalaisille.
<P>
Tällä hetkellä Euroopan unionin suurin budjettikohta, jonka osuus on 36 prosenttia unionin talousarviosta, liittyy koheesiopolitiikkaan. Juuri koheesiorahastossa kansalaiset voivat nähdä Euroopan unionin saavutusten ja päättäväisyyden käytännöllisiä ja konkreettisia vaikutuksia.
<P>
Kuten on jo todettu, vuosi 2009 on merkittävä vuosi, sillä saamme nähdä, miten vasta valittu parlamentti ja komissio muodostuvat. Tämä merkitsee sitä, että vuosi tulee olemaan "tyhjä" vuosi, jolloin tietyillä aloilla pidetään taukoa. Koheesiopolitiikassa meillä ei kuitenkaan ole varaa pitää taukoja. Emme voi keskeyttää käynnissä olevia ohjelmia emmekä varsinkaan voi keskeyttää niiden tehokasta vaikutusta. Varmasti jokainen muistaa ne parannukset, joita on tuotu Portugalin, Espanjan, Irlannin ja kaikkien jäsenvaltioiden kansalaisten jokapäiväiseen elämään koheesiopolitiikan ansiosta.
<P>
Tämän vuoksi komission on pystyttävä esittämään meille yksityiskohtainen koheesiota koskeva työohjelma vuodeksi 2009, sillä toistan, että se on Euroopan unionin laajin budjettikohta ja myös konkreettisin osoitus kansalaisille meidän saavutuksistamme. Näin vuodesta 2009 ei tulisi "tyhjä" vuosi, vaan edistyksen vuosi ohjelmakaudella 2007-2013.
<P>
Kiitän etukäteen komission varapuheenjohtajaa ja hänen kollegoitaan tähän liittyvistä ehdotuksista.
<SPEAKER ID="033" NAME="Françoise Grossetête" AFFILIATION="PPE-DE">
(FR) Arvoisa puhemies, arvoisa komission varapuheenjohtaja, vuosi 2008-2009 on siirtymäkausi, sillä elämme ennennäkemättömässä talouskriisissä. Se on myös Euroopan unionin vaalivuosi, mikä valitettavasti tarkoittaa sitä, että vuosi on vaarassa valua hukkaan.
<P>
Sen vuoksi meidän on tehtävä kaikkemme, jotta voimme säilyttää kilpailukykymme ja yrityksemme, ja vakuutettava kansalaisille, että Euroopan unioni on vastaus heidän kysymyksiinsä. Valitettavasti ohjelma on jo täynnä - liian täynnä - ja se tulee liian myöhään, eikä tämä johdu siitä, ettei meitä olisi varoiteltu asiasta jo useiden vuosien ajan.
<P>
Varapuheenjohtaja Wallström totesi ilmastonmuutoksen osalta, että meidän pitäisi olla järkevän kasvun edelläkävijöitä. Olemme kaikki samaa mieltä, mutta meidän on pyrittävä tähän yhdessä tai sitten ei ollenkaan. Euroopan unioni ei pysty tähän yksin. Sen ei pitäisi ampua itseään jalkaan. Tekemillämme päätöksillä on erittäin tärkeä merkitys sekä sosiaalisesti että taloudellisesti. Emme voi puhua maailmanlaajuisesta ilmastonmuutossopimuksesta, elleivät Kiina, Yhdysvallat, Brasilia ja Intia ole siinä mukana. Sopimus, jossa ei ole Kiinan allekirjoitusta, ei ole sopimus.
<P>
Terveydenhuollon osalta meille on kerrottu, että ohjelmaan sisältyy lääkepaketti. Vihdoinkin! Olemme pyytäneet tätä pakettia vuosien ajan. Saimme sen juuri, kun olemme valmistautumassa vaaleihin. Siitä huolimatta se on erittäin turhauttava. Miten voimme perustella hidasteluamme lääkkeiden väärentämisen torjunnassa, kun se on todellinen uhka ja vakava rikos? Olisimme jo kauan sitten voineet alkaa kehittää lääkkeiden jäljitettävyyttä ja uudelleen pakkaamisen kieltämistä.
<P>
Lopuksi totean, että on välttämätöntä vahvistaa kuluttajansuojapolitiikkaamme, varsinkin kun otetaan huomioon kaikki tämänhetkiset kriisit ja elintarvikeskandaalit maailmalla.
<P>
Varapuheenjohtaja Wallström, näin ollen kehotan teitä varmistamaan, ettei vuosi 2009 mene hukkaan!
<SPEAKER ID="035" NAME="Libor Rouček" AFFILIATION="PSE">
(CS) Hyvät kollegat, Euroopan unioni on viime aikoina saanut tottua suhteellisen voimakkaaseen talouskasvuun ja vaurauteen. Pelkään pahoin, että tämä aikakausi on nyt päättymässä ainakin tilapäisesti. Tämän vuoksi komission, parlamentin ja myös neuvoston tärkeimmät painopisteet pitäisi ensi vuonna olla talouskasvun palauttamisessa ja sosiaalisen yhteenkuuluvuuden vahvistamisessa. Unionin finanssimarkkinoiden sääntelyjärjestelmää on parannettava. On tärkeää pyrkiä koordinoimaan tehokkaammin taloutta ja verotusta, myös suoraa verotusjärjestelmää sekä selkeitä veropetosten torjuntatoimia. On ehdottoman tärkeää laatia energia-alan ulkopolitiikkaa koskeva moniulotteinen ehdotus, johon sisältyy energiainfrastruktuurin rakentamisen aktiivinen tukeminen. Taloudellisen epävarmuuden aikana komission on myös tärkeää vahvistaa uudelleen, että se on sitoutunut sosiaalioikeuksien paljon aiempaa voimakkaampaan tukemiseen, eikä minun tarvitse muistuttaa, että ensi vuoden tärkeimpiin painopisteisiin pitäisi sisältyä myös Lissabonin sopimuksen ratifiointiprosessin loppuun saattaminen ja tietenkin myös sopimuksen täytäntöönpano.
<SPEAKER ID="036" NAME="Lambert van Nistelrooij" AFFILIATION="PPE-DE">
(NL) Arvoisa puhemies, komission varapuheenjohtaja Wallström puhui juuri lähelle kansalaisia pääsemisestä. Koheesiopolitiikkaa tuhansine pienen mittakaavan alueellisine ja kunnallisine järjestelmineen on näkyvin muoto Euroopan yhteisön toiminnasta. Niiden avulla pyrimme tulevaisuudessa aktiivisesti lähelle kansalaisia. En ajattele nyt ainoastaan esimerkiksi alueita ja kuntia käsitteleviä tulevia Open Days -teemaviikkoja täällä Brysselissä, vaan myös monia muita toimintoja jäsenvaltioissa. Tähän asti kaikki on hyvin.
<P>
Kuitenkin myös muutoksia kaivataan, ja mainitsen niistä kaksi. Ensinnäkin parlamentin kiihkeänä toiveena on, että Euroopan unionin solidaarisuusrahaston joustavuutta lisätään. Kansalaiset haluavat nopeaa toimintaa luonnonkatastrofeissa ja tulvissa. Meillä on oma kantamme asiaan, ja Eurooppa-neuvosto on estänyt asiasta keskustelun jo muutaman vuoden ajan. Varmistakaamme kuitenkin, että keskustelu käynnistetään.
<P>
Toiseksi alueellista koheesiota käsittelevässä vihreän kirjan, jota odotamme julkaistavaksi lokakuussa, on oltava koheesiopolitiikan perusta vuoden 2013 jälkeen. Emme halua uudelleen kansallistamista vaan pitkän aikavälin ponnistuksia Euroopan hyväksi, yhtä yhtenäistä yhteisön politiikkaa. Monilla Euroopan alueilla on nähtävissä keskittymistä. Se on seurausta globalisaatiosta ja se on välttämätöntä. Samanaikaisesti meillä on kuitenkin oltava näkemys siitä, miten mahdollistetaan tasapainoinen kehitys kaikilla Euroopan unionin alueilla niiden erityispiirteet huomioon ottaen muun muassa maatalouden kehittämisen, tutkimus ja kehittämistoiminnan sekä ympäristönsuojelun alalla.
<P>
Sisämarkkinat ovat tuoneet monenlaisia etuja, ja ne ovat jo melkein toteutuneet, mutta koheesiopolitiikassa siirrytään nyt uuteen vaiheeseen. Vihreä kirja tarjoaa tälle perustan, ja uudessa vaiheessa tarvitaan sitten myös lainsäädäntötoimia.
<SPEAKER ID="037" NAME="Katerina Batzeli" AFFILIATION="PSE">
(EL) Arvoisa puhemies, aluksi haluan kiittää komission varapuheenjohtajaa Wallströmiä. Hänen osallistumisensa on todella antanut meille mahdollisuuden löytää yhteinen maaperä viestintämenettelyn sekä Euroopan komission ja Euroopan parlamentin painopisteitä koskevan aikataulun osalta toimielinten välisessä sopimuksessa, jonka olemme vahvistaneet ja jonka esittelemme myöhemmin.
<P>
Arvoisa komission varapuheenjohtaja, kuten aivan oikein totesitte, me kaikki tiedämme, että ensimmäiseen pilariin sisältyvän sosiaalipolitiikan on oltava viestintäpolitiikan painopisteenä ja osa sellaisen Euroopan unionin ydinrakennetta, joka paitsi kunnioittaa kansalaisia myös haluaa itse määrittää oman toimintalinjansa, rakenteensa ja järjestyksensä tässä globalisaation aiheuttamassa kansainvälisessä kriisissä.
<P>
Tästä asiasta kaikki ovat samaa mieltä. Haluan silti todeta, että ehdotuksestanne puuttuu tiettyjä yksittäisiä ehdotuksia, jotka kohdistuvat tiettyihin markkinoihin tai joissa käsitellään tekijänoikeuksien suojaamisen kaltaisia tärkeitä kysymyksiä. Vastedes komission on pyrittävä ratkaisemaan ongelma lopullisesti, sillä edellisessä tiedonannossaan se välttää antamasta täsmällisiä suosituksia ja keskittyy "teknokraattisiin" kysymyksiin sisällöllisten kysymysten sijasta.
<P>
Mielestäni teidän pitäisi korostaa tekstissänne koulutukseen ja maahanmuuttoon liittyviä kysymyksiä.
<SPEAKER ID="038" NAME="Georg Jarzembowski" AFFILIATION="PPE-DE">
(DE) Arvoisa puhemies, arvoisa komission varapuheenjohtaja, haluaisin laimentaa parlamentilta saamianne kehuja - joskin vain vähän - varsinkin matkustajien oikeuksia koskevassa kysymyksessä.
<P>
Kehotamme komissiota esittämään koko kuljetusalaa koskevan matkustajien oikeuksia käsittelevän kattavan ehdotuspaketin. On ilahduttavaa, että lentoliikenteessä meillä on jo käytössä matkustajien oikeudet, vaikka niitä pitäisikin tarkistaa kiireellisesti, sillä monet lentoyhtiöt eivät sovella asiaankuuluvaa asetusta toivomallamme tavalla. Tänä vuonna olemme myös päässeet sopimukseen matkustajien oikeuksista rautatieliikenteessä, ja ne pannaan täytäntöön ensi vuonna.
<P>
Arvoisa komission varapuheenjohtaja, meille ilmoitettiin, että kaukoliikenteen linja-autojen matkustajien oikeudet otettaisiin käyttöön ja että keskustelu lauttamatkustajien oikeuksista olisi jo käynnistetty. Kumpikaan näistä ehdotetuista toimenpiteistä ei sisälly työohjelmaan. Me tarvitsemme näitä ehdotuksia, koska haluamme saada matkustajien oikeudet koko liikennealalle, sillä olemme komission kanssa samaa mieltä: jos haluamme asettaa kansalaiset etusijalle, yksi parhaista keinoista tehdä se on ottaa käyttöön matkustajien oikeudet, joita voidaan soveltaa koko liikennealalla.
<P>
Toinen asia, jonka haluan lyhyesti mainita, on tämä: toivomme, että komissio panee täytäntöön suunnitellut liikenteenhallintajärjestelmät niin kuin se on aikonut. Tämä tarkoittaa erityisesti SESARia eurooppalaisen ilmaliikenteen ja ERTMS:ää eurooppalaisen rautatieliikenteen hallintajärjestelmäksi. Arvoisa komission puheenjohtaja, näiden järjestelmien avulla me teemme liikenteestä turvallisempaa ja halvempaa ja autamme myös suojelemaan ympäristöä. Tuemme teitä siis täysin näiden järjestelmien pikaisessa käyttöönotossa.
<SPEAKER ID="039" NAME="Ingeborg Gräßle" AFFILIATION="PPE-DE">
(DE) Arvoisa puhemies, arvoisa komission varapuheenjohtaja, hyvät kollegat, talousarvion valvonnan alalla ei ole uusia kysymyksiä. Talousarvion valvontaa jatketaan, ja olisimme ilahtuneet, jos alaa koskevissa aiemmissa kysymyksissä olisi tapahtunut jotain edistymistä.
<P>
Haluan esittää viisi huomiota. Ensinnäkin haluamme pyytää kiireellisesti apua Romanialle ja Bulgarialle oikeusvaltion ja tuomioistuinjärjestelmän perustamisessa ja varainhoidon valvonnassa. Emme halua olla samassa tilanteessa kahden vuoden päästä, joten tämä asia on meille erittäin tärkeä.
<P>
Toinen huomio liittyy siihen koko talousarviota koskevan tarkastuslausuman antamiseen vaiheittaisen valvontamenettelyn jälkeen, johon kansalliset tilintarkastustuomioistuimet osallistuvat. Komission virkakaudesta jäljellä olevan puolen vuoden aikana olisi hyvä saavuttaa asiassa huomattavaa edistystä tai ainakin päästä sopimukseen yhteisestä etenemistavasta. Talousarvion valvojina odotuksemme ovat melko vaatimattomia.
<P>
Kolmas huomio liittyy yksinkertaistamiseen. Meidän pitäisi tukea enemmän jäsenvaltioiden hallinnon alempia tasoja EU:n lainsäädännön täytäntöönpanossa. On selvää, että nämä hallinnon tasot hukkuvat monia aloja koskevaan EU:n lainsäädäntöön, ja sen takia laiminlyöntejä on niin paljon.
<P>
Neljäs huomio liittyy kehitysapuun, ja tässä kohtaa haluaisin mainita erityisesti Kosovon ja yhteistyön Yhdistyneiden Kansakuntien kanssa. Talousarvion valvontavaliokunta on käynyt Kosovossa, ja haluaisin ilmoittaa tässä kohtaa, että Kosovo tulee olemaan jonkinlainen ongelma talousarvion vastuuvapautta myönnettäessä. Mielestäni emme hyödynnä läheskään kaikkia Euroopan unionin mahdollisuuksia, ja meillä on vielä paljon tehtävää tässä asiassa.
<P>
Viides huomio liittyy jäsenvaltioiden välisen yhteistyön kehittämiseen petostentorjunnassa. Tässä asiassa työtä riittää varsinkin neuvoston jäsenille. Marraskuussa parlamentti äänestää asetuksesta, joka tarjoaa oikeudellisen perustan petostentorjunnalle, ja meidän on harkittava, miten jatkamme siitä, jos haluamme saavuttaa tällä alalla parempia tuloksia. Tästä me ainakin olemme olleet aina samaa mieltä tähän asti.
<SPEAKER ID="040" NAME="Genowefa Grabowska" AFFILIATION="PSE">
(PL) Arvoisa puhemies, komission strategiasta on sanottu tässä salissa paljon. Komission tärkeimpänä tavoitteena on tuoda unioni lähemmäs kansalaisia. Toistamme tätä vuosi toisensa jälkeen. Mitään ei ole kuitenkaan saavutettu huolimatta komission varapuheenjohtajan päättäväisistä ponnistuksista, joita todellakin arvostan, ja huolimatta toimista, joista olen kiitollinen. Unioni ei ole päässyt lähemmäs kansalaisia. Olen edelleen sitä mieltä, että syy tähän tilanteeseen löytyy tiedotuspolitiikasta. Olen tutkinut Euroopan unionia koskevaan tiedotukseen liittyvää kohtaa. Komission viittaa yhteen tärkeään toimenpiteeseen, nimittäin perusoikeuskirjan sosiaalista ulottuvuutta koskevan ruohonjuuritason kampanjan käynnistämiseen. Tämä on hyvä asia. Loput toimista liittyvät kuitenkin pikemminkin Euroopan unionin työhön ja aikomuksiin kuin sen toimintaan. Kansalaiset haluavat saada tietoa tuloksista eivätkä siitä, mitä unioni suunnittelee tai aikoo tehdä. Kadunmies haluaa tietää, mitä unioni on saavuttanut ja miten se on vaikuttanut häneen.
<P>
Lopuksi haluaisin kysyä komissiolta, miksi Ganleyn kampanja Irlannissa sai aikaan parempia tuloksia kuin Irlannin hallituksen ja Euroopan unionin toteuttama Lissabonin sopimusta koskeva kampanja? Oliko tässä kysymys jostain mystisestä voimasta vai oliko Ganleyn rahoilla jotain tekemistä tuloksen kanssa? Ehkäpä komission pitäisi pohtia asiaa.
<SPEAKER ID="041" NAME="José Ignacio Salafranca Sánchez-Neyra" AFFILIATION="PPE-DE">
(ES) Vuonna 2009 Euroopan unionin on vahvistettava Eurooppa-hankkeen sisäisen ulottuvuuden lisäksi myös ulkoista vaikutusvaltaansa toteuttamalla sellaista ulkopolitiikkaa, jolla voidaan vastata johdonmukaisesti ja tehokkaasti nykyisen maailmantilanteen asettamiin haasteisiin.
<P>
Tässä tarkoituksessa meidän on tasapainotettava suhteitamme Venäjään Kaukasuksen kriisin jälkeen. Meidän on pakko mukauttaa tavalla tai toisella naapuruuspolitiikkaamme ensiksi Euroopan alueella vakautus- ja assosiaatiosopimusten sekä laajentumispolitiikan avulla ja tämän jälkeen Euroopan ulkopuolella Välimeren unionin avulla.
<P>
Mielestäni meidän on tärkeää myös jatkaa läsnäoloamme Keski-Aasian, Irakin, Iranin, Afganistanin ja nyt myös Pakistanin konflikteissa, jotta voimme vahvistaa asemaamme Lähi-idän konfliktissa ja säilyttää suhteemme nopeasti kehittyviin maihin Kiinaan ja Intiaan. Meidän on erityisesti kehitettävä assosiaatiosopimustamme Afrikan, Karibian ja Tyynenmeren valtioiden kanssa.
<P>
Mielestäni meidän on kiinnitettävä erityistä huomiota Yhdysvaltojen vaalitulokseen ja, viimeisenä muttei vähäisimpänä, meidän on myös asetettava etusijalle assosiaatiosopimusten tekeminen Mercosurin, Andien yhteisön ja Keski-Amerikan kanssa.
<P>
Arvoisa puhemies, arvoisa komission varapuheenjohtaja, lopuksi totean, että tämä on valtava tehtävä, josta olisi mielestäni paljon helpompi selvitä, jos voisimme käyttää niitä Lissabonin sopimuksen meille tarjoamia ulkopolitiikan välineitä.
<P>
Arvoisa komission varapuheenjohtaja, lopuksi minun on todettava, että voitte luottaa parlamentin tukeen, te kyllä tiedätte sen.
<SPEAKER ID="042" NAME="Szabolcs Fazakas" AFFILIATION="PSE">
(HU) Arvoisa puhemies, kiitos, että annoitte minulle puheenvuoron. Toisin kuin odotettiin, vuosi sitten Yhdysvalloissa alkanut finanssikriisi ei todellakaan ole laantunut vaan sen kasvavat aallot ovat lyöneet yhä uudelleen ympäri maailman, myös Euroopan unionin finanssimarkkinoille ja näin ollen myös sen kansantalouksiin.
<P>
Varmistaakseen finanssimarkkinoiden selviytymisen, keskuspankin on pumpattava niille valtavia rahasummia. Korjatakseen finanssikriisin taloudellisia ja sosiaalisia vaikutuksia komission on kuitenkin edistyttävä kahdella alueella.
<P>
Ensimmäiseksi komission on perustettava mahdollisimman pian yhteinen Euroopan rahoitustarkastusviranomainen, jonka tehtävänä olisi huolehtia siitä, että vastaavat keinottelun vaarat voidaan välttää, ja varmistettava näin, että Euroopan unioni ottaa Yhdysvaltojen nyt romahtaneille rahoitus- ja pääomamarkkinoille aiemmin kuuluneen roolin. Toiseksi komission on huolehdittava siitä, että Euroopan unionin rahoitusalalla keskitytään keinottelun sijasta tähän asti laiminlyödyn reaalitalouden rahoittamiseen. Tämä edellyttäisi tietenkin sitä, että Euroopan keskuspankki asettaa talouskasvun ja työpaikkojen luomisen ensisijaisiksi tavoitteikseen ja pitää inflaation tiukasti kurissa. Paljon kiitoksia.
<SPEAKER ID="043" NAME="Gunnar Hökmark" AFFILIATION="PPE-DE">
(EN) Arvoisa puhemies, vuosi 2009 on lievästi sanottuna ratkaiseva vuosi Lissabonin prosessin tavoitteiden saavuttamisen kannalta. Haluan mainita tänään neljä asiaa. Ensimmäinen niistä on tarve saada aikaan todellista edistymistä paremman sääntelyn prosessissa. Olemme kaikki sitä mieltä, että hallinnollista taakkaa olisi vähennettävä 25 prosenttia vuoteen 2012 mennessä, ja mielestäni komission pitäisi osoittaa täällä parlamentissa joka vuosi, että se todella edistyy sääntelyn parantamisessa.
<P>
Toisena asiana ovat tutkimus ja innovaatio. Talousarvion tarkistaminen on loppusuoralla, ja nyt on ratkaisevan tärkeää varmistaa, että menemme eteenpäin ja viemme Euroopan unionin tutkimuksen ja innovaation eturintamaan antamalla tälle toiminnalle riittävästi rahoitusta.
<P>
Kolmantena asiana on työntekijöiden liikkuvuus. Tämä on yksi niistä Euroopan unionin dynaamisimmista osa-alueista, joilla tehdyillä merkittävillä saavutuksilla on ollut myönteisiä vaikutuksia paitsi Euroopan unionin talouteen myös yksilöiden elämään kaikkialla Euroopan unionissa. On tärkeää, ettemme vaikeuta tätä liikkuvuutta - että puolustamme mahdollisuuksiamme - ja että myös helpotamme sitä keskustelemalla ja uudistamalla koulutusta Bolognan prosessin puitteissa ja tekemällä liikkuvuudesta todellisuutta yhä useammalle ihmiselle.
<P>
Lopuksi totean, että vuonna 2009 on tärkeää toteuttaa energiapoliittisia toimia, ja useita asiaa koskevia lainsäädäntöasiakirjoja on jo käsiteltävänä. Nämä koskevat energiamarkkinoita (jotka on vielä toteutettava), uusiutuvia energiamuotoja, velvoitteiden jakoa ja päästökauppaa. Nyt on aika myös varmistaa, että voimme saattaa prosessin päätökseen ja panna sen täytäntöön, niin että meillä on sekä vuotta 2010 että tulevaisuutta ajatellen hyvä perusta luoda paras tietoon perustuva talous maailmassa.
<SPEAKER ID="044" NAME="Jan Olbrycht" AFFILIATION="PPE-DE">
(PL) Arvoisa puhemies, arvoisa komission varapuheenjohtaja, vuosi 2009 on vaalivuosi. Tämä ei kuitenkaan tarkoita sitä, että parlamentin ja komission pitäisi keskittyä vaaliohjelmaan kaiken muun kustannuksella. Näissä ohjelmissa on tapana luvata sangen monia asioita. Pidämme erittäin tärkeänä, että yhteistä toimintaa toteutetaan vuoden 2009 puoliväliin asti sekä vuoden jälkimmäisellä puoliskolla. Kansalaiset odottavat saavansa myös selkeää ja ymmärrettävää tiedotusta.
<P>
Haluaisin viitata yhteen näistä seikoista, nimittäin siihen perustavanlaatuiseen muutokseen, jonka Euroopan komissio aikoo esitellä lokakuussa. Muutos tarkoittaa koheesiopolitiikan tarkistamista lisäämällä siihen alueellinen näkökulma, nimittäin alueellinen koheesio. Komissio puhui lokakuusta, mutta asiaan ei viitata millään tavoin vuoden 2009 työohjelmassa. Tiedämme kuitenkin jo nyt, että asia herättää sekä suurta kiinnostusta että väittelyä. Tässä yhteydessä haluaisin korostaa, että vuosi 2009 on erittäin merkityksellinen koheesiopolitiikan kannalta, nimittäin alueellisen koheesion ja yhdennettyjen toimien kannalta. Luotan siihen, että lisätietoja on tulossa.
<SPEAKER ID="045" NAME="DanutBudreikait" AFFILIATION="ALDE">
(LT) On tietenkin ilo keskustella ohjelmasta, jonka pitäisi olla jatkoa edellisvuosien ohjelmille. Ensimmäisessä pilarissa näemme taistelun maailmanlaajuista finanssikriisiä vastaan. Se muistuttaa sammutustyötä. Kriisi on jatkunut nyt vuoden ajan, emmekä ole huomanneet sitä. Mihinkään toimiin ei ole ryhdytty.
<P>
Haluan kiinnittää huomionne energiapolitiikkaan. Kolme vuotta sitten päätimme laatia yhteisen energiapolitiikan. Tämä on pitkällinen ja monimutkainen prosessi, jossa on tehtävä kovasti töitä. On tärkeää, että toimimme johdonmukaisesti. Toistaiseksi mitään energiakysymyksiin liittyviä toimia ei tietääkseni ole mainittu. Pelkästään hyväksymillämme säädöksillä ei luoda energiapolitiikkaa, yhteistä energiapolitiikkaa, eikä niiden avulla tätä politiikkaa myöskään toteuteta.
<P>
Mitään yhteyksiä ei ole, vaihtoehtoisia energianlähteitä ei etsitä eikä arktisen alueen ongelmille, arktisen alueen mahdollisia energianlähteitä koskeville ongelmille tehdään mitään. Itse asiassa pitkän aikavälin energianäkymiä ei esitetä, ja tämä voi johtaa finanssikriisiä vastaavaan tilanteeseen. Kun jotain tapahtuu energiatilanteessa, se tulee meille täydellisenä yllätyksenä, ja vasta sitten ryhdymme toimiin. Ehdotan, että jatkamme aloittamaamme työtä.
<SPEAKER ID="046" NAME="Monica Maria Iacob-Ridzi" AFFILIATION="PPE-DE">
(RO) Haluan korostaa kahta painopistettä, jotka Euroopan komission pitäisi ottaa ensi vuonna huomioon sosiaali- ja työllisyyspolitiikassa.
<P>
Ensinnäkin Euroopan komission pitäisi edistää nuorten työllistämistä. Tuore eurooppalainen tutkimus osoittaa, että yhä harvemmat nuoret pääsevät työmarkkinoille, koska esteenä on esimerkiksi heidän koulutustaan vastaavan työn puuttuminen, kokemuksen puute ja ammattitaidon puute. On erittäin tärkeää, että kaikilla nuorilla on mahdollisuus saada paras mahdollinen koulutus ja että he saavat työmarkkinoilla vaadittavan pätevyyden. Tämän vuoksi olen sitä mieltä, että koulutusjärjestelmän pitäisi vastata työmarkkinoita ja että teoriasta käytäntöön siirtymisen pitäisi tapahtua sujuvasti erilaisten ammattikoulutusohjelmien ja EU:n harjoitteluohjelmien avulla.
<P>
Toiseksi Euroopan unionin on tuettava urheilua, koordinoitava ja kehitettävä jäsenvaltioiden toimia urheilualalla edistämällä kilpailuhenkisyyttä ja lasten ja nuorten liittymistä urheiluseuroihin sekä ennakkoluulotonta ja avointa asennetta kilpailuissa. Urheilussa tarvitaan myös taloudellista tukea, ja kannatan uuden budjettikohdan luomista Euroopan unionin urheiluohjelmia varten.
<SPEAKER ID="047" NAME="James Nicholson" AFFILIATION="PPE-DE">
(EN) Arvoisa puhemies, haluan esittää muutaman kommentin tästä asiasta ja olen iloinen, että minulla on siihen mahdollisuus. Haluan puhua solidaarisuusrahaston tilanteesta. Kannatan rahastoa, koska mielestäni se auttaa Euroopan unionia ja komissiota pääsemään lähemmäs kansalaisia.
<P>
Euroopan unionissa on nyt 27 jäsenvaltiota, joten sillä ei ole kovin suurta merkitystä, onko kysymys tulvista omalla alueellani Pohjois-Irlannissa vai metsäpaloista Kreikassa, Espanjassa tai Portugalissa. On nähty tapauksia, joissa ihmiset on lähestulkoon pyyhkäisty pois. Kysymys ei siis ole siitä, että annamme heille suuria rahasummia vaan että annamme heille hieman toivoa aloittaa alusta. Haluan todella pyytää, että solidaarisuusrahasto säilytetään ja että sitä tuetaan. Pyydän myös, ettei sitä tehdä liian monimutkaiseksi. Pitäkää se yksinkertaisena, niin että joko kansallinen tai alueellinen hallinto voi tehdä hakemuksen ja palata alueelle kertomaan ihmisille, että rahoitus tulee Euroopan unionilta ja että Euroopan unioni tukee heitä.
<P>
Tehkäämme asia siis yksinkertaiseksi, mutta älkäämme luopuko solidaarisuusrahastosta.
<SPEAKER ID="048" NAME="Margot Wallström">
komission varapuheenjohtaja. - (EN) Arvoisa puhemies, hyvät parlamentin jäsenet, kiitos tästä keskustelusta. Mielestäni se kuvastaa todella hyvin koko sitä kysymysten kirjoa, jonka parissa Euroopan unioni työskentelee, ulottuen urheilusta - urheilun budjettikohdasta - siihen, miten merkitsemme lääkkeet, mitä teemme Kaukasuksella tai miten yritämme helpottaa Lähi-idän tilannetta. Teemme kaikkia näitä asioita samaan aikaan. Keskustelu edustaa myös suurinta haastettamme viestinnän näkökulmasta.
<P>
Olemme kuulleet täällä tänään myös muutamia hyvin yksityiskohtaisia ehdotuksia. Haluan vakuuttaa teille, että komission tehtävä on varmistaa, että voimme sovittaa kaikki nämä intressit yhteen, sillä komissio ei voi puolustaa vain yhtä etua tai yhtä sidosryhmää tai vain yhtä asiaa. Toimintamme on katettava kaikki poliittiset haasteet. Joskus voimme valita itse asiat, toisinaan taas asiat valitaan meidän puolestamme, ja luulenpa, että vaikka toiset sanovat varoittaneensa finanssikriisistä, kukaan ei tiennyt tarkkaan, milloin se tapahtuisi tai millaisia seurauksilla sillä olisi. Meidän täytyy siis selvitä siitäkin. Meidän on pystyttävä löytämään siihen ratkaisu.
<P>
Teemme sen tietenkin olemalla perussopimusten vartija, ja toisinaan tämä myös rajoittaa kykyämme toimia. Emme voi yhtäkkiä myöntää itsellemme uusia toimivaltuuksia tai puuttua asioihin sellaisilla aloilla, joiden tiedämme itse asiassa kuuluvan jäsenvaltioiden toimivaltaan tai joilla pystymme joka tapauksessa tekemään vain rajallisia ehdotuksia tai joilla meidän on tehtävä yhteistyötä muiden toimielinten kanssa. Nämä ovat ne puitteet, joissa teemme työtämme.
<P>
Kun tapasimme viimeksi pienessä seminaarissa - ja tämän viestin haluan välittää myös parlamentille - totesimme ennen kaikkea, että pysymme asiassa. Emme muuta yleisiä vaurauden, solidaarisuuden ja turvallisuuden tavoitteitamme. Ne ohjaavat edelleen kaikkea mitä teemme, ja vauraus tarkoittaa kasvun ja työpaikkojen turvaamista Euroopan unionissa. Kenenkään ei pitäisi epäillä päättäväisyyttämme jatkaa taistelua Euroopan unionin kasvun ja työpaikkojen puolesta. Viimeaikaiset tapahtumat ja finanssikriisi ovat vain vahvistaneet päättäväisyyttämme. Tämän vuoksi on sitäkin tärkeämpää, että toteutamme voimakasta politiikkaa ja että katsomme tarkkaan, mitä juuri nyt teemme. Uskon kaikkien tietävän, että tämä on yksi tärkeimmistä painopisteistämme, että se on ollut aivan alusta lähtien ja on jatkossakin yksi tärkeimmistä painopisteistämme.
<P>
Solidaarisuuden osalta totean, että kysymys on energiasta ja ilmastonmuutoksesta ja siitä, miten käytämme solidaarisuusrahastoa. Suojautuminen tarkoittaa nykyisin nimittäin myös suojautumista luonnonkatastrofeilta tai sellaisilta uhilta, joita ei vielä ollut esimerkiksi 10-20 vuotta sitten. Nyt tarvitaan kunnollista yhteistyötä ja suojautumista myös näiltä asioilta.
<P>
En pidä siitä synkästä ilmapiiristä, joka ympäröi energia- ja ilmastonmuutoskysymyksiä. Tiedättekö, mielestäni Euroopan unionilla on nyt erinomainen tilaisuus. Mielestäni meillä on tarvittavaa taitotietoa, meillä on teknologiaa, meillä luonnonvaroja, meillä on ihmisiä ja meillä on uskoa tulevaisuuteen, ja vaikka tällä kaikella olisikin hintansa, uskon, että pystymme siihen ja että se tuo vielä mukanaan jotain hyvin myönteistä Euroopan unionille. Se tuo mukanaan parempaa elämänlaatua, ja mielestäni se myös tarjoaa uusia mahdollisuuksia luoda työpaikkoja Euroopan unioniin.
<P>
Mielestäni meidän on katsottava asiaa toisesta näkökulmasta eikä pidettävä sitä vain kustannuksena, taakkana ja ponnistuksena vaan itse asiassa osana tulevaisuutta. Tämä on ratkaisu tulevaisuuden ongelmiin, ja Euroopan unioni pystyy näyttämään esimerkkiä, luomaan Euroopassa innovaatiota, työpaikkoja ja luovuutta. Se parantaa elämänlaatuamme erityisesti siksi, että se tuo kerralla tulevaisuuden ja myös muun maailman mukaan työhömme.
<P>
Jatkamme myös lupaustemme täyttämistä. Konkreettiset tulokset ovat tälle komissiolle tärkein asia. Emme aio tyytyä vain talonmiehen rooliin. Aiomme jatkossakin esittää parlamentille ja neuvostolle ehdotuksia kautemme loppuun saakka.
<P>
Kiitän teitä kaikista konkreettisista ehdotuksista ja haluan vastata niistä muutamiin, sillä pidän esimerkiksi koko kuluttajansuojakysymystä erittäin tärkeänä, ja meidän hankkeemme on erittäin kunnianhimoinen. Aiomme ehdottaa kuluttajansuojaa koskevan voimassa olevan lainsäädännön täydellistä tarkistamista yksinkertaistamalla sitä ja parantamalla kaikkien mahdollisuuksia saada siitä tietoa. Toivomme, että parlamentti pystyy käsittelemään tätä tärkeää ehdotusta ennen vaaleja. Ennen vuoden loppua esitämme myös ehdotuksen toisen tärkeän rahaston, Euroopan globalisaatiorahaston, toimintamahdollisuuksien laajentamisesta. Me haluamme myös mahdollisuuden käyttää rahastoa globalisaatioon liittyvissä kysymyksissä ja vastata sen avulla globalisaation vaikutuksiin.
<P>
Koska Jan Andersson myös mainitsi koko sosiaalisen kysymyksen - ja jälleen kerran on komission tehtävä varmistaa, että sovitamme yhteen kaikki kysymykset, joissa sosiaalipoliittisella ohjelmalla on tärkeä merkitys - toivon, että komission marraskuussa järjestämässä foorumissa voidaan tarkastella myös työntekijöiden lähettämistä koskevan direktiivin toimivuutta ja auttaa päättämään, miten tästä edetään. Me emme karttele myöskään näiden kysymysten tarkastelua. Tiedämme nyt, miten tärkeitä ne ovat ja millainen vaikutus niillä oli jopa Irlannin kansanäänestykseen.
<P>
Jatkaakseni samasta aiheesta, jäsen Grabowska, tekin tunnette sanonnan, jonka mukaan valhe on ehtinyt jo puolitiehen matkalla Damaskokseen, kun totuus vasta vetää saappaita jalkaan. En tiedä, onko tämä täsmälleen sanonnan englanninkielinen muoto, mutta te tiedätte, mitä sillä tarkoitetaan. Mielestäni tämä on siitä osa. Jos on varakas ja jos pystyy hyödyntämään ja levittämään pelkoa, se on yleensä paljon tehokkaampaa kuin se, että joutuu selittämään sopimustekstiä, joka ei ole aina niin selkeää tai joka auttaa yksinkertaistamaan asioita. Samanaikaisesti te olette kuitenkin antaneet tässä keskustelussa parhaita esimerkkejä siitä, miksi tarvitsemme uutta sopimusta, miksi se auttaisi meitä toimimaan ja puhumaan yhteisellä äänellä maailmassa ja myös tehostamaan päätöksentekoamme, ja miksi se auttaisi kansalaisia.
<P>
Jatkamme lupaustemme täyttämistä esimerkiksi eilen esitetyllä televiestintäalan pakettia koskevalla ehdotuksella, jossa luvataan halvempia hintoja kaikille matkapuhelimen käyttäjille ja varmistetaan, että verkkovierailumaksut laskevat.
<P>
Lopuksi haluan todeta myös talousarvion tarkistamisesta, että tämä niin sanottua keskusteluasiakirjaa koskeva kuulemisprosessi voi marraskuun lopun jälkeen auttaa meitä laatimaan ehdotuksen talousarvion uudenlaisesta rakenteesta. Tässä on mielestäni tilaisuus tarkastella kysymystä, mikä Euroopan unioni on ja miten sen pitäisi toimia tulevina vuosina. Nämä olivat siis kommentteja muutamiin niistä yksityiskohtaisemmista aiheista, joita otitte esiin.
<P>
Vien kaikki nämä asiat mukanani komissiolle, ja otamme ne huomioon työohjelmaa koskevissa keskusteluissamme. Arvostan suuresti sitä, että täällä otettiin esiin niin paljon ja monenlaisia kysymyksiä. Palaan muutaman viikon päästä uuden ehdotuksen kanssa ja esittelen sen koko kollegion kanssa. Haluan myös korostaa, miten tärkeää on, että meillä on puitesopimus, jota myös noudatamme, ja että voimme sopia siitä, miten toimielimet voivat työskennellä yhdessä tehokkaasti ja demokraattisesti.
<SPEAKER ID="049" NAME="Puhemies">
(PL) Olen vastaanottanut kuusi työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan keskiviikkona.
<P>
Kirjalliset kannanotot (työjärjestyksen 142 artikla)
<SPEAKER ID="050" NAME="Tunne Kelam  " AFFILIATION="PPE-DE">
kirjallinen. - (EN) Vuosi 2009 on ratkaiseva vuosi, koska silloin pidetään Euroopan parlamentin vaalit, valitaan uusi komissio ja toivottavasti myös ratifioidaan Lissabonin sopimus.
<P>
Lissabonin sopimus pysyy vuoden 2009 alkupuoliskon tärkeimpänä poliittisena painopisteenä. Yhtenäisyys ja toimivammat järjestelmät ovat ratkaisevia tekijöitä, jos haluamme pysyä vahvana kansainvälisenä toimijana.
<P>
Nyt jos koskaan tarvitsemme yhtenäisempää energiapolitiikkaa sekä parempaa energiaomavaraisuutta koskevia tulevaisuudennäkymiä. Jäsenvaltioiden välisestä solidaarisuudesta ja vaihtoehtoisten energianlähteiden etsimisestä pitäisi tehdä EU:n painopisteitä.
<P>
Lissabonin sopimuksessa asetettujen tavoitteiden saavuttamista on vauhditettava. Innovaatio, yrittäjyys ja tieteeseen perustuvan talouden edistäminen ovat keskeisiä näkökohtia, jotka on pidettävä mielessä. Sisämarkkinoiden toteuttaminen on saatettava loppuun. Pienille ja keskisuurille yrityksille on tarjottava tehokkaampia välineitä, joilla tuetaan niiden tehtävää työpaikkojen luojina.
<P>
On otettava käyttöön uusi lähestymistapa, joka tuo EU:n lähemmäs kansalaisia. Sen on oltava vastavuoroinen. Me poliitikot emme ole vain johtajia vaan ennen kaikkea tehtävämme on myös palvella ja kuunnella tarkasti kansalaisiamme.
<SPEAKER ID="051" NAME="Magda Kósáné Kovács  " AFFILIATION="PSE">
kirjallinen. - (HU) Vuonna 2004 annetuista tehtävistä komissio ei ole onnistunut suorittamaan kaikkein tärkeintä, nimittäin lopettamaan tai merkittävästi vähentämään välinpitämättömyyttä ja luottamuksen puutetta Eurooppa-ajatusta kohtaan.
<P>
Ensi vuotta koskevassa ohjelmassa ei myöskään esitetä näkemystä, ettei Euroopan unioni ole enää sama kuin ennen. Nykyisellä EU-27:llä on paljon suuremmat taloudelliset mahdollisuudet kuin EU-15:llä, ja sen asemaan maailman taloudessa suhtaudutaan paljon vakavammin. Samanaikaisesti EU-27:n taloudelliset ja sosiaaliset ongelmat ovat erilaiset, ja myös sisäiset jännitteet ja pelot ovat erilaiset ja voimakkaammat kuin ennen.
<P>
Työvoiman ja palvelujen vapaa liikkuvuus on nostanut pintaan voimakkaita ristiriitoja. Tämän osoittivat selvästi ranskalaisten antamat "ei"äänet, jotka suistivat perustuslakiluonnoksen raiteiltaan, ja Irlannin kansanäänestys vaikeuttaa Lissabonin sopimuksen kohtaloa entisestään osittain erityisedustuston työntekijöitä ympäröivien jännitteiden vuoksi.
<P>
Vuoden 2009 työohjelmassa ei myöskään mainita, miten komissio on aikonut valvoa työvoiman liikkuvuuden etujen nimissä niitä jäsenvaltioita, jotka haluavat jatkaa rajoittavien toimien soveltamista vielä 5 vuoden jälkeen.
<P>
Kun kaikki nämä asiat otetaan huomioon, on valitettavaa, etteivät yhä pelottavampi rasismi ja muukalaisviha Euroopan unionissa ole saaneet komissiota ryhtymään toimiin.
<P>
Näitä ongelmia ei voida välttää, ja ne palaavat aina bumerangin tavoin. Kysymys on vain siitä, puutummeko ongelmiin nyt kun jännitteelle voidaan vielä tehdä jotain vai vasta sitten, kun vihaa täynnä olevien uusfasistien ryhmät nousevat kapinaan Euroopan unionin kaupungeissa. Toivon, että valitsemme jälkimmäisen vaihtoehdon.
<SPEAKER ID="052" NAME="Marian-Jean Marinescu  " AFFILIATION="PPE-DE">
kirjallinen. - (RO) Euroopan unioni on kohdannut suuria vaikeuksia, koska kansainvälinen tilanne on ollut odottamattoman hauras.
<P>
Finanssimarkkinoiden epävakaus, polttoaineen hinnan heilahtelu, terrorismi, kylmän sodan haamu, energiavarmuuden akuutti tarve ja ilmastonmuutoksen kasvavat vaikutukset ovat uhkia, joista Euroopan unioni voi selvitä ainoastaan yhtenäisyyden ja yksimielisyyden avulla.
<P>
Georgian kriisin ja Yhdysvaltojen finanssikriisin seurausten ja terrorismin lisääntymisen pitäisi antaa selkeät toimintalinjat komission lainsäädäntö- ja työohjelmalle.
<P>
Lissabonin sopimuksen vuoksi vuosi 2009 on ratkaiseva institutionaalisen vakauden kannalta, ja sopimuksen ratifioinnin pitäisi olla seuraavan kauden tärkein painopiste. Ohjelman pitäisi sisältää Euroopan unionin tulevan kehityksen kannalta ratkaisevat näkökohdat. Näitä ovat yhteinen energiapolitiikka, yhteinen ulko- ja turvallisuuspolitiikka, naapuruuspolitiikan uudistaminen ja sitoumusten vahvistaminen Länsi-Balkanin maihin, Moldovaan ja Ukrainaan, jotka tarvitsevat Euroopan unionia ja joita Euroopan unioni tarvitsee myös.
<P>
Vuonna 2009 pidetään myös Euroopan parlamentin vaalit, eikä Eurobarometri näytä kovin lupaavalta. Komission lainsäädäntö- ja työohjelmasta pitäisi näkyä, että EU:n toimielinten tärkeimpänä tavoitteena on vastata Euroopan kansalaisten tarpeisiin ja taata heidän hyvinvointinsa.
