<CHAPTER ID="006">
Hallintotapa ja kumppanuus sisämarkkinoilla - Sisämarkkinat eurooppalaisia varten - Yrityksiä ja kasvua tukevat sisämarkkinat - Julkiset hankinnat (jatkoa keskustelulle) 
<SPEAKER ID="031" NAME="Othmar Karas" LANGUAGE="DE">
Arvoisa puhemies, arvoisa komission jäsen Barnier, paljon kiitoksia meille antamistanne tiedoista. Lissabonin sopimus on nyt ollut voimassa kaksi vuotta, ja meillä on ensimmäistä kertaa Euroopan sosiaalisena mallina kestävä sosiaalinen markkinatalous. Tämä voi auttaa meitä ottamaan suuren edistysaskeleen kohti taloudellista ja sosiaalista unionia Euroopassa. Ajatuksen sisämarkkinoista täytyy perustua tähän periaatteeseen.
<P>
Sisämarkkinat ovat olleet olemassa 20 vuotta, mutta ne eivät ole vielä valmiit. Meillä on Eurooppa 2020 -strategia, jota emme voi toteuttaa ilman sisämarkkinoiden tukea, ja keskustelemme rahoitusnäkymistä vuoteen 2020. Ellei näissä näkymissä tarjota lisää rahoitusta kilpailukykyä, kasvua, työllisyyttä ja sosiaalista yhteisvastuuta koskeviin poliittisiin aloitteisiin, emme voi toteuttaa Eurooppa 2020 -strategiaa emmekä saavuttaa kunnolla sen tavoitteita.
<P>
Euro tekee sisämarkkinoista kotimarkkinat. Sisämarkkinat ovat kasvun ja työllisyyden kannalta välttämättömät. Kaikki, mikä vahvistaa sisämarkkinoita, parantaa myös EU:n kilpailukykyä ja lisää siten sen riippumattomuutta. Olen siksi hyvin iloinen siitä, että teemme tämän aloitteen, koska se on tärkein asia, jonka Euroopan unioni voi tehdä. Kyse on ennen kaikkea siitä, että pienille ja keskisuurille yrityksille (pk-yrityksille) tarjotaan mahdollisuus saada pääomaa. Meidän on varmistettava, ettei pk-yrityksille tarjota taloudellista tukea vain lainojen muodossa. Lisäksi meidän on tarkasteltava muita lähestymistapoja.
<P>
Meidän on tärkeää tukea riskipääomarahastoja, joukkovelkakirjalainoja ja sähköistä kaupankäyntiä, torjua tehokkaammin piratismia, luoda yhteinen konsolidoitu yhtiöveropohja, säännellä julkisia hankintoja ja toteuttaa neljä vapautta: henkilöiden, tavaroiden, palvelujen ja pääoman vapaa liikkuvuus. Meillä kaikilla on paljon tehtävää. Arvoisa komission jäsen Barnier, kiitos tästä aloitteesta.
<SPEAKER ID="032" NAME="Evelyne Gebhardt">
S&D-ryhmän puolesta. - (DE) Arvoisa puhemies, toivon todella, että ahdinkoon joutuneiden 200 ihmisen pelastaminen onnistuu, sillä se on hyvin tärkeää. Kiitos, että ilmoititte meille asiasta.
<P>
Arvoisa komission jäsen Barnier, arvoisa puheenjohtaja Győri, hyvät parlamentin jäsenet, Lissabonin sopimuksen 3 artiklassa, joka suojelee sosiaalista markkinataloutta, on kyse uudesta lähestymistavasta ja uudesta poliittisesta tulevaisuuden tehtävästä. Meidän on nyt tietenkin hoidettava tämä tehtävä, mitä olemmekin odottaneet viimeiset kaksi vuotta. Olen iloinen siitä, että Euroopan komissio on ottanut ensimmäisen askeleen tähän suuntaan. Olen hyvin iloinen siitä, että Euroopan parlamentin sosialistien ja demokraattien ryhmä onnistui pitkien ponnistelujen tuloksena varmistamaan, että sosiaalilauseke sisällytetään Euroopan parlamentin kantaan, kun äänestämme tästä aiheesta tänään.
<P>
Tämä on hyvin tärkeä asia, sillä se muodostaa sosiaalisen yhteenkuuluvuuden perustan ja tarjoaa meille mahdollisuuden varmistaa, että Euroopan unionin kansalaiset pitävät sisämarkkinoita sosiaalisena tekijänä. Tämä on hyvin tärkeää, jos haluamme palauttaa EU:n kansalaisten luottamuksen Euroopan unionin poliittiseen järjestelmään. Varsinkin komission on tunnustettava viimein sosiaalisten oikeuksien ratkaiseva merkitys sisämarkkinoilla ja keskityttävä EU:n lainsäädännön sosiaalisiin vaikutuksiin. Siksi parlamentin on tärkeää muistuttaa komissiolle jälleen kerran Lissabonin sopimuksessa turvatusta sosiaalilausekkeesta.
<P>
Haluan kiittää komission jäsen Barnieria siitä, että hän vakuutti meille ottavansa tämän huomioon ja jatkavansa samalla tiellä. Hän voi olla varma siitä, että Euroopan parlamentin sosialistien ja demokraattien ryhmä tukee häntä täysin. Arvoisa komission jäsen Barnier, sosiaalilauseke tarkoittaa tietenkin myös sitä, että työntekijöiden lähettämisestä annettua direktiiviä on tarkistettava sen mukaisesti. Se tarkoittaa sitä, että jäsenvaltioissa on kunnioitettava oikeutta tehdä työtä ja lakkoilla samoin kuin kysymyksiä, jotka todella huolestuttavat kansalaisia, ja että nämä oikeudet on otettava osaksi EU:n sisämarkkinapolitiikkaa ilman ehtoja, muttia ja rajoituksia. Juuri tämä huolestuttaa meitä sosiaalidemokraatteja. Jos sisämarkkinoita kehitetään tältä pohjalta, annamme teille tukemme ja politiikkamme etenee oikeaan suuntaan.
<P>
Tässä yhteydessä myös muut asiat ovat luonnollisesti tärkeitä. Ammattipätevyyden tunnustaminen, eurooppalainen osaamispassi ja eläkkeiden täysi siirrettävyys Euroopan unionissa ovat kaikki kysymyksiä, jotka kiinnostavat EU:n kansalaisia ja takaavat, että sisämarkkinat hyödyttävät kansalaisia. Juuri tätä me sosiaalidemokraatit olemme aina sanoneet. Talous on olemassa ihmisiä varten, ei päinvastoin. Jos jatkamme tällä tiellä, kuljemme oikeaan suuntaan.
<SPEAKER ID="033" NAME="Morten Løkkegaard">
ALDE-ryhmän puolesta. - (DA) Arvoisa puhemies, haluan kiittää esittelijää ja muita varjoesittelijöitä erinomaisesta yhteistyöstä, jota he ovat tehneet näiden mietintöjen parissa. Teimme hyvää yhteistyötä, ja olen myös iloinen siitä, että Euroopan parlamentin sosialistien ja demokraattien ryhmä suostui lopulta kompromissiin. Olisimme antaneet oudon vaikutelman, ellemme olisi onnistuneet saavuttamaan laajaa kompromissia näiden mietintöjen osalta.
<P>
Haluan mainita kolme asiaa, joissa katson Euroopan liberaalidemokraattien liiton onnistuneen mietinnössä, jonka parissa työskentelin, eli mietinnössä hallintotavasta ja kumppanuudesta sisämarkkinoilla.
<P>
Ensimmäinen mietintöön sisällyttämämme tärkeä asia on se, että tällä alalla tarvitaan EU:n valtioiden ja hallitusten päämiehiltä poliittista johtajuutta. Tulosten saavuttaminen ja tarpeellinen priorisointi edellyttävät tätä ehdottomasti.
<P>
Toiseksi olemme varmistaneet, että keskitymme siihen, että tämän alan lainsäädäntö todella pannaan täytäntöön asianmukaisesti ja ajoissa. Tämä oli palveludirektiivin kohdalla suuri ongelma, ja toivomme tietenkin, ettei sama toistu tulevaisuudessa.
<P>
Lisäksi meillä on vaihtoehtoinen riidanratkaisukeino, jota on tuotava EU:ssa esiin erityisesti kuluttajille, jotka tekevät ostoksia Internetissä. Yleisesti myös kaikenlainen keskittyminen sähköiseen kaupankäyntiin on merkittävä askel eteenpäin, ja tältä osin on mainittava, että olemme juuri hyväksyneet samansuuntaisen kuluttajien oikeuksia koskevan direktiivin, joka sekin on selvästi iso askel oikeaan suuntaan.
<P>
Lopuksi pyydän hartaasti komission jäsen Barnieria varmistamaan, että kun tämä suuri sisämarkkinapaketti etenee järjestelmässä, toteutetaan myös sitä koskevia viestintätoimia. Tähänastisten kokemustemme mukaan sisämarkkinoita - kansalaisten sisämarkkinoita - koskevassa viestinnässä on ollut toivomisen varaa. Olemme kaikki vastuussa asiasta, mutta saanen pyytää komission jäseneltä voimakkaita toimia sen varmistamiseksi, että viestintää todella edistetään ja piristetään, jotta kansalaiset ja pk-yritykset tietäisivät paremmin sen, että tällainen erinomainen paketti on todella olemassa. Tämän paketin tunnettuuden puute näyttää olevan tällä hetkellä suurin ongelma. Suosittelenkin siksi voimakkaasti viestintätoimien piristämistä.
<SPEAKER ID="034" NAME="Emilie Turunen">
Verts/ALE-ryhmän puolesta. - (DA) Arvoisa puhemies, hyvät parlamentin jäsenet, 1980-luvulla, jolloin synnyin, tuolloinen komission puheenjohtaja Jacques Delors sanoi, että yhtenäismarkkinoilla pitäisi olla sosiaalinen ulottuvuus. Olemme nyt, yli 20 vuotta myöhemmin, tilanteessa, jossa meillä on 23 miljoonaa työtöntä, palkkoihin, työoloihin ja julkisiin palveluihin kohdistuu paineita, työssäkäyviä köyhiä on lähes 18 miljoonaa ja eriarvoisuus Euroopassa kasvaa. Samalla menetämme työpaikkoja emmekä oikein tiedä, miten elätämme itsemme tulevaisuudessa.
<P>
Meidän on tehtävä se johtopäätös, että EU:n sosiaalisen ulottuvuuden luominen edellyttää meiltä edelleen valtavasti työtä. Mario Monti otti tämän asian esiin viime vuonna meille kaikille esittämässään erinomaisessa ehdotuksessa. Katson, että hän osui aivan asian ytimeen sanoessaan, että meidän on hyväksyttävä se, että on olemassa tiettyjä pullonkauloja eli kriittisiä seikkoja, että meidän on ratkaistava ne, jos haluamme edistystä, ja että osa niistä liittyy sosiaaliasioihin tai ympäristöön. Tämä on itse asiassa mielestäni se keskeinen ajatus, jota meidän pitäisi seurata ja tarkastella lähitulevaisuudessa.
<P>
Tästä asiakirjasta keskusteleminen parlamentissa on ollut jokseenkin raskas prosessi, mutta olen hyvin iloinen siitä, että parlamentti voi antaa tänään täysistunnossa suosituksensa siitä, miten komission ja komission jäsen Barnierin työtä pitäisi jatkaa.
<P>
Haluan mainita kolme seikkaa, jotka ovat meille Vihreiden / Euroopan vapaan allianssin ryhmän jäsenille hyvin tärkeitä ja jotka ovat ehdottoman keskeisiä viestejä. Ensimmäinen viesti, jonka haluan tämän antavan tänään, on se, että haluamme vihreät sisämarkkinat. Ne on määrä saavuttaa muun muassa innovoinnin avulla ja käyttämällä julkisia tarjouspyyntöjä ja hankintakilpailuja tavalla, joka edistää aktiivisesti siirtymistä vihreään talouteen. Ne on myös saavutettava ottamalla käyttöön tuotteiden ympäristöjalanjälki ja kehittämällä rahoitusvälineitä, jotka voivat mahdollistaa osaltaan näiden vihreiden investointien tekemisen, esimerkkinä euro-obligaatiot, joiden on tarkoitus kattaa vihreään talouteen siirtymiseen liittyvät, mittavat investointitarpeemme. Toinen viesti, jonka haluamme antaa tänään, on se, että haluamme sosiaaliset sisämarkkinat. Tämä tarkoittaa muun muassa sitä, että haluamme, että ennen lainsäädännön esittämistä sen sosiaaliset vaikutukset tutkitaan perusteellisesti ja läpikotaisesti, ja siten myös sitä, että haluamme sosiaalipoliittisen viitekehyksen - sovimme tästä termistä asiaankuuluvassa sisämarkkinalainsäädännössä muistutukseksi meille kaikille sosiaalisiin perusoikeuksiin liittyvistä velvoitteista, joita Lissabonin sopimus meille asettaa.
<P>
Kolmas viestimme on se, että haluamme kuluttajien sisämarkkinat, jotka käsittävät muiden kunnianhimoisten aloitteiden muassa markkinavalvonnan ja matkustajien oikeudet.
<P>
Siksi tämä on erinomainen asiakirja, jolle me Vihreät voimme antaa tänään tukemme. Olisin halunnut, että sen viestit olisivat olleet hieman selvempiä ja että se olisi saanut meidät unelmoimaan siitä, että EU voisi näyttää esimerkkiä maailmalle sosiaalisen oikeudenmukaisuuden, uusien työpaikkojen luomisen sekä vihreään talouteen siirtymisen alalla. Meillä on luultavasti tältä osin edessämme vielä pitkä taival, mutta mielestäni tämä on hyvä alku.
<SPEAKER ID="035" NAME="Malcolm Harbour">
ECR-ryhmän puolesta. - (EN) Arvoisa puhemies, olen erittäin ilahtunut näiden kolmen esittelijän erinomaisista mietinnöistä ja haluan kiittää kaikkia jäseniä - paitsi sisämarkkina- ja kuluttajansuojavaliokunnan myös monien muiden täällä edustettuina olevien valiokuntien jäseniä - jotka ovat osallistuneet kanssamme suureen hankkeeseen.
<P>
Poliittisen kentän eri puolten työpanos on jo osoittanut, miten sitoutuneita aiheeseen olemme. Olemme käyneet vilkasta keskustelua ja kuulleet eloisia perusteluja, mutta yhteisenä tavoitteenamme on ollut se, että olemme halunneet saada kilpailukykyisen sisämarkkinatalouden ja kilpailukykyisen sosiaalisen markkinatalouden toimimaan ja liittää nämä kaksi asiaa yhteen. Olemme saavuttaneet tämän tähän saakka tekemässämme työssä.
<P>
Tämä tärkeä hanke juontaa juurensa - kuten monet teistä ovat maininneet - professori Montin työstä, mistä kiitän häntä, ja valiokuntani halusta sanoa, että parlamentti tarvitsi vastauksen myös tähän. Kiitänkin kaikkia koordinaattoreita erityisesti tuesta, jota he ovat antaneet, ja energiasta, jota he ovat asiaan käyttäneet. Meistä tuntui siltä, ettei älykkään kasvun, työpaikkojen ja innovoinnin Eurooppa 2020 -strategian välttämättömän perustan eli sisämarkkinoiden toteuttaminen ollut todella poliittinen painopiste. Olemme päässeet tekemään yhteistyötä komission jäsenen kanssa - ja kiitänkin tältä osin komission jäsen Barnieria, joka tarttui tilaisuuteen tehdä yhteistyötä kanssamme - asettaaksemme tämän poliittiseksi painopisteeksi sisämarkkinoiden toimenpidepaketin muodossa.
<P>
Tässä asiassa parlamentti on todella onnistunut. Tämä on opetus siitä, miten valiokunnat voivat käyttää poliittista aloitteentekovaltaansa viemällä tätä liikettä yhteistyössä eteenpäin, sillä ilman parlamenttia emme olisi täällä tänään. On ilo nähdä, että jäsen Schulz on täällä - hän on ainoa täällä oleva ryhmänjohtaja - ja toivotan hänet lämpimästi tervetulleeksi. Toivon tämän olevan opetus, jonka hän ottaa huomioon tulevassa työssä, jota hän kenties tekee täällä parlamentissa.
<P>
Tässä mietinnössä on tuotu esiin monia viestejä. Ensinnäkin monet kollegat ovat sanoneet, että olemme tehneet paljon työtä erityisesti tavaroiden ja palvelujen kaltaisilla aloilla, mutta sitä ei tunneta tarpeeksi hyvin eivätkä ihmiset hyödynnä sitä. On myös aloja, joilla meidän on todella kehityttävä. Jotkin niistä sisältyvät Eurooppa 2020 -strategiaan, innovointi- ja digitaaliverkostoihin. Vihreä teknologia ei ole riittävän hyvin esillä, tosin osa ei ole tarkoituksenmukaista.
<P>
Olen hyvin iloinen siitä, mitä sanoitte julkisista hankinnoista, ja myös vastavuoroista tunnustamista on muutettava. Aiomme tehdä yhteistyötä näiden asioiden parissa, mutta tänään olemme luoneet kehyksen ja perustan, jonka pohjalta viemme niitä eteenpäin. Haluan jälleen kiittää niitä kaikkia, jotka ovat tehneet kovasti töitä EU:n kaikkien kansalaisten puolesta.
<P>
(Puhuja hyväksyi sinisen kortin kysymyksen työjärjestyksen 149 artiklan 8 kohdan mukaisesti.)
<SPEAKER ID="036" NAME="Nicole Sinclaire" AFFILIATION="NI">
(EN) Arvoisa puhemies, haluan esittää kysymyksen jäsen Harbourille, joka valittiin, samoin kuin minut, Euroopan parlamentin jäseneksi Yhdistyneestä kuningaskunnasta West Midlandsin alueelta. Hän puhui paljon Euroopan unionissa olemisesta ja tämän tuomasta vaikutusvallasta - hänhän toden totta toimii Euroopan parlamentin yhden vaikutusvaltaisimman valiokunnan, sisämarkkina- ja kuluttajansuojavaliokunnan, puheenjohtajana. Hän on itse asiassa Euroopan parlamentin jäsenistä ainoa konservatiivi, joka toimii valiokunnan puheenjohtajana. Hän esitti hiljattain kirjallisen julkilausuman pienyritysten hyväksi mutta sai vain hieman yli 200 allekirjoitusta. Kertooko tämä hänen vaikutusvallastaan, Vai onko hän vain euromielinen euroskeptikon asussa tyhjänpäiväisessä Euroopan konservatiivien ja reformistien ryhmässä, joka pettää Britannian kansan kerta kerran jälkeen yhä uudelleen?
<SPEAKER ID="037" NAME="Malcolm Harbour" AFFILIATION="ECR">
(EN) Arvoisa puhemies, jäsen Sinclaire ja minä edustamme Yhdistyneen kuningaskunnan aluetta, jonka kansalaisten työpaikat ja tulevaisuus riippuvat sisämarkkinoista. Työskentelen kaiken aikaa pienyritysten parissa, ja voin kertoa jäsen Sinclairelle, että Midlandsin pienyritykset, jotka toimittavat tavaraa autoteollisuuden suuryrityksille kivenheiton päässä sieltä, missä hän asuu ja minä asun, käyvät tällä hetkellä ylikierroksilla, koska olemme tarjonneet niille uusia mahdollisuuksia luomalla kehyksen, jonka pohjalta toimia ja valloittaa markkinat, joilla elää 500 miljoonaa ihmistä - kyse on niin suuresta alueesta.
<P>
En todellakaan pyytele anteeksi täällä tekemääni työtä. Toivon, että muut olisivat rakentavampia ja tekisivät todellista työtä oman alueensa kansalaisten hyväksi sen sijaan, että he tulevat tänne valittamaan.
<P>
(Suosionosoituksia)
<SPEAKER ID="038" NAME="Kyriacos Triantaphyllides" LANGUAGE="EL">
Arvoisa puhemies, arvoisa komission jäsen, pidin tämänpäiväisestä puheestanne kovasti. Katsomme kuitenkin komission pitäytyvän Lissabonin strategian perusperiaatteissa, vaikka komission virallisen kannan mukaan strategian tavoitteita ei olekaan onnistuttu saavuttamaan.
<P>
Ensinnäkin sisämarkkinastrategian visioita on selvennettävä ja sen painopisteet on määritettävä uudelleen sekä teoriassa että käytännössä, jotta se on riittävän selvä yleisölle. Katsomme, että markkinat ovat hyödylliset ja niihin liittyy hyviä puolia, mutta ne eivät ole kuitenkaan itsessään sosiaalinen malli. Päätavoitteeksi on asetettava sosiaalinen ulottuvuus, ja uusi sisämarkkinaohjelma on laadittava niin, että se lisää sosiaalista oikeudenmukaisuutta. Vapaan markkinatalouden yhteiskunnassa kaikki ei voi olla kaupan. Julkishyödykkeiden, julkisten terveydenhoitopalvelujen ja taloudellista etua koskevien palvelujen ei pitäisi kuulua kilpailulainsäädännön tai sisämarkkinalainsäädännön soveltamisalaan. Toteuttamiskelpoisten ja laadukkaiden julkisten palvelujen yleinen saatavuus on tärkeä poliittinen kysymys. Samalla emme saa sivuuttaa perusoikeuksia, kuten oikeutta ammattiliittotoimintaan.
<SPEAKER ID="039" NAME="Matteo Salvini">
EFD-ryhmän puolesta. - (IT) Arvoisa puhemies, arvoisa komission jäsen, hyvät parlamentin jäsenet, en käsittele puheenvuorossani yksittäisiä kohtia, toisin kuin muut puhujat. Edustan EU:n yhden perustajavaltion koalitiohallituksessa istuvaa puoluetta eli Pohjoisen liittoa. Olennaista ei ole viestinnän parantaminen - kuulin kollegani puhuvan viestintäedustajasta, joka vastaisi Euroopan unionin toimiin kohdistuvaan kritiikkiin - vaan pikemminkin alueiden ottamisesta mukaan.
<P>
Arvostamme näitä kolmea toimenpidettä. Niissä on sekä hyviä kohtia että hiomista vaativia kohtia, joihin ryhmämme on esittänyt tarkistuksia. Keskeistä on juuri alueiden ottaminen mukaan, koska Italia on erilainen kuin Suomi ja erilainen kuin Portugali. Tärkeää on se, että tämän pitäisi merkitä mahdollisuutta eikä pakkoa, jota jotkin direktiivit ovat aiemmin usein merkinneet.
<P>
Meidän on oltava varovaisia nimetessämme sääntöjen rikkojiksi maita, jotka eivät ole noudattaneet suuntaviivoja, sillä ne eivät ole tehneet niin sääntöjen rikkomisen vuoksi vaan luultavasti siksi, ettei kyseisiä direktiivejä voida panna yhdenmukaisesti täytäntöön 27 maassa.
<P>
Tavoitteenamme on luoda sisämarkkinat. Tämä ei ole päämäärä vaan keino, ja siksi pk-yrityksille ja kuluttajille on tärkeää, että prosessi on ensisijaisesti konkreettinen eikä muodostu periaatejulistuksista vaan konkreettisista toimista, jotka alkavat nimenomaan 12 kohdasta, ja toiseksi hallitukset ja alueet pitäisi todella ottaa mukaan, koska muutoin vaarana on, että luomme taas uuden kehyksen, jota kansalaiset ja tuottajat eivät kannata. Yksikään viestintäedustaja ei voi ratkaista, sopivatko direktiivit tai sisämarkkinat siihen yhteiskunta- tai tuotantorakenteeseen, jonka on otettava ne vastaan.
<SPEAKER ID="040" NAME="Nicole Sinclaire" AFFILIATION="NI">
(EN) Arvoisa puhemies, käytän työjärjestyspuheenvuoron. Ensinnäkin työjärjestyksessä sanotaan, että jos parlamentin jäsen haluaa käyttää työjärjestyspuheenvuoron, puhemiehen on hyväksyttävä se, ja halusin käyttää juuri työjärjestyspuheenvuoron.
<P>
Näiden sinisten korttien avulla jäsen voi esittää toiselle jäsenelle kysymyksen. Arvoisa puhemies, jos jäsen sivuuttaa kyseisen kysymyksen, mielestäni teidän tehtävänänne on pyytää jäsentä vastaamaan kysymykseen.
<P>
Kysymykseni oli yksinkertainen: miten jäsen Harbourin vaikutusvalta auttoi häntä saamaan kirjallisen julkilausumansa hyväksyttyä, kun hän ei onnistunut keräämään siihen riittävää määrää allekirjoituksia?
<SPEAKER ID="041" NAME="Puhemies">
(IT) Arvoisa kollegamme jäsen Harbour on jo vastannut. Jokainen saa nyt tulkita vapaasti tätä enemmän tai vähemmän tyhjentävää vastausta. Se voi olla mielestänne puutteellinen; muut saattavat pitää sitä tyhjentävänä. Keskustelu päättyy kuitenkin tähän. Emme voi tehdä näin tärkeää aihetta koskevasta keskustelusta teidän ja jäsen Harbourin välistä kahdenkeskistä keskustelua.
<SPEAKER ID="042" NAME="Laurence J. A. J. Stassen" AFFILIATION="NI">
(NL) Arvoisa puhemies, aloitan myönteisillä huomioilla. Edessämme olevat mietinnöt sisältävät monia hyviä ehdotuksia, kuten palveludirektiivin viemisen eteenpäin, eurooppapatentin ja puuttumisen liian suuriin verkkovierailumaksuihin. Nämä seikat vaikuttavat keskeiseen kysymykseen sisämarkkinoista ja auttavat yksittäisiä kansalaisia ja yrityksiä eteenpäin.
<P>
Valitettavasti minun on myös pantava merkille, että monissa muissa aloitteissa mennään paljon sisämarkkinoiden tavoitetta pidemmälle. Mainitsen niistä muutaman: ilmaston ja hiilidioksiditavoitteet, sosioekonomisen yhdenvertaisuuden, oikeudenmukaiset työolot ja yhteisvastuun lisäämisen, jossa on kyse sosioekonomisesta uudelleenjakojärjestelmästä, johon epäilemättä käytetään enemmän rahaa. Kaikki nämä ehdotukset ovat sävyltään sosialistisia. Yksikään niistä ei mielestämme kuulu EU:n vastuualueiden piiriin, eikä yhdelläkään niistä ole selvästikään mitään tekemistä sisämarkkinoiden kanssa. On harhaluuloa kuvitella, että Euroopan sisäiset erot voitaisiin häivyttää sosioekonomisin toimenpitein. Sisämarkkinoiden ei ole koskaan ollut tarkoitus tuoda Euroopan unioniin kaikenkattavaa tasa-arvoa.
<P>
Arvoisa puhemies, Alankomaiden vapauspuolueen (PVV) jäsenet haluaisivat mieluummin sisämarkkinat, joissa keskitytään keskeiseen asiaan eli vapauden ja taloudellisen yhteistyön edistämiseen. Tarttukaa näiden kahden seikan parissa tehtävään työhön, joka olisi pitänyt aloittaa jo kauan sitten, ja hankkiutukaa eroon turhista aloitteista. PVV:lle täällä levitetty visio sisämarkkinoista on yksinkertaisesti liikaa.
<SPEAKER ID="043" NAME="Róża Gräfin von Thun und Hohenstein" AFFILIATION="PPE">
(EN) Arvoisa puhemies, arvoisa komission jäsen, työskennellessämme laajaa asiakirjaanne koskevan mietinnön parissa olemme olleet teidän tapaanne jatkuvasti tietoisia siitä, että sisämarkkinoiden on palveltava eurooppalaisia. Kenties tämä onkin juuri se syy, jonka vuoksi poliittisten ryhmien väliset neuvottelut tekstin lopullisesta muodosta olivat niin vaikeat. Olen samaa mieltä siitä, että vaikkemme rakastuisi sisämarkkinoihin, voimme suhtautua niihin varsin tunteellisesti.
<P>
On todella hyvä, että Euroopan parlamentti antaa tänään komissiolle ja neuvostolle selvän viestin 15 ensisijaisen ehdotuksen muodossa, ja olen itse tyytyväinen siihen, että korostimme kansalaistemme liikkuvuuden merkitystä. Kansalaiset tarvitsevat pankkipalvelujen saatavuuden parantamiseen, ammattipätevyyden tunnustamisen helpottamiseen ja eläkkeiden täyteen siirrettävyyteen liittyviä ratkaisuja voidakseen opiskella, työskennellä ja tehdä investointeja eri jäsenvaltioissa eri elämänvaiheissa.
<P>
Eurooppalaiset odottavat meiltä konkreettisia toimia vastauksena konkreettisiin tarpeisiinsa, ja meidän on saatava aikaan tuloksia. Otetaan esimerkiksi puhelujen ja tiedonsiirron verkkovierailumaksut. On jo korkea aika, että nämä lakkaavat olemasta este eurooppalaisten liikkuvuudelle tällä mantereella - mantereellamme, jolla ei ole sisäisiä rajoja. Myös tähän asiaan puututaan asiakirjassa, josta äänestämme tänään.
<P>
Lisäksi Euroopan parlamentti ehdottaa ajatusta vuotuisen sisämarkkinafoorumin järjestämisestä. Tämän foorumin pitäisi mahdollistaa aito keskustelu kansalaisten kanssa. Mielestäni tämä on loistava tapa ottaa EU:n kansalaiset mukaan sisämarkkinoiden uudistamiseen niiden täyttäessä 20 vuotta, ja haluan tämän tapahtuman johdosta toivottaa meille kaikille onnea ja menestystä.
<SPEAKER ID="044" NAME="Mitro Repo" AFFILIATION="S&amp;D">
(FI) Arvoisa puhemies, komission jäsen ja kollegat, yksi syy sisämarkkinoiden ongelmiin on huono hallinnointi. Tällä hetkellä luvattoman moni direktiivi odottaa liian kauan kansallista täytäntöönpanoa. Aivan liian moni direktiivi on myös puutteellisesti tai väärin implementoitu.
<P>
Jäsenvaltioiden onkin kannettava oma vastuunsa sisämarkkinoiden toimivuudesta. Yhteiset pelisäännöt, joita ei kunnioiteta konkreettisesti, ovat arvottomia. Vaarana on EU-kansalaisten eriarvoisuus. Oikeuksien ja velvollisuuksien on oltava kaikille EU-kansalaisille ja yrityksille samat.
<P>
Kalnieten mietintö ei mielestäni korosta riittävästi Euroopan parlamentin roolia. Lissabonin sopimuksen mukaan parlamentin roolin lainsäätäjänä tulee olla tasavertainen neuvoston rinnalla. Olen ehdottomasti sitä mieltä, että sisämarkkinoiden uudelleenkäynnistäminen vaatii kaikkien EU:n instituutioiden tasavertaista osallistumista ja tiivistä yhteistyötä. Vain yhdessä toimimalla voidaan saavuttaa sisämarkkinoille alun perin asetetut tavoitteet. Niitä ovat kilpailukyvyn, sosiaalisen markkinatalouden ja kestävän kehityksen edistäminen.
<P>
Martin Schultz totesi eilisessä täysistuntopuheessaan painokkaasti, ettei komission kuten ei Eurooppa-neuvostonkaan puheenjohtajalla ole oikeutta väheksyä parlamentin roolia. EU-politiikan uskottavuus ja Euroopan unionin tulevaisuus on viime kädessä toimivan demokratian varassa. Parlamentin toiminnan legitimiteetin varmistaa suorassa kansanvaalissa 500 miljoonaa eurooppalaista äänestäjää. He itse ovat Euroopan tärkeimpiä poliittisia vaikuttajia, toimijoita ja päättäjiä. Heidän käyttäytymisensä ja heidän päätöksensä varassa lepää niin sisämarkkinoiden toimivuus kuin Euroopan unionin tulevaisuuskin.
<SPEAKER ID="045" NAME="Olle Schmidt" AFFILIATION="ALDE">
(SV) Arvoisa puhemies, EU on toki enemmän kuin sisämarkkinat, mutta ilman sisämarkkinoita ei ole EU:ta. Sisämarkkinat ovat tärkein keinomme saada EU ulos talouskriisistä.
<P>
Siksi se, mikä on hyväksi EU:n kansalaisille, ja se, mikä on hyväksi EU:n yrityksille, eivät ole keskenään ristiriidassa. Kaikki voittavat, jos onnistumme poistamaan jäljellä olevat henkilöiden, tavaroiden, pääoman ja palvelujen vapaan liikkumisen esteet. Sisämarkkinat ovat vielä kaikkea muuta kuin valmiit, ja erityisesti palvelualaa on uudistettava ja parannettava. Sama koskee myös digitaalisia markkinoita, jotta voimme hyötyä vapaan liikkuvuuden dynaamisista vaikutuksista.
<P>
Yksi sisämarkkinoiden kulmakivistä on euro. Yhteinen valuutta tuo vakautta yrityksille, joiden ei tarvitse huolehtia valuuttakursseista. Euro yksinkertaistaa rajat ylittävää kauppaa. On itsestään selvää, että jos euro otettaisiin käyttöön koko EU:ssa, myös kotimaassani Ruotsissa, se virkistäisi ja vahvistaisi EU:ta ja toisi sisämarkkinoille lisää voimaa. Se toisi meille lisää työpaikkoja ja lisää vaurautta.
<P>
(EN) Arvoisa puhemies, yhdyn muuten täysin jäsen Harbourin esittämiin huomioihin.
<SPEAKER ID="047" NAME="Pascal Canfin" AFFILIATION="Verts/ALE">
(FR) Arvoisa puhemies, arvoisa komission jäsen, uskon, että monet kollegoistani muistavat, että tämä sisämarkkinapaketti perustuu professori Montin raporttiin ja että Montin raportissa suositeltiin tekemään eräänlainen suuri kompromissi, jonka osapuolina olisivat ne, jotka haluavat lisää kilpailua, ja ne, jotka haluavat antaa lisää painoarvoa sosiaali-, ympäristö- ja verotusnäkökohdille.
<P>
Olemme mielestäni onnistuneet - kunhan tekstejä ei lähdetä purkamaan äänestyksissä, jotka toimitetaan täysistunnossa muutaman tunnin kuluttua - saavuttamaan tämän kompromissin täällä parlamentissa, myös kolmeen mietintöön perustuvassa 14 ehdotuksessa. Tiedän myös, että komission kollegio käy keskusteluja määrittääkseen, mitkä keskeiset teemat säilytetään, ja me kiinnitämme tietenkin suurta huomiota siihen, otetaanko tämä parlamentissa saavutettu ja Montin toivoma tasapaino vastaan ja laajennetaanko sitä 12 keskeiseen hanketeemaan, joihin olette viitannut.
<P>
Haluan korostaa kolmea seikkaa, jotka ovat minulle erityisen tärkeitä, sen lisäksi, mitä jäsen Turunen sanoi hetki sitten Vihreiden / Euroopan vapaan allianssin ryhmän puolesta. Ensimmäinen seikka koskee kilpailua. Sisämarkkinoissa on kysymys siitä, mihin keskitymme kilpailussa. Keskitymmekö kilpailussa innovointiin, tuotteisiin vai sääntöihin, kuten ekologiseen tai sosiaaliseen polkumyyntiin? Katson, että olemme todella saavuttaneet tasapainon täällä parlamentissa - ja toivon, että voitte viedä sen mukananne komissioon - mikä tarkoittaa sitä, että sanomme "kyllä" kilpailun lisäämiselle innovoinnin avulla, "kyllä" pääomasijoittamisen lisäämiselle, mutta "kyllä" myös sosiaalilausekkeelle ja ympäristösäännöille, joilla taataan, ettei kilpailu johda sääntelylliseen polkumyyntiin. Nämä kaksi asiaa ovat mielestäni kompromissimme perustavanlaatuisia tekijöitä.
<P>
Toiseksi haluan korostaa verotukseen liittyviä näkökohtia. Kun ehdotitte ensimmäisessä versiossanne sisämarkkinoiden toimenpidepaketista konsolidoitua yhtiöveropohjaa monikansallisille yhtiöille, kyse ei ollut vapaavalintaisesta ehdotuksesta: toisin sanoen konsolidoitua veropohjaa oli sovellettava kaikkiin yhtiöihin. Komission noin kymmenen päivää sitten esittämässä ehdotuksessa se on vapaavalintainen toimenpide: toisin sanoen sisämarkkinoiden rakentamisen sijaan komissio purkaa niitä. Otatte käyttöön uuden järjestelmän, lisäätte monimutkaisuutta, pahennatte sääntelyllistä ristiriitaa sen sijaan, että yhtenäistäisitte verotusta. Komission kaksi viikkoa sitten antama ehdotus on täysin ristiriidassa sen kanssa, mitä me parlamentissa haluamme ja mitä olitte ehdottanut.
<P>
Lopuksi haluan ottaa esiin hyvin nopeasti vastavuoroisuuden käsitteen täysin samoin ilmaisuin kuin tekin teitte. Sisämarkkinoilla elää 500 miljoonaa ihmistä. Se on paitsi taloudellinen myös poliittinen rakennelma, jonka on kasvatettava painoarvoamme globalisaatiossa.
<SPEAKER ID="048" NAME="Edvard Kožušník" AFFILIATION="ECR">
(CS) Arvoisa puhemies, kiitän komission jäsentä sisämarkkinoiden toimenpidepakettia koskevista 12 toimenpiteestä ja siitä, että hän otti vaikutteita Montin raportista. Haluan kuitenkin mainita yhden nimen, joka on tässä yhteydessä tärkeä, ja uskon, että kaikki ne, jotka ovat työskennelleet sisämarkkinatoimien parissa sisämarkkina- ja kuluttajasuojavaliokunnassa, ovat asiasta kanssani samaa mieltä. Viittaan jäsen Harbouriin.
<P>
Hän on epäilemättä yksi tärkeimmistä nimistä tämänpäiväisessä istunnossamme. Toivon, ettei tämä loukkaa komission jäsentä, sillä hän osallistui valiokuntamme kokoukseen, kun jäsen Harbour esitti sisämarkkina-aloitteen, joka käynnisti uudelleen koko keskustelun sisämarkkinoista. Kaikki poliittiseen suuntautumiseensa katsomatta - niin sosialistit, vihreät, liberaalit kuin itse Euroopan konservatiivit ja reformistitkin, sanoisinkin lähes kaikki - kannattivat tätä ajatusta. Siksi halusin mainita jäsen Harbourin nimen. Mielestäni meidän on nyt torjuttava taloudellista nationalismia, ja aika on vain yksi vihollisistamme tässä taistelussa. Koska aikaa on vähän, panen toivoni siihen, että komission jäsen Barnier kykenee muuttamaan nämä 12 toimenpidettä lainsäädäntötoimenpiteiksi.
<SPEAKER ID="049" NAME="Eva-Britt Svensson" AFFILIATION="GUE/NGL">
(SV) Arvoisa puhemies, puheenjohtaja Győri aloitti puheenvuoronsa sanomalla, että taloutemme tarvitsee veturin. Tämä pitää paikkansa, se todella tarvitsee sitä, mutta haluan lisätä, että myös sosiaalinen oikeudenmukaisuus ja kestävä yhteiskunta tarvitsevat veturin. Sosiaalisia oikeuksia ei pidä milloinkaan nähdä esteinä. Päinvastoin ne ovat kestävän ja sosiaalisen talouden sekä kasvun edellytys. Kukaan ei ole maininnut ajatusta uudesta arvonlisäverostrategiasta. Minä teen sen, koska eri jäsenvaltioissa on käytössä erilaiset arvonlisäverosäännöt. Esimerkiksi Ruotsi rahoittaa suuren osan hyvinvointijärjestelmästään arvonlisäverosääntöjensä avulla. EU:n lainsäädäntö haittaa meitä jo nyt, koska EU ei anna meidän vapauttaa aatteellisia järjestöjä arvonlisäverosta. Tämä vaikuttaa kaikkiin vapaaehtoisjärjestöihin, esimerkiksi lapsi- ja nuorisotoimintaa järjestäviin järjestöihin. Meillä täytyy olla oikeus päättää näistä arvonlisäverosäännöistä itse.
<SPEAKER ID="050" NAME="Oreste Rossi" AFFILIATION="EFD">
(IT) Arvoisa puhemies, hyvät parlamentin jäsenet, Euroopan komissio pyrkii vastaamaan talouskriisiin muun muassa luomalla sisämarkkinat.
<P>
Kaikissa kolmessa mietinnössä on hyvät ja huonot puolensa. Olemme samaa mieltä uuden tekniikan, sähköisen kaupankäynnin ja innovoinnin käytöstä liiketoiminnan kasvun lisäämiseksi ja kilpailukyvyn parantamiseksi. Eurooppalaisia hyödyttävien markkinoiden luomisen edistämiseksi ensisijaisena tavoitteena pitäisi olla kaupankäynnin koordinoinnin lisääminen, jotta kolmansista maista tulevia tavaroita voidaan valvoa. Yhteistoiminnallisen sisämarkkinoiden luominen merkitsee ehdottomasti tilaisuutta lisätä talouskasvua, sillä se täyttää avoimuutta koskevan kriteerin ja alueiden tilanteet otetaan paremmin huomioon.
<P>
Ongelmia on silti edelleen, esimerkiksi eritysvaltuuksien myöntäminen sisämarkkinoita valvovalle komission puheenjohtajalle sekä pk-yritysten ja niiden työntekijöiden suojelun puuttuminen. Jos haluamme tukea EU:n taloutta, meidän on pantava piste yritysten liiketoiminnan siirtämiselle.
<SPEAKER ID="051" NAME="Csanád Szegedi" AFFILIATION="NI">
(HU) Arvoisa puhemies, hyvät parlamentin jäsenet, kannatan periaatteessa edessämme olevaa mietintöä. Kysymys kuitenkin kuuluu, kuinka paljon merkitystä voimme todella antaa sille. Tarkoitan sitä, että henkilöiden ja pääoman vapaa liikkuvuus ovat pohjimmiltaan hienoja sanoja, mutta missä määrin ne ovat toteutuneet tähän mennessä unkarilaisten kohdalla? Unkarilaiset ovat nähneet, että länsimainen pääoma pääsee Itä-Eurooppaan, mutta Itä-Euroopasta länteen pääsevät vain ihmiset, ja siten vain henkilöt voivat liikkua vapaasti. Eikö olekin mahdotonta kuvitella unkarilaisten tai vaikkapa tšekkiläisten tai puolalaisten yrittäjien ostavan esimerkiksi saksalaisen yhtiön, joka valmistaa Volkswageneja, ja sulkevan sen sitten luodakseen omat markkinansa? Sen sijaan saksalaiset, ranskalaiset ja brittiläiset yrittäjät tekivät näin Unkarissa hankkiutuessaan eroon maan sokeri-, elintarvike-, säilyke- ja tekstiiliteollisuudesta. Itse asiassa vuonna 2004 ne jopa puolsivat liittymistämme Euroopan unioniin sillä perusteella, että unkarilaiset yrittäjät voisivat avata omia konditorioitaan Wienissä. Unkarilaiset yrittäjät eivät ole todellakaan kyenneet avaamaan konditorioita Wienissä - he eivät kykene avaamaan leipomoita edes pienissä kylissä. Siksi elintarvike-, tekstiili- ja säilyketeollisuutta on rakennettava uudelleen myös Itä-Eurooppaan, jotta voisimme olla Euroopan unionin jäseniä, sen arvostettuja jäseniä, joilla on yhdenvertaiset oikeudet.
<SPEAKER ID="052" NAME="Andreas Schwab" AFFILIATION="PPE">
(DE) Arvoisa puhemies, arvoisa komission jäsen Barnier, hyvät parlamentin jäsenet, haluan aivan aluksi esittää vilpittömät kiitokset kaikille niille, jotka ovat osallistuneet tämän yhteisen mietinnön käsittelyyn Euroopan parlamentissa ja Euroopan komissiossa.
<P>
Sisämarkkinat luotiin lähes 20 vuotta sitten Euroopan yhtenäisasiakirjalla. Tämän jälkeen on epäilemättä saavutettu paljon, mutta prosessi on kuin sadan metrin kilpajuoksu. Viimeiset pari metriä ovat vaikeimmat ja uuvuttavimmat. Siksi on erityisen hienoa, että komission jäsen Barnier on yhdessä muiden komission jäsenten kanssa esittänyt meille uskomattoman johdonmukaista lähestymistapaa sisämarkkinoihin tähtäävän urakan viime metreille. Asiassa ei edistytty aiemmin alalla tai toisella juuri siksi, etteivät eri pääosastot ja komissio tutkineet strategiaa riittävästi varmistaakseen sen olevan johdonmukainen. Meidän on tehtävä Euroopan parlamentin kaikkien ryhmien kesken ja komission kanssa yhteistyötä varmistaaksemme, että tämä tilanne muuttuu.
<P>
Niin sanotun sisämarkkinajuoksun loppukirin viime metreillä keskeisenä asiana on ohjaava periaate, sosiaalinen markkinatalous, mikä tarkoittaa sitä, että työntekijöiden, yritysten, kansalaisten ja kaikkien liike-elämän toimijoiden oikeudet otetaan vakavasti ja varmistetaan, että eri jäsenvaltioiden ja myös sidosryhmien erilaisten etujen välillä saavutetaan hyvä tasapaino. Katson, että eri ryhmien kesken saavuttamamme kompromissit ovat hyvin lähellä tätä periaatetta.
<P>
Arvoisa komission jäsen Barnier, haluan kuitenkin huomauttaa, että Euroopan kansanpuolueen (kristillisdemokraattien) ryhmä on sopinut sisäisesti kaikkien valiokuntien kesken ehdottamastanne paketista valittavien seuraavien toimenpiteiden päätavoitteiden luettelosta. Siinä on neljä pääkohtaa. Haluamme lopullisia toimia perusvapauksien toteuttamiseksi sisämarkkinoilla. Esimerkiksi neljännes EU:ssa käytössä olevista ammattipätevyyksistä on käytössä vain yhdessä jäsenvaltiossa. Tämä osoittaa, että tekemistä on vielä paljon ja että markkinat eivät vielä toimi riittävän avoimesti.
<P>
Lisäksi haluamme luoda rajat ylittävät digitaaliset sisämarkkinat ja kokonaisvaltaisen näkökulman sisämarkkinoihin. Ehdotukset julkisia hankintoja koskevasta politiikasta ovat tältä osin valtavan tärkeitä, ja parlamentti laatii aiheesta päätöslauselman seuraavan istuntokauden aikana.
<SPEAKER ID="053" NAME="Bernadette Vergnaud" AFFILIATION="S&amp;D">
(FR) Arvoisa puhemies, arvoisa puheenjohtaja Győri, arvoisa komission jäsen, hyvät parlamentin jäsenet, haluan kiittää kaikkia niitä Euroopan parlamentin jäseniä, jotka ovat osallistuneet näiden mietintöjen laatimiseen. Olemme mielestäni onnistuneet laatimaan kolme tasapainoista tekstiä, jotka välittävät parlamentilta komission kollegiolle voimakkaan viestin päätavoitteistamme kansalaistemme, kasvun ja yritysten hyväksi tehokkaasti toimivien sisämarkkinoiden suhteen.
<P>
Jäsen Buşoin mietinnön varjoesittelijöinä olemme laatineet selvän etenemissuunnitelman komissiolle. Arvoisa komission jäsen, voimme olla kaikki samaa mieltä siitä, että meillä on ensinnäkin ehdotus julkisia hankintoja, yksityisen ja julkisen sektorin kumppanuuksia ja palvelujen käyttöoikeussopimuksia koskevaksi lainsäädäntökehykseksi, jonka pitäisi suojella pieniä toimijoita, pk-yrityksiä ja paikallisia hankintaviranomaisia ja joka takaa EU:n, teollisuusmaiden ja suurten kehitysmaiden välisen vastavuoroisuuden.
<P>
Toiseksi on varmistettava, että asetamme etusijalle yhteisen konsolidoidun yritysverokannan ja selvän arvonlisäverokehyksen. Tämä on hyvin tärkeää, jos haluamme pk-yritystemme kukoistavan terveessä kilpailuympäristössä.
<P>
Lisäksi meidän on turvattava innovointirahoitus edistääksemme vahvaa ja kestävää kasvua suurilla eurooppalaisilla infrastruktuurihankkeilla luomalla euro-obligaatioita.
<P>
Haluan lopuksi korostaa, miten tärkeää mielestäni on, että olemme saavuttaneet tyydyttävän kompromissin keskeisissä asioissa eli siinä, että voimme turvata sosiaaliset oikeudet eri sisämarkkinasäädöksissä ja suojella yleishyödyllisiä palveluja Lissabonin sopimuksen hengessä.
<P>
Arvoisa komission jäsen, viestimme teille on hyvin selvä: talouden on palveltava kansalaisia eikä päinvastoin. Tarvitsette apuamme. Annamme teille tänään tätä apua ja esitämme samalla suuren haasteen: kyse on kansalaistemme ja Eurooppa-hankkeen sovittamisesta yhteen. Älkää siis tuottako meille pettymystä ja palauttakaa heidän luottamuksensa!
<SPEAKER ID="054" NAME="Adina-Ioana Vălean" AFFILIATION="ALDE">
(EN) Arvoisa puhemies, liberaalina pidän sisämarkkinoiden toimenpidepaketin esittelyä myönteisenä. Kansallisten esteiden poistamisen pitäisi johtaa tehokkaisiin sisämarkkinoihin, mutta koskeeko tämä todella kaikkia aloja? Asia on mielestäni ilmeinen energia-alalla ja varsinkin, kun huomioon otetaan resurssien vähäisyys ja kansainväliset jännitteet. Uskon vakaasti, että yhteiset energiamarkkinat ja toimitusvarmuus edellyttävät sitä, että EU:n on käytettävä hyväkseen vaikutusvaltaansa patistaakseen jäsenvaltioita muodostamaan keskinäisiä yhteyksiä ja investoimaan infrastruktuuriinsa.
<P>
Tämä Brysselin uusi mantra on kuitenkin suosittu vain niin kauan kuin se vahvistaa kilpailukykyä ja madaltaa kuluttajahintoja, ja on aloja, joilla tämä ei ehkä ole mahdollista. Epäilen, voivatko televiestintäalan eurooppalaisten huipputoimijoiden luominen, yleiseurooppalaisen lupajärjestelmän käyttöönotto audiovisuaalialalla tai verkkosisällön sisämarkkinat parantaa pitkällä aikavälillä kilpailukykyä tai tukea luovuutta ja kulttuuria ja lisätä kasvua. Ehkäpä meidän pitäisi siis istua hetkeksi alas ja miettiä eikä sännätä suoraa päätä eteenpäin helppojen markkinoiden aatteen perässä.
<SPEAKER ID="055" NAME="Emma McClarkin" AFFILIATION="ECR">
(EN) Arvoisa puhemies, kiitän aivan aluksi kaikkia esittelijöitä heidän työpanoksestaan ja erityisesti jäsen Kalinetea kaikesta hänen tekemästään kovasta työstä. Kiitän myös puheenjohtajaamme jäsen Harbouria.
<P>
Yhdistyneen kuningaskunnan hallituksen arvion mukaan todelliset sisämarkkinat kasvattaisivat EU:n BKT:tä 800 miljardilla eurolla - luku on todella hämmästyttävä. Tämän saavuttaminen edellyttää vielä paljon työtä. EU:n keskeisenä strategisena päätavoitteena on oltava sisämarkkinoiden hallinnan parantaminen. Näinä taloudellisesti vaikeina aikoina on ehdottoman tärkeää, että pyrimme parantamaan kilpailukykyämme, lisäämään kasvua, luomaan työpaikkoja ja edistämään innovointia. Olen tyytyväinen siihen, millainen tästä mietinnöstä tuli. Siinä korostetaan, miten tärkeää on, että jäsenvaltiot sitoutuvat selvästi sisämarkkinoiden käynnistämiseen uudelleen ja ottavat siitä vastuuta, sillä asia on tärkeä sen onnistumisen kannalta.
<P>
Tiukan seurantaprosessin avulla ja nopeuttamalla direktiivien siirtämistä osaksi kansallista lainsäädäntöä jäsenvaltiot voivat kasvattaa kauppaa ja turvata sisämarkkinoiden asianmukaisen toiminnan. Kannatan myös voimakkaasti ensisijaista hanketta, joka tuotiin esiin jäsen Correia de Camposin mietinnössä ja joka liittyy ammatillisten pätevyyksien vastavuoroiseen tunnustamiseen. Toimin itse tätä aihetta käsittelevän mietinnön esittelijänä. Meidän on määritettävä kiireesti, millaisia esteitä jäsenvaltiot kohtaavat pannessaan tätä direktiiviä täytäntöön ja millaisia esteitä itse ammattilaiset kohtaavat.
<SPEAKER ID="056" NAME="Cornelis de Jong" AFFILIATION="GUE/NGL">
(NL) Arvoisa puhemies, keskustellessamme jäsen Grechin erinomaisesta mietinnöstä sain sen käsityksen, että sekä parlamentti että komissio olivat tietoisia tarpeesta kehittää sisämarkkinoita sosiaalisempaan suuntaan.
<P>
Olimme kaikki samaa mieltä siitä, että sisämarkkinoiden osittainen epäonnistuminen johtuu siitä, että suuryritykset ovat ihastuneet siihen, mutta tavalliset ihmiset eivät. Emme ole kuitenkaan saaneet vielä ehdotuksia sosiaalisesta luvusta, joka koskisi ammattiyhdistystoimintaa koskevien oikeuksien ja työehtosopimusten suojelua. Toisaalta olemme kuulleet hallitusten päämiesten ja komission puhuvan palkkakurista, ja jotkut ovat jopa vaatineet työehtosopimusten lakkauttamista. Jopa itse ammattiyhdistysliikkeen olemassaolo on nyt kyseenalaistettu.
<P>
Arvoisa komission jäsen Barnier, älkää antako tämän hämmentää. Kuunnelkaa sosiaalista sydäntänne ja huolehtikaa siitä, että sisämarkkinoista tulee kaikkien markkinat eikä ainoastaan suuryritysten leikkikalu. Pyydän siksi teitä esittämään ehdotuksen, jossa tehdään täysin selväksi, ettei sosiaalisia oikeuksia saa asettaa toissijaisiksi rajattomaan kilpailuun nähden.
<P>
Sanon vielä sanasen kollegalleni jäsen Sinclairelle. Jäsen Harbourin kanssa oli ilo tehdä yhteistyötä pk-yrityksiä koskevan kirjallisen julkilausuman parissa. Emme saaneet teiltä minkäänlaista tukea, ja mielestäni julkilausumaan kohdistuva kritiikkinne on täysin asiatonta.
<SPEAKER ID="057" NAME="Jaroslav Paška" AFFILIATION="EFD">
(SK) Arvoisa puhemies, pyrkimykselle luoda sisämarkkinat yrityksille ja kasvun edistämiseksi on monia hallinnollisia esteitä. Ne ovat luonnollinen seuraus siitä, että eri jäsenvaltioissa liiketoimintaympäristö on kehittynyt itsenäisesti eri vaiheissa ja eri olosuhteissa. Pyrkimys yhtenäistää kaikkien 27 jäsenvaltion liiketoimintaympäristö on mielestäni erittäin kunnianhimoinen tavoite. Haluan siksi tuoda esiin vaihtoehtoisen lähestymistavan, joka ei edellytä kaikilta jäsenvaltioilta alusta asti täysipainoista yhteistyötä. Euroopan unionista tehdyn sopimuksen (SEU) 20 artiklan mukaisen menettelyn eli niin sanotun tehostetun yhteistyön ansiosta olemme jo päässeet huomattavasti eteenpäin eurooppapatenttia koskevassa, pitkäaikaisessa ja hankalassa ongelmassa yhtenäisen patenttisuojan kehittämiseksi. Uskon vakaasti, että jos Ranskan ja Saksan kaltaisten taloudellisesti vahvempien jäsenvaltioiden ryhmä löytäisi tahtoa yhtenäistää tilinpitosäännöt ja luoda yhtenäinen tilinpito- ja verotusjärjestelmä, SEU:n 20 artiklan mukaisen tehostetun yhteistyön avulla voitaisiin luoda perusta yhteiselle tilinpitojärjestelmälle, johon muut jäsenvaltiot voisivat liittyä vähitellen. Uskon vakaasti, että voimme parantaa EU:n sisämarkkinoiden toimivuutta merkittävästi ottamalla huolellisesti ja vähitellen vakaita askelia eteenpäin.
<SPEAKER ID="058" NAME="Mike Nattrass" AFFILIATION="NI">
(EN) Arvoisa puhemies, jäsen Kalniete haluaa käynnistää sisämarkkinat uudelleen ja saa sen kuulostamaan V2-ohjukselta, joka on äärimmäisen vaarallinen eikä koskaan osu maaliinsa. Jäsen Correia de Campos on huolissaan työntekijöiden liikkuvuudesta. Niin olen minäkin.
<P>
EU on hukuttanut Yhdistyneen kuningaskunnan ylimääräisiin työntekijöihin. Yhdistynyt kuningaskunta pitää maailmaa markkinoina. EU:n asetuksen muodostama pakkopaita lakkauttaa teollisuustoimintamme, estää innovoinnin sen mennessä säännöksiä pidemmälle ja panee pisteen perinteiselle teollisuudelle, kun tuote on hyvä mutta poikkeaa hyväksytystä mannermaisesta versiosta.
<P>
Pienyritykset joutuvat kärsimään tästä. Yhdistynyt kuningaskunta kuuluu niihin maihin, jotka noudattavat sääntöjä, mutta silti se kärsii niiden noudattamisesta: esimerkiksi sika- ja muna-alalle käy kalliiksi noudattaa sääntöjä, joita komissio ei pane täytäntöön, ja näin ne heikentävät tuotteemme kilpailukykyä. Esimerkkejä olisi paljon enemmänkin, mutta olen saanut vain yhden minuutin pienyritysten pelastamiseen.
<SPEAKER ID="059" NAME="Amalia Sartori" AFFILIATION="PPE">
(IT) Arvoisa puhemies, hyvät parlamentin jäsenet, katson, että meidän kaikkien on nyt tärkeää kiittää komission jäsen Barnieria hänen tekemästään työstä, samoin kuin jäsen Harbouria hänen tekemästään erinomaisesta työstä.
<P>
Komission esittämä aloite syntyi monen vuoden työn, myös komission jäsen Barnieria edeltäneiden kollegoiden tekemän työn tuloksena. Sen julkistamisen myötä voimme viimein tuoda tässä vaiheessa paremmin esiin ja asettaa etusijalle sisämarkkinoita koskevan kysymyksen, johon ei vääjäämättömistä syistä, joita yleisön on vaikeaa ymmärtää, ole mielestäni kiinnitetty riittävästi huomiota Eurooppa 2020 -ohjelmassa.
<P>
Mielestäni sisämarkkinat ovat Euroopan unionille suuri haaste. Yhtäältä ne voivat auttaa meidät ulos vaikeasta kriisitilanteesta, ja toisaalta ne voivat tehdä meistä entistä vahvempia ja antaa meille lisää valtaa vaikuttaa politiikkaan, jota muualla maailmassa toteutetaan. Joudumme kuitenkin jatkuvasti torjumaan jäsenvaltioiden vastarintaa, ja katsonkin, että tässä mietinnössä annetut neuvot edellyttävät yhteisiä toimia kaikilta.
<P>
Saanen lainata ryhmääni kuuluvan jäsen Schwabin käyttämää ilmaisua, joka on mielestäni hyvin osuva. Hän sanoi tämän olevan loppukiri. Tämä loppukiri käy yhä jännittävämmäksi mutta myös vaikeammaksi. Pyydämme komissiolta - ja tästä meidän on kiitettävä komission jäsen Barnieria - että se keskittyisi ammatillisten pätevyyksien yhtenäisyyteen, digitaalisiin sisämarkkinoihin ja julkisten hankintojen sisämarkkinoihin ja kiinnittäisi erityistä huomiota pk-yrityksiin. Lisään tähän tavanomaisen mottoni: sen, että meidän on yksinkertaistettava, yksinkertaistettava, yksinkertaistettava.
<SPEAKER ID="060" NAME="Patrizia Toia" AFFILIATION="S&amp;D">
(IT) Arvoisa puhemies, hyvät parlamentin jäsenet, kiitän esittelijöitä ja komission jäsen Barnieria suuresta työpanoksesta, jonka he ovat antaneet parlamentille.
<P>
Kannatamme ajatusta sisämarkkinoista, jotka ymmärtävät sosiaaliset odotukset ja sosiaalisen ulottuvuuden seuraukset ja kykenevät vastaamaan niihin. Tämä ei ole toiveunta, vaan realistista ja nykyaikaista. Juuri tämä visio vahvistaa markkinoita, sillä olemme nähneet, että pelkästään taloudellisiin osatekijöihin keskittyminen, jossa on pohjimmiltaan kyse markkinoiden pelkistämisestä taloudellisiksi kysymyksiksi, ei ratkaise sen enempää kasvu- kuin koheesio-ongelmiakaan.
<P>
Lyhyesti sanottuna tämä tarkoittaa sitä, että meidän on nyt toteutettava täysin eurooppalainen ajatus sosiaalisesta markkinataloudesta. Se käy ilmi tämänpäiväisistä teksteistä. Niissä tunnustetaan sosiaaliset yritykset, osuuskunnat ja niiden rooli, keskinäiset vakuutusyhtiöt ja säätiöt, joiden osuus eurooppalaisista yhtiöistä on 10 prosenttia ja joissa on paljon työpaikkoja. Ne ovat todellisuutta, ne harjoittavat todellista liiketoimintaa ja ovat osoitus taloudellisesta moniarvoisuudesta ja liike-elämän monimuotoisuudesta. Ne työskentelevät pääoman parissa mutta eivät sitä varten ja haluavat luoda työtä, hyvinvointia, elämänlaatua ja innovaatioita ja osoittaa, että nämä arvot voivat olla ja niiden pitäisi olla osa EU:n sisämarkkinoita.
<SPEAKER ID="061" NAME="Ashley Fox" AFFILIATION="ECR">
(EN) Arvoisa puhemies, Euroopan unionin suurin saavutus on sisämarkkinoiden perustaminen. Tavaroiden, palvelujen, työvoiman ja pääoman vapaa liikkuvuus vauhdittaa innovointia ja lisää EU:n 500 miljoonan kansalaisen vaurautta.
<P>
Yhteismarkkinat olivat syy, jonka vuoksi maani liittyi ETY:hyn, ja sisämarkkinat ovat syy, jonka vuoksi pysymme osana EU:ta. Viime vuosina EU:n huomio on kuitenkin siirtynyt pois sisämarkkinoiden toteuttamisesta. Suureellisiin hankkeisiin, jotka eivät hyödytä edustamaamme kansaa, on tuhlattu liikaa aikaa ja rahaa. Katson, että meidän on aika keskittää uudelleen huomiomme sisämarkkinoihin. Sen laajentuminen ja menestyminen on talouksillemme ratkaisevan tärkeää. Se on yksi niistä harvoista aloista, joilla EU voi synnyttää kasvua sen tukahduttamisen sijaan.
<P>
Pyydän siksi komission jäseneltä rohkeutta. Sen sijaan, että hän laatisi lisää asetuksia, jotka vievät työpaikkoja Lontoon Citystä, pyydän häntä keskittymään kilpailukykyisten ja uusia työpaikkoja synnyttävien sisämarkkinoiden luomiseen EU:n hyväksi.
<SPEAKER ID="062" NAME="Thomas Händel" AFFILIATION="GUE/NGL">
(DE) Arvoisa puhemies, julkisia hankintoja koskeva lainsäädäntö ja julkisten hankintasopimusten tekeminen ovat olennainen osa sisämarkkinoita. Arvoisa komission jäsen Barnier, sanoitte haluavanne edistää sosiaalista integraatiota. Vastaan tähän toteamalla, että olen kuullut varsin vähän sosiaalisten oikeuksien tai työehtosopimusten suojelusta. Nämä ovat muutamia niistä perussäännöistä, joita te omien sanojenne mukaan ette halua kyseenalaistaa. Jos haluamme suojella perussääntöjä, meidän on taattava tulevaisuudessa julkisten hankintasopimusten myöntämisprosessin yhteydessä, että sosiaalisia perussääntöjä noudatetaan, ettei työehtosopimuksia horjuteta ja että halvan työvoiman käyttöä ehkäistään. Kaikki tämä muodostaa osan nykyaikaista julkisia hankintoja koskevaa lainsäädäntöä.
<P>
Haluan tehdä selväksi, ettemme saa enää painottaa taloudellisia vapauksia ja vapaata kilpailua enemmän kuin sosiaalisia perusoikeuksia. Haluamme joko sosiaalisen Euroopan tai pysyvän konfliktin kansalaisten kanssa, kun he kääntävät selkänsä EU:lle, joka ei suojele heidän etujaan.
<SPEAKER ID="063" NAME="Philippe Juvin" AFFILIATION="PPE">
(FR) Arvoisa puhemies, arvoisa komission jäsen, hyvät parlamentin jäsenet, talous- ja sosiaalikriisit aiheuttavat aina kansalaisillemme kiusaa ja yleisölle ja talouksillemme epävarmuutta.
<P>
Olemme saaneet jo kolmen vuoden ajan huomattavaa näyttöä siitä, että vaikeuksia kohdatessaan kansakunnat ovat taipuvaisia vetäytymään kuoreensa. Yhtäällä meille kerrotaan ylenpalttisesti säästötoimenpiteistä, toisaalla vaikeuksista kilpailla julkisista hankinnoista, ja siellä täällä - kuten juuri nyt täällä parlamentissa - epäilyksistä, jotka koskevat sitä, onko EU:sta mitään hyötyä. EU:ta syytetään kriisistä.
<P>
Hyvät parlamentin jäsenet, epävarmuus johtuu kuitenkin kriisistä. Arvoisa puhemies, teidän tehtävänänne on kertoa EU:n kansalaisille, että EU on taas täällä ja että sen tehtävänä on suojella heitä.
<P>
EU on ollut aiemmin naiivi ulkomaankauppaan liittyvissä asioissa. Tämän täytyy loppua. EU:ta on usein vaikeaa ymmärtää. Siitä on tehtävä ymmärrettävämpi. Olemme kaikki vastuussa lainsäädännöllisestä saivartelusta, jonka vuoksi EU:ta pidetään monimutkaisia sääntöjä tehtailevana koneistona. EU:n on pyrittävä jatkuvasti yksinkertaisuuteen. EU on aivan liian usein 27 erilaisen säännön kokoelma, ja nämä säännöt ovat aivan liian usein keskenään ristiriidassa. EU:n yhtenäistämistä on jatkettava.
<P>
Tämän jälkeen on aika puhua sosiaalisesta polkumyynnistä ja verojen polkemisesta jäsenvaltioiden välillä, sillä miten kuvittelemme voivamme koskaan saavuttaa sisämarkkinat, jos säännöt poikkeavat niin suuresti toisistaan eri maissa? Lopuksi totean, että EU:ta pidetään usein pakkona. Sen sijaan se pitäisi nähdä jatkossa mahdollistajana.
<P>
Hyvät parlamentin jäsenet, arvoisa komission jäsen, haluatte - ja olen tästä iloinen - palauttaa sisämarkkinat kansalaisille. Tämä lievittää heidän pelkojaan ja antaa heille uusia syitä elää yhdessä. Arvoisa komission jäsen, haluatte tehdä sisämarkkinoista paitsi taloudellisen myös poliittisen rakennelman. Olen varma, että parlamentti tukee teitä tässä asiassa.
<SPEAKER ID="065" NAME="Marc Tarabella" AFFILIATION="S&amp;D">
(FR) Arvoisa puhemies, arvoisa komission jäsen, hyvät parlamentin jäsenet, kun sisämarkkinat perustettiin, ne olivat toivon lähde eurooppalaisille kuluttajille. Ajan mittaan kansalaisille on kuitenkin syntynyt vakavia epäilyksiä siitä, miten sisämarkkinat hyödyttävät heitä jokapäiväisessä elämässä.
<P>
Viittaan erityisesti sähköiseen kaupankäyntiin, jota käytetään edelleen liian vähän, koska siihen ei luoteta. Viitaan myös matkustajien suojeluun ja siihen, etteivät jäsenvaltiot noudata tällä alalla annettuja sääntöjä. Viittaan siihen, että tarvitsemme edelleen eurooppalaisen perussäännön keskinäisille yhtiöille ja kuluttajajärjestöille. Arvoisa komission jäsen, viittaan myös täydelliseen avoimuuden puutteeseen rahoituspalvelualalla, mutta olen tietoinen siitä, että uurastatte näiden asioiden parissa.
<P>
Kansalaistemme luottamuksen palauttamiseksi ja lopulta sisämarkkinoiden tehokkaan toiminnan varmistamiseksi meidän on toteutettava kunnianhimoisia ja tarkkaan kohdennettuja toimenpiteitä. Juuri sitä ehdotamme näissä kolmessa mietinnössä, joista keskustelemme tänään. Olen erityisen iloinen horisontaalisen sosiaalilausekkeen sekä yleistä taloudellista etua koskeviin palveluihin liittyvän lausekkeen sisällyttämisestä, sillä niiden ansiosta voimme ottaa ensimmäisen askeleen kohti sosiaalisempaa EU:ta. Meidän tehtävänämme, meidän kaikkien, toimielinten tehtävänä on panna nopeasti täytäntöön ehdotuksemme kansalaisten hyväksi toimivista sisämarkkinoista. Arvoisa komission jäsen, luotan tässä teihin.
<SPEAKER ID="066" NAME="Zuzana Roithová" AFFILIATION="PPE">
(CS) Arvoisa puhemies, jos haluamme elvyttää EU:n taloutta ja parantaa sen kilpailukykyä globaalissa ympäristössä, keskeisenä tavoitteenamme täytyy olla vihdoin 20 vuoden jälkeen poistaa kaikki esteet, jotka estävät pk-yrityksiä erityisesti kehittämästä liiketoimintaansa. Siksi meidän on saatettava loppuun teknisten standardien ja tilinpitosääntöjen yhtenäistäminen, edistettävä sähköistä kaupankäyntiä, liitettävä kaupparekisterit yhteen, toteutettava sähköisten tunnistusjärjestelmien ja tutkintojen tunnustamisjärjestelmien yhteentoimivuus, estettävä johdonmukaisesti yritysten syrjiminen niiden kotimaan perusteella ja kevennettävä julkisiin tarjouskilpailuihin osallistumisen ehtoja.
<P>
Sisämarkkinoiden toimenpidepaketin tällä hetkellä sisältämät 50 kohtaa ovat ehdottoman tärkeitä, ja meidän on herätettävä ne henkiin. Kansallisten oikeusjärjestelmien erot synnyttävät yrityksille byrokraattisia esteitä, hidastavat investointeja ja pienentävät mittakaavaetuja ja synergiaetuja. Näitä eroja on silti myös sellaisilla aloilla, joita on jo yhtenäistetty direktiiveillä mutta joilla direktiivit on pantu epäyhtenäisesti täytäntöön jäsenvaltioissa, ja siksi esteet liiketoiminnan harjoittamiseen sisämarkkinoilla ovat yhä ennallaan. Eikö olisi parempi hyväksyä toimenpiteitä, joita voitaisiin tulkita oikeudellisesti yhtenäisellä tavalla ja panna samalla tavalla täytäntöön kaikissa maissa, ja vähentää direktiivejä, jotka mahdollistavat kansallisten lainsäädäntöjen väliset erot?
<P>
Arvostan suuresti sitä, että komission jäsen Barnier on asettanut ensisijaiseksi tavoitteekseen sisämarkkinoiden toteuttamisen, ja hän saa täyden tukemme. Haluan kiittää kaikkia Euroopan parlamentin jäseniä, jotka ovat osallistuneet yhteistyöhön tämän tavoitteen saavuttamiseksi.
<SPEAKER ID="067" NAME="Louis Grech" AFFILIATION="S&amp;D">
(EN) Arvoisa puhemies, parlamentti äänesti toukokuussa 2010 sen puolesta, että sisämarkkinat on nähtävä kokonaisvaltaisena, yhtenäisenä hankkeena, ja saavutti tasapainon avoimen, pk-yrityksiä tukevan talouden sekä kansalaisten sosiaalisten oikeuksien ja perusoikeuksien välillä. Tämä pitäisi ottaa huomioon kaikessa sisämarkkinoita koskevassa lainsäädännössä, ja samalla pitäisi palauttaa kansalaisten luottamus.
<P>
Monien erinomaisten, eri mietintöihin ja itse toimenpidepakettiin sisältyvien ehdotusten täytäntöönpano ja hyväksyminen on kuitenkin vaikea tehtävä. Meidän on varmistettava, että elvytetyt, uudistetut sisämarkkinat todella toteutuvat eivätkä jää syrjään. Viime kädessä toimielinten on annettava sisämarkkinoille poliittista tukea ja vauhtia ja osoitettava johtajuutta, joka toisinaan valitettavasti puuttuu.
<P>
Siksi ehdotan tältä osin, että sisämarkkinafoorumin pysyviin piirteisiin kuuluisi se, että se tekisi vuotuisen arvion ja tarkastuksen, jossa se arvioisi sisämarkkinoiden tilannetta, pääasiassa sitä, onko toimenpidepaketissa asetetut tavoitteet saavutettu, ja vakuuttaisi näin EU:n kansalaisille, että sisämarkkinat todella ajavat heidän etujaan ja tavoitteitaan.
<SPEAKER ID="068" NAME="Tadeusz Zwiefka" AFFILIATION="PPE">
(PL) Arvoisa puhemies, sisämarkkinat saattoivat vaikuttaa pilvilinnalta 60 vuotta sitten, mutta nykyään ne ovat todellisuutta ja osa lähes 500 miljoonan eurooppalaisen jokapäiväistä elämää. Toisaalta voimme tietenkin olla ylpeitä siitä, että Euroopan unionin idea on pantu täytäntöön näin erinomaisin tuloksin, mutta toisaalta meidän on oltava tietoisia siitä, että tämä hanke ei itse asiassa milloinkaan pääty, koska maailma liikkuu eteenpäin, EU:n kehittyminen jatkuu ja EU:n kansalaiset käyttävät jatkossa enenevässä määrin mahdollisuuksia, joita sisämarkkinat heille tarjoavat.
<P>
Sisämarkkinoiden toimenpidepaketti, josta keskustelemme tänään, ja sosiaalisten kuulemisten tulokset osoittavat yksiselitteisesti, että EU:n markkinoiden yhtenäistämiseen liittyy paitsi taloudellisia prosesseja sanan laajassa merkityksessä myös lainsäädännöllisiä ratkaisuja, joiden on määrä auttaa tavallisia kansalaisia hyödyntämään kunnolla EU:n sisämarkkinoiden tarjoamia tilaisuuksia. Kannatan siksi suuresti komission jäsen Barnierin ehdotuksia, jotka liittyvät läheisesti oikeusvarmuuden ja kansainvälisen yksityisoikeuden periaatteiden toiminnan parantamiseen, sillä ne ovat käytännön ratkaisuja kansalaisten liikkumisesta aiheutuviin ongelmiin. Nämä asiat eivät kenties näytä ensi näkemältä liittyvän suoraan vapaiden markkinoiden toiminnan parantamiseen, mutta niistä on tulossa yhä ongelmallisempia tavallisille kansalaisille ja yrittäjille, jotka harjoittavat kansalliset rajat ylittävää toimintaa.
<P>
Sisämarkkinoiden tehokkaampi toiminta pakottaa jossakin määrin koko EU:n kehittämään yhteistyötään myös siviilioikeuden ja hallinto-oikeuden aloilla. EU:n markkinoiden on mukauduttava uusimpiin menetelmiin, ja tämä tuo meille aina uusia haasteita, jotka liittyvät markkinoiden nykyaikaistamiseen. Odotan siksi sisämarkkinoiden toimenpidepaketin turvaamien periaatteiden täyttymistä suurella toivolla ja innolla.
<SPEAKER ID="069" NAME="Evelyn Regner" AFFILIATION="S&amp;D">
(DE) Arvoisa puhemies, arvoisa puheenjohtaja Győri, arvoisa komission jäsen Barnier, sisämarkkinat ovat Euroopan unionin ydin, ja monen vuoden kaaoksen jälkeen meidän on luotava uusi sääntelykehys kansalaisille, työntekijöille, kuluttajille ja yrityksille.
<P>
Taikasana kaikissa näissä toimenpiteissä on osallistaminen - kansalaisyhteiskunnan osallistaminen, sosiaalinen vuoropuhelu ja horisontaalisen sosiaalilausekkeen aktiivinen soveltaminen sosiaalisen markkinatalouden periaatteiden mukaisesti. Katson, että meiltä puuttuu ehdotus julkisten osakeyhtiöiden kotipaikan siirrosta rajan yli ja että tämä on sisämarkkinoiden todellinen puute. Nykytilanne aiheuttaa järjestelmien välistä haitallista kilpailua. Tämä ei ole hyvä asia yrityksille eikä niiden työntekijöille.
<P>
Arvoisa komission jäsen Barnier, olemme nähneet, että työskentelette uutterasti ja olette valmis esittämään monenlaisia ehdotuksia. Olkaa hyvä ja käykää käsiksi myös tähän aiheeseen.
<SPEAKER ID="070" NAME="Regina Bastos" AFFILIATION="PPE">
(PT) Arvoisa puhemies, mietinnöt, joista keskustelemme ja joista kiitän esittelijöitä, täydentävät aloitejoukkoa, jolla pyrimme elvyttämään sisämarkkinat. Haluan korostaa, että komissio on osoittanut sitoutuneensa - ja tämä koskee erityisesti jäsen Barnieria, jota kiitän - asettamaan etusijalle kilpailukyvyn ja markkinoiden dynamiikan, joka on Eurooppa 2020 -strategian peruspilari. Haluan myös korostaa myönteistä vastausta, jonka Euroopan parlamentti antoi sisämarkkina- ja kuluttajansuojavaliokuntansa kautta.
<P>
EU:n kansalaiset ja yritykset toivovat tehokkaita piristystoimia, jotta EU:n talous alkaisi jälleen kasvaa. He toivovat työllisyyden kasvua ja odottavat vaurauden luomista. Kuten komission jäsen huomautti, markkinoiden avaaminen yrityksillemme poistamalla esteitä ja vaikeuksia on hyvin tärkeä keino helpottaa niiden toimintaa ja tarjoaa niille ennennäkemättömät mahdollisuudet hoitaa tehtäväänsä taloutemme veturina. Toimenpiteet, joilla pyritään pienentämään pk-yrityksille aiheutuvaa hallinnollista ja byrokraattista taakkaa, helpottamaan niiden luotonsaantia ja pääsyä palvelumarkkinoille sekä edistämään eurooppapatenttia ja tutkintojen tunnustamista, ovat hyvin tärkeitä. Sähköistä kaupankäyntiä on tärkeää kehittää, jotta kuluttajien ja yritysten luottamus tällaista kauppaa kohtaan kasvaisi. Vahvan, kestävän kasvun kannalta on tärkeää keskittyä innovointiin, ja sosiaalista yrittäjyyttä koskeva aloite on hyvin tärkeä sosiaalista osallisuutta edistävien innovatiivisten yrittäjyyshankkeiden luomiseksi.
<P>
Nämä ovat muutamia toimenpiteitä, joilla turvataan tämä kunnianhimoinen hanke, jonka tavoitteena on toteuttaa EU:n kansalaisia palvelevat sisämarkkinat sekä syventää ja hyödyntää niitä täysipainoisesti. Lisäksi jäsenvaltioille esitetään tärkeä kehotus tehostaa toimiaan, joilla ne parantavat sisämarkkinalainsäädännön siirtämistä osaksi kansallista lainsäädäntöään ja sen täytäntöönpanoa.
<SPEAKER ID="071" NAME="Françoise Castex" AFFILIATION="S&amp;D">
(FR) Arvoisa puhemies, arvoisa komission jäsen, olette varmastikin tietoinen siitä, että perusteellisimmat keskustelut, joita olemme käyneet täällä parlamentissa tiedonannostanne, ovat koskeneet julkisten palvelujen ja yleishyödyllisten palvelujen asemaa sisämarkkinoilla sekä sitä, miten asia kirjataan lainsäädäntöön.
<P>
Olemme onnistuneet laatimaan kompromissin, jossa kehotamme teitä etenemään ehdotusta nro 25 pidemmälle ja laatimaan muutakin kuin pelkän tiedonannon, joka ei vastaa sidosryhmien, käyttäjien ja julkisten palvelujen osapuolten odotuksia ja tarpeita eikä myöskään täytä tavoitteita, joita te itse muuten asetatte.
<P>
Euroopan unionin on annettava selvä ja yksiselitteinen viesti julkisista palveluista. Tätä varten meidän on laadittava asianmukainen oikeuskehys, muodostuipa se asetuksesta tai direktiivistä. Lissabonin sopimus tarjoaa meille tähän oikeusperustan. Nyt teidän tehtävänne on muuttaa se säädösehdotukseksi. Olen varma, että parlamentti on valmis seuraamaan teitä tällä tiellä.
<SPEAKER ID="072" NAME="Małgorzata Handzlik" AFFILIATION="PPE">
(PL) Arvoisa puhemies, arvoisa komission jäsen, haluan aivan aluksi kiittää esittelijöitä erinomaisesti tehdystä työstä. Olemme kaikki samaa mieltä siitä, että Euroopan unioni tarvitsee paremmin toimivat sisämarkkinat, joten pidin ehdotuksia niiden syventämisestä ja parantamisesta myönteisinä. En haluaisi, että sisämarkkinoiden syventämisestä käydään keskustelua viittaamatta suurimpaan ja kunnianhimoisimpaan suunnitelmaan, joka ei monen vuoden työstä huolimatta ole vieläkään todellisuutta: suunnitelmaan palvelujen sisämarkkinoiden luomisesta. Euroopan komissio on esittänyt monia kunnianhimoisia ja uusia ajatuksia näiden markkinoiden syventämisestä. Ne ovat tärkeitä ja tarpeellisia, jotta markkinat voivat toimia tehokkaasti, mutta pyydän myös, että jatkamme ja vahvistamme niitä suunnitelmia, jotka eivät vieläkään palvele kansalaisia ja yrityksiä kunnolla.
<P>
Palveludirektiivi on yksi palvelualan avaamisen ensivaiheista, mutta meidän ei pidä pysähtyä siihen. Meidän pitäisi käyttää palveludirektiivin parissa työskennellessämme saamaamme kokemusta muiden esteiden poistamiseen ja olemassa olevien säädösten yksinkertaistamiseen. Monet alat ovat yhä suljettuja, monet käytännöt jäsenvaltioissamme estävät palvelujen vapaan liikkuvuuden, eikä palveludirektiivin lippulaivaidea - keskitetyt yhteyspisteet - toimi kunnolla.
<P>
Arvoisa komission jäsen, katson, että monet sisämarkkinoiden toimenpidepaketin aloitteista eivät tuota odotettuja hyötyjä, ellemme paranna palvelujen sisämarkkinoita. Toimenpidepaketin monien aloitteiden tehokas täytäntöönpano edellyttää palvelumarkkinoiden tehokasta toimintaa. Riittää, että mainitsen täällä ammattipätevyyksien tunnustamisen, sähköisen kaupankäynnin ja pk-yritysten olosuhteiden parantamisen, vaikka luettelo onkin tietysti paljon pidempi. Pyydän siis Euroopan komissiolta johdonmukaisuutta palvelualan avaamisessa, sillä tämä on edellytys sisämarkkinoiden toimenpidepaketin muiden aloitteiden onnistumiselle.
<SPEAKER ID="073" NAME="Sergio Gaetano Cofferati" AFFILIATION="S&amp;D">
(IT) Arvoisa puhemies, arvoisa komission jäsen, hyvät parlamentin jäsenet, professori Mario Monti, mies, jonka liberaalia ajattelutapaa arvostetaan eikä koskaan kyseenalaisteta, sanoo kotimarkkinoita käsittelevässä raportissaan, että markkinoiden, sen sääntöjen ja kyseisillä markkinoilla työskentelevien ja elävien ihmisten oikeuksien välillä on saavutettava tasapaino. Hän sanoo näin, koska hän on vakuuttunut siitä, että sosiaalinen koheesio on tärkeä tekijä kilpailussa, ja koska hän ajattelee, kuten mekin, että sen enempää kansalaisten kuin tietysti työntekijöidenkään ihmisarvoa ei pitäisi koskaan kyseenalaistaa.
<P>
Tästä syystä sosiaalilauseke on tärkeä. Se on väline, jota Euroopan parlamentin suuri enemmistö kannattaa, ja siksi me pyydämme teitä ja puheenjohtaja Barrosoa sisällyttämään sen kaikkiin sisämarkkinoita koskeviin säädöksiin. Vain tällä tavalla, parantamalla yksittäisten työntekijöiden asemaa ja työpanosta, markkinat saavuttavat potentiaalinsa.
<SPEAKER ID="074" NAME="George Sabin Cutaş" AFFILIATION="S&amp;D">
(RO) Arvoisa puhemies, haluan kiittää esittelijöitä, varsinkin jäsen Camposia, heidän tekemänsä työn laadusta ja siitä, että he ovat laatineet kunnianhimoiset ehdotukset vastatakseen haasteeseen, joka koskee kahden ilmeisen ristiriitaisen tavoitteen sovittamista yhteen. Nämä haasteet ovat sisämarkkinoiden käynnistäminen uudelleen ja EU:n kansalaisten luottamuksen palauttaminen markkinoiden asianmukaiseen toimintaan.
<P>
Katson, että sisämarkkinoiden toimenpidepaketin on oltava yhtenäinen ja tasapainoinen, oltava hengeltään jäsen Grechin mietinnön ja professori Montin raportin mukainen ja luotava perusta eurooppalaisen lisäarvon kehittämiselle niin kansalaisille kuin yrityksillekin.
<P>
Kansalaisten oikeuksien ja huolenaiheiden on oltava keskeinen osa toimenpiteitä, joilla sisämarkkinat käynnistetään uudelleen ja niitä vahvistetaan. Pidän tältä osin myönteisenä ehdotusta EU:n kansalaisten peruskirjasta, jossa annettaisiin monella kielellä tietoa oikeudesta elää ja työskennellä missä tahansa jäsenvaltiossa.
<SPEAKER ID="075" NAME="Puhemies">
(EN) Aloitamme nyt "catch the eye" -menettelyn. Valitettavasti listallani on noin 18 nimeä, joten kaikki eivät saa puheenvuoroa, sillä aikaa ei ole riittävästi. Yritän kuitenkin jakaa käytettävissä olevan ajan oikeudenmukaisesti ja tasapuolisesti.
<SPEAKER ID="076" NAME="Ildikó Gáll-Pelcz" AFFILIATION="PPE">
(HU) Arvoisa puhemies, sisämarkkinoita ohjaavat monet yhtä tärkeät seikat. EU:n tasolla ongelma johtuu siitä, että meiltä puuttuu kattava pohja; silti tämä myös luo mahdollisuuksia kasvuun. Kolmessa mietinnössä on otettu nämä puutteet huomioon ja myös määritetty ne erinomaisella tavalla. Pelkkä näiden kuvaaminen ei kuitenkaan itsessään kannusta sidosryhmiä. Ehdotin mietintöluonnokseen lukuisia tarkistuksia, jotka koskivat muun muassa tiettyjen keskeneräisten, työntekijöiden liikkumisvapauteen liittyvien kysymysten ratkaisemista. Lisäksi sisämarkkinoiden pitäisi hyödyttää yhtä lailla kaikkia yrityksiä. Viittaan nyt erityisesti pk-yrityksiin. EU:n talouskasvua voidaan voimistaa vain poistamalla esteet sisämarkkinoilta. Toisin sanoen laajat, yhdennetyt markkinat voivat itsessään olla innovointi vauhdittava tekijä tulevaisuudessa. Kiitän esittelijöitä, kiitän komission jäsen Barnieria hänen tekemästään työstä ja kiitän puheenjohtajavaltio Unkaria. Arvoisa puhemies, kiitos.
<SPEAKER ID="077" NAME="Monika Flašíková Beňová" AFFILIATION="S&amp;D">
(SK) Arvoisa puhemies, usein sisämarkkinat pyritään säilyttämään sosiaalisten oikeuksien ja tiettyjen kansallisten työmarkkinaperinteiden kunnioittamisen kustannuksella. Tällä hetkellä sisämarkkinat kohtaavat toisenkin ongelman, sillä talouskriisi varjostaa niiden menestyksekkääseen kehittämiseen liittyviä näkymiä. Mielestäni on kuitenkin tarpeen sisällyttää sisämarkkinoihin sovellettaviin lakeihin sosiaalinen osatekijä kansalaisten ottamiseksi aidosti huomioon politiikassa ja koheesion takaamiseksi noudattamalla sosiaalisia oikeuksia ja työntekijöiden oikeuksia.
<P>
Yhteisenä tavoitteena on oltava sen varmistaminen, että sisämarkkinat ja niiden toiminta hyödyttävät sekä kansalaisia että yrityksiä ja edistävät siten yleisesti EU:n kilpailukyvyn kasvua. Meidän on myös pyrittävä saavuttamaan hyväksymiemme säädösten avulla tavoitteet, kuten vakaa ja vastuullinen palkkapolitiikka ja naisten riittävä edustus johtotehtävissä.
<SPEAKER ID="078" NAME="Andrew Henry William Brons" AFFILIATION="NI">
(EN) Arvoisa puhemies, Euroopan unionin mietintöjä tarkasteltaessa ei koskaan pidä luottaa nimilappuun, vaan sisältö on tutkittava aina tarkkaan. Nämä mietinnöt näyttävät siltä kuin niissä olisi kyse sisämarkkinoista, kaupasta ja työpaikkojen siirtämisestä korkean palkkatason talouksista matalamman palkkatason talouksiin. Yksi esittelijä ei ole kuitenkaan hukannut tilaisuutta etsiä uutta tekosyytä maahanmuuton - paitsi EU:n sisällä tapahtuvan maahanmuuton myös EU:n ulkopuolelta suuntautuvan maahanmuuton - edistämiselle.
<P>
Jäsen Correia de Camposin mietinnössä sanotaan, että korkeasti koulutettujen maahanmuuttajien ja kausityöntekijöiden virta - ja jälkimmäisethän eivät yleensä ole tunnettuja ylenpalttisesta ammattipätevyydestään - hyödyttäisi Euroopan taloutta. Ihmisiä ei nähdä ihmisinä vaan liikkuvina tuotannontekijöinä. Jos tuomme kolmannesta maailmasta osaavia työntekijöitä, viemme köyhiltä mailta ne ihmiset, joita niillä ei olisi varaa menettää.
<P>
Lisäksi jos kolmannesta maailmasta tuodaan ihmisiä Eurooppaan, he tuovat osan kolmatta maailmaa mukanaan. Heitä ei voida muuttaa eurooppalaisiksi hitusella kulttuurista tähtipölyä. Ihmiset eivät ole erilaisten kulttuurien tulos, vaan erilaiset kulttuurit ovat tulosta ihmisten erilaisuudesta.
<SPEAKER ID="079" NAME="Lara Comi" AFFILIATION="PPE">
(IT) Arvoisa puhemies, arvoisa komission jäsen, hyvät parlamentin jäsenet, Euroopan komissio laati tämän tärkeän tiedonannon vastauksena professori Montin viime toukokuussa julkistamaan raporttiin, ja olen samaa mieltä siinä esitetyistä suuntaviivoista.
<P>
Hallinto ja kumppanuus ovat kaksi markkinoiden elvyttämisen kannalta olennaista näkökohtaa. Jotta markkinoista todellakin saataisiin entistäkin tehokkaammat ja kilpailukykyisemmät, ne tarvitsevat vahvaa poliittista ohjausta ja korkeatasoista johtajuutta. Tämä saavutetaan myös tekemällä koko eurooppalaisesta järjestelmästä demokraattisempi. Hyväksymiemme kantojen, päätösten ja säädösten on synnyttävä EU:n eri toimielinten välisen erittäin koordinoidun yhteistyön tuloksena.
<P>
Lisäksi parlamentin roolia sisämarkkinoita koskevan lainsäädännön laatimisessa voidaan edelleen vahvistaa. Lissabonin sopimus on jo vienyt meitä suuresti tähän suuntaan; toisin sanoen siinä on vahvistettu uudet säännöt, jotka tuovat parlamentille lisää valtaa, mutta tämä ei yksinään riitä. Viittaan erityisesti niihin asiakirjoihin, joihin parlamentti on ottanut voimakkaasti ja selkeästi kantaa mutta joiden osalta sen kanta on kuitenkin poikennut neuvoston ja jäsenvaltioiden hallitusten kannasta.
<SPEAKER ID="080" NAME="Catherine Stihler" AFFILIATION="S&amp;D">
(EN) Arvoisa puhemies, tämä keskustelu on hyvin tärkeä, sillä tehostamalla sisämarkkinoita saamme mahdollisuuden luoda talouskasvua, joka vaikuttaa oleellisesti työpaikkojen luomiseen. Ilahduin siitä, että sosiaalilausekkeesta saatiin aikaan kompromissi. Markkinoiden ja sosiaalisten arvojemme välinen tasapaino on hyvin tärkeä, ja tämän periaatteen unohtaminen olisi ollut hyvin vahingollista.
<P>
Digitaalistrategiasta totean, että vaikka monet jäsenvaltiot edistyvätkin asiassa, monet eivät valitettavasti pidä sitä keskeisenä. Elleivät jäsenvaltiot saavuta tämän strategian osalta tuloksia, koko EU:n kilpailukyky kärsii. Millä tavoin painostamalla voimme varmistaa, ettei yksikään EU:n kansalainen asuinpaikastaan riippumatta jää jälkeen tässä meitä ympäröivässä digitaalisessa vallankumouksessa?
<P>
Lopuksi totean julkisista hankinnoista, että kannatan komission ehdotuksia. Kuinka voimme kuitenkin varmistaa, että innovatiiviset julkiset hankinnat ovat keskeinen osa strategiaamme?
<SPEAKER ID="081" NAME="Miroslav Mikolášik" AFFILIATION="PPE">
(SK) Arvoisa puhemies, ajatus siitä, että eurooppalaisten on luotava lisää työtä tai lisää työpaikkoja, on meille perustavanlaatuisen tärkeä. Ennen kaikkea on ymmärrettävä, että kansalaisten on oltava keskeinen osa aloitetta, olipa kyse sitten kuluttajan oikeuksista, viestintästrategioista, tekijänoikeudesta tai pk-yritysten - jokaisen talouden selkärangan - rajat ylittävän liiketoiminnan toimintaympäristön parantamisesta.
<P>
Meidän on nopeutettava ammattipätevyyksien tunnustamista liikkuvuuden lisäämiseksi ottaen samalla huomioon työehtosopimukset. Pidän myös erittäin tärkeänä sitä, että samat lait pannaan täytäntöön kaikissa maissa, sekä riittävää sosiaalista suojelua - toistan, sosiaalista suojelua - ja sosiaalisen syrjäytymisen torjuntaa.
<P>
Arvoisa puhemies, haluan lopuksi sanoa, että näiden tekijöiden sisällyttäminen eurooppalaiseen tutkintojen viitekehykseen hyödyttää todella kansalaisia ja on tehokas työvoiman liikkuvuutta edistävä mekanismi.
<SPEAKER ID="082" NAME="María Irigoyen Pérez" AFFILIATION="S&amp;D">
(ES) Arvoisa puhemies, arvoisa komission jäsen, kiitos sanoistanne, olen kanssanne samaa mieltä siitä, että meidän on kuunneltava kansalaisiamme ja palautettava heidän uskonsa Euroopan yhdentymishankkeeseen. Siksi tämä päivä saattaa olla suuri päivä Euroopalle ja sen sosiaaliselle yhdentymiselle. Tämä johtuu siitä, että hyväksymällä nämä mietinnöt otamme askeleen kohti sisämarkkinoiden elvyttämistä, joka on keskeinen keino puuttua nykyiseen talouskriisin, ja vastaamme niiden kansalaisten pyyntöihin, jotka haluavat laajemman Euroopan ja vahvemmat sosiaaliset oikeudet.
<P>
EU:n on vastattava uusiin sosiaalisiin haasteisiin, tehtävä taloudestaan hyvin kilpailukykyinen sosiaalinen markkinatalous, edistettävä huomattavasti kasvua ja luotava enemmän ja parempia työpaikkoja. Tämän tavoitteen pitäisi kuitenkin perustua siihen, että kaikkeen sisämarkkinalainsäädäntöön sisällytetään sosiaalilauseke, että keskitämme huomiomme kansalaisiin ja asetamme heidät etusijalle ja että vahvistamme siten heidän sosiaalisia oikeuksiaan.
<P>
Lopuksi haluan pyytää komissiota esittelemään nämä ehdotukset mahdollisimman pian.
<SPEAKER ID="083" NAME="Seán Kelly" AFFILIATION="PPE">
(GA) Arvoisa puhemies, sisämarkkinat ovat epäilemättä olleet jäsenvaltioille hyvin tärkeät taloudellisen edistyksen kannalta. Tulevaisuudessa ne ovat vieläkin tärkeämmät, erityisesti kotimaani kaltaisille maille, jotka yrittävät selviytyä talouden taantumasta.
<P>
(EN) Katson, että sisämarkkinat edellyttävät kahta asiaa: ensinnäkin sitä, että yleisö ja erityisesti pk-yritykset ovat hyvin tietoisia niiden tarjoamista mahdollisuuksista, ja toiseksi sitä, että puramme niiden kehityksen esteet.
<P>
Ensinnäkin sähköisen kaupankäynnin kehittäminen edellyttää ehdottomasti nopeita laajakaistayhteyksiä. Toiseksi tarvitsemme ehdottomasti EU:n energia-alan sisämarkkinoita varten EU:n laajuisen superverkon, joka on pitkän aikavälin hanke. Kolmanneksi tarvitsemme innovoinnin alalla tehostetussa yhteistyössä eurooppapatentin, johon puheenjohtaja Győri viittasi, sekä yliopistoihin osaamiskeskuksia, joita arvioidaan riippumattomasti.
<SPEAKER ID="085" NAME="Ilda Figueiredo" AFFILIATION="GUE/NGL">
(PT) Arvoisa puhemies, kokemus on osoittanut, ettei kilpailun sekä sosiaalisten oikeuksien ja työntekijöiden oikeuksien puolustamisen välillä ole tasapainoa. Sisämarkkinoiden vapauttaminen on johtanut tähän mennessä yksityistämisten lisääntymiseen, sen myötä työttömyyden kasvuun, työn epävarmuuteen ja monissa tapauksissa kuluttajille tarjottavien palvelujen huononemiseen. Lukuisissa esimerkkitapauksissa, kuten kotimaassani Portugalissa, liikenne-, posti- ja viestintäalan toimintaa on vapautettu ja palvelut ovat nyt huonompia, työpaikkoja on kadonnut ja työpaikat ovat epävarmempia. Siksi meidän mielestämme kaikissa näissä prosesseissa on tärkeää puolustaa sosiaalilauseketta. Suurin ongelma on se, etteivät hallitukset, komissio itse tai neuvosto noudata sitä, mikä kävi selvästi ilmi neuvostossa 25. maaliskuuta käydyistä keskusteluista.
<SPEAKER ID="086" NAME="Olga Sehnalová" AFFILIATION="S&amp;D">
(CS) Arvoisa puhemies, uskon vakaasti, että kansalaisten tietoisuus ja luottamus ovat keskeisen tärkeitä asioita sisämarkkinoiden menestyksen kannalta. Tämä tietenkin edellyttää muun muassa kansalaiset helposti tavoittavaa ja kansalaisten kannalta ymmärrettävää viestintää. Haluankin pyytää jälleen komissiota pohtimaan vakavasti sitä, miten se selittää suunnitelmansa kansalaisille. Itse sisämarkkina-asiakirjasta järjestetty julkinen kuuleminen osoitti, mitä kansalaiset pyytävät ja mitä he pitävät Euroopan yhdentymiskehityksen suurimpina heikkoina kohtina. Monet pitivät ehdotusta nro 48 tärkeimpänä. Siinä komissio sitoutuu tehostamaan vuoropuhelua kansalaisten kanssa kuulemisten avulla. Tämän jälkeen se kiinnittää erityistä huomiota kuluttajiin lainsäädäntöä laatiessaan. Luotan siihen, että julkisten kuulemisten tulokset otetaan tässä tapauksessa yhtälössä huomioon.
<P>
Haluan lopuksi kiittää kaikkia esittelijöitä ja toivottaa teille, arvoisa komission jäsen, kaikkea hyvää tulevaan työhön.
<SPEAKER ID="087" NAME="Anna Maria Corazza Bildt" AFFILIATION="PPE">
(EN) Arvoisa puhemies, meidän on aika ottaa reaalitalous keskeiseksi osaksi EU:n strategiaa ja palauttaa kansalaisten luottamus yhteisiin markkinoihimme. Sisämarkkinoiden uudelleen käynnistäminen on EU:lle historiallinen tilaisuus saada asiat luistamaan. Käytetään tämä tilaisuus.
<P>
Paras tapa pyrkiä kohti sosiaalista Eurooppaa on luoda työpaikkoja, ja juuri siitä sisämarkkinoissa on kyse. Siksi olen sitoutunut pyrkimykseen olla vesittämättä tätä tärkeää asiakirjaa ja tavoitteeseen parantaa EU:n kilpailukykyä globaaleilla markkinoilla ja luoda työpaikkoja. Olen vastustanut houkutusta laatia tarpeettomia säännöksiä, luoda ylimääräistä byrokratiaa tai laatia sosiaalilausekkeen kaltaisia lausekkeita. Olen tukenut saavutettua yhteisymmärrystä eli sitä, että annamme komissiolle laajat valtuudet edetä asiassa.
<P>
Nyt on aika toimia. EU:n kaikkien toimielinten, sidosryhmien ja neuvoston pitäisi kantaa yhteinen vastuunsa, siirtyä tavaroiden vapaata liikkuvuutta koskevan toimenpidepaketin, palveludirektiivin ja pk-yrityksiä tukevan Small Business Act -aloitteen täytäntöönpanoon ja lisätä luottamusta sähköiseen kaupankäyntiin.
<P>
Viimeisenä muttei vähäisimpänä toivon, että vähittäiskauppa, joka on yksi EU:n talouden kulmakivistä, otettaisiin myös keskeiseksi osaksi poliittista asialistaa.
<SPEAKER ID="088" NAME="Sylvana Rapti" AFFILIATION="S&amp;D">
(EL) Arvoisa puhemies, arvoisa komission jäsen, ymmärrättekö, että EU:n tulevaisuus on teidän käsissänne? Katson, että tämänpäiväinen keskustelu on valtavan tärkeä Euroopan unionin, EU:n kansalaisten ja euron tulevaisuudelle. EU:n kansalaisten on hyvin vaikea sietää ja ymmärtää 27:ssä EU:n jäsenvaltiossa heihin vaikuttavia julkisen talouden säästötoimenpiteitä, elleivät he ymmärrä sisämarkkinoiden arvoa ja merkitystä. Katson siksi tämän keskustelun ratkaisevan tänään sen, tuleeko sisämarkkinoiden 20. vuosipäivästä ensi vuonna juhlapäivä vai muistopäivä.
<P>
Katson, että kansalaisten, yritysten ja hallinnon muodostaman kolmion on oltava tasakylkinen kolmio. Tällä hetkellä kansalaisia edustava kolmion kylki on äärimmäisen heikko. Epäkohta voidaan korjata vain horisontaalisella sosiaalilausekkeella, joten olemme pyytäneet sellaista, ja siksi yritämme saavuttaa kompromissin. Lopuksi totean, että Jacques Delors sanoi, ettei kukaan voi rakastua sisämarkkinoihin. Siitä pitäisi tehdä rakastettava.
<SPEAKER ID="089" NAME="Michel Barnier" LANGUAGE="FR">
Arvoisa puhemies, hyvät parlamentin jäsenet, kiitän lämpimästi teitä kaikkia laadukkaista puheenvuoroistanne, jotka edustivat kaikenlaisia näkemyksiä. Kuuntelin suurella mielenkiinnolla kaikkea, mitä sanoitte: sitä, kuinka kerroitte seuraavanne tilannetta tarkasti, ja sitä, kuinka rohkaisitte minua ja kerroitte tukevanne lähestymistapaamme. Kiinnitin tähän erityisen tarkasti huomiota, sillä tarvitsemme sitä.
<P>
Haluan kiittää uudelleen kaikkia kolmea esittelijää, jäsen Kalnietea, jäsen Buşoita ja jäsen Correia de Camposia, sekä sanoa jäsen Kožušníkille, että hän oli oikeassa painottaessaan jäsen Harbourin keskeistä roolia tässä keskustelussa, sillä ei ollut lainkaan itsestään selvää, että 11 valiokuntaa kykenisivät tekemään yhteistyötä. Haluankin kiittää puheenvuoron käyttäneitä esittelijöitä. Hyvät parlamentin jäsenet, jäsen Grech ja professori Monti suosittelivat tätä kokonaisvaltaista lähestymistapaa, ja komissio teki samaan aikaan samaa työtä puheenjohtaja Barroson johdolla. Olemme tehneet 12 muun komission jäsenen kanssa yhteistyötä laatiaksemme nämä 50 ehdotusta ja määrittääksemme lopulta ensi viikolla 12 keinoa nykyaikaistaa sisämarkkinoita ja laatiaksemme 12 symbolista ehdotusta näistä keinoista.
<P>
Jäsen Zwiefka puhui utopiasta ja muisteli EU:n perustajia. Muistan, mitä yksi heistä - Jean Monnet - sanoi, kun sisämarkkinoita kohti otettiin aivan ensimmäiset askeleet ja hiili ja teräs tuotiin yhteen vuonna 1950. Hän sanoi: "En ole pessimisti enkä optimisti, olen vain määrätietoinen." Hyvät parlamentin jäsenet, uskon, että juuri nyt - ja toistan nyt itseäni - kun kuuntelette tarkkaan yleisöä ja sen kiukkua ja huolta, kun näette, miten moni kansalainen kärsii, kun näette työttömyyttä ja kasvun heikkenevän, on aika tarttua asioihin, erityisesti talouteen ja kasvuun, uudella määrätietoisuudella. Lisäksi jäsen Thun viittasi juuri tähän eurooppalaiseen määrätietoisuuteen. Mielestäni on hyvin tärkeää, että yhdessä eri valiokuntien ja ryhmien kesken tekemänne äärimmäisen rakentavan työn ansiosta voitte edetä nopeasti - ainakin niin toivon - äänestykseen, joka ilmentää tätä määrätietoisuutta ja jonka tulos neuvoston ja omalta osaltaan myös komission on otettava huomioon. Joka tapauksessa tämä yhdessä tekemänne tukea antava työ vahvistaa omaa määrätietoisuuttani, ja olen kokenut, että sisämarkkinoiden toimenpidepaketista neljä kuukautta sitten käymämme julkisen keskustelun onnistuminen - saimme muistaakseni 850 vastausta - ja itse Eurooppa-neuvoston tuki lähestymistavallemme ovat saaneet minut vakuuttuneeksi.
<P>
Näin komissio laatii ehdotukset, joita koskevat tekstit se on sitoutunut toimittamaan seuraavien 12 kuukauden aikana, ja toivon, että me - neuvosto, parlamentti ja komissio - kykenemme panemaan nämä tekstit täytäntöön vuonna 2011 ja 2012.
<P>
Hyvät parlamentin jäsenet, kuten voitte huomata, me, komissio, tuotamme teidän hyväksymänne lainsäädännön tuloksena paljon säädöksiä. Säädökset, joita laadin parhaillaan siitä, mitä meidän on otettava opiksemme talouskriisistä, vastaavat kriisiin tai ovat luonteeltaan ennalta ehkäiseviä. Tältä osin sisämarkkinoiden toimenpidepaketin tapauksessa tavoitteenamme on laatia ennakoiva ja dynaaminen säädös ja tehdä jäsen Juvinin ja jäsen Auconien suositusten mukaisesti sisämarkkinoista sellaiset, millaiset niiden pitäisi olla: mahdollisuuksien alue rajoitteiden alueen sijaan, jollaisena pk-yritykset ja kansalaiset sisämarkkinoita pitävät.
<P>
Kansalaiset, kuluttajat ja me teemme yhteistyötä taataksemme kuluttajien kuluttamien tuotteiden turvallisuuden ja poistaaksemme kaikki syrjivät esteet. Kansalaiset ja työntekijät ja me teemme yhteistyötä toisessa maassa työskentelevien henkilöiden ammattipätevyyden tunnustamisen ja sosiaalisten oikeuksien kunnioittamisen parissa. Juuri tätä jäsen Jaakonsaari ja jäsen Gebhardt pyysivät. Kansalaiset käyttävät julkisia palveluja. Tähän liittyviä huolenaiheita otti esiin erityisesti jäsen Triantaphyllides, ja lisäksi kehotan puheenvuoron juuri käyttänyttä jäsen Castexia lukemaan huolellisesti - niin kuin hän on epäilemättä tehnyt - kollegani jäsen Almunian ehdotuksen Montin ja Kroesin paketin tarkistamisesta. Se sisältää mielestäni uusia ja avoimia vastauksia, jotka koskevat julkisten palvelujen laatua ja saatavuutta. Lisäksi kansalaiset ovat säästäjiä ja lainanottajia, ja olen juuri hahmotellut säännöksiä, jotka koskevat yhtenäisiä asuntoluottomarkkinoita.
<P>
Kansalaisten lisäksi meillä on yrityksiä, jotka luovat työpaikkoja. Jäsen Creutzmann, jäsen Karas ja jäsen Corazza Bildt puhuivat siitä, että meidän on parannettava kilpailukykyä, erityisesti pk-yritysten kilpailukykyä. Pyrimme kehittämään tilinpito- ja verotussääntöjä suotuisampaan suuntaan, edistymään innovoinnin, patenttien ja tekijänoikeuksien alalla, jonka jäsen Manders mainitsi, edistämään investointeja ja työskentelemään uskoakseni myös julkisten ja yksityisten kumppanuuksien parissa. Kiitän jäsen Vergnaudia tuesta, jota hän on osoittanut hankintoja koskevalle hankkeellemme.
<P>
Meidän on parannettava sisämarkkinoiden hallintoa. Jäsen Schwab sanoi juuri jotakin hyvin tärkeää rajojen häivyttämisestä, ja olen yrittänyt työskennellä tämän asian parissa kollegoideni kanssa komissiossa. Rajojen häivyttäminen koskee eri direktiivien arvioimista.
<P>
Kuten jo tiedätte, teen parhaillani maa- ja palvelukohtaista arviointia, joka liittyy jäsen Handzlikin ja jäsen Roithován juuri mainitsemaan palveludirektiiviin, ja näen selvää näyttöä markkinoiden eristämisestä. Joskus palveludirektiivin, ammattipätevyyden tunnustamista koskevan direktiivin ja sähköistä kaupankäyntiä koskevan direktiivin käytössä ilmenee niin sanottu haitarivaikutus yksittäisen työntekijän tai tietyn insinöörin tai arkkitehdin tapauksessa.
<P>
Hyvä jäsen Schwab, pyrin häivyttämään rajoja tarvittavalla tavalla.
<P>
Jäsen Løkkegard ja jäsen Grech mainitsivat myös viestinnän. Ennen kuin viestintä aloitetaan, on tehtävä jotakin, ja kun tehdään jotakin, siitä on kerrottava niin, että kansalaiset ymmärtävät, mitä on tehty. Siksi pidän koko sisämarkkinajärjestelmässä hyvin tärkeinä niitä välineitä, jotka tuovat EU:n lähemmäksi kansalaisiaan. Niitä ovat Solvit-järjestelmä, joka on alkanut toimia hyvin, sisämarkkinoiden tietojenvaihtojärjestelmä, keskitetyt yhteyspisteet, Sinun Eurooppasi -portaali ja foorumi, jonka jäsen Grech mainitsi ja jolla parannetaan vuoropuhelua kaikkien sidosryhmien ja kansalaisyhteiskunnan kesken.
<P>
Arvoisa puhemies, haluan lopuksi muistuttaa kaikkia muutamista käsityksistä, jotka ovat ohjanneet sitä, mitä olen tehnyt käyttäessäni minulle teidän tuellanne annettuja valtuuksia.
<P>
Haluan aloittaa tärkeimmästä käsityksestäni, sillä puhumme taloudesta ja työllisyydestä. Hyvät parlamentin jäsenet, muu maailma ei jää odottamaan meitä. Se etenee tietyillä aloilla paljon nopeammin kuin me. Emme saa jäädä paikoillemme polkemaan ja seurata oman tulevaisuutemme kehittymistä sivusta. Meidän, eurooppalaisten, on oltava oman tulevaisuutemme taustalla vaikuttava voima. Lisäksi sisämarkkinat ovat tärkein peruste - voima, joka pakottaa meidät olemaan oman tulevaisuutemme toimijoita. Kävin Kiinassa muutama päivä sitten. Meitä kunnioitetaan, koska muodostamme 500 miljoonan kuluttajan ja kansalaisen markkinat. Jatketaan resurssiemme keskittämistä ja vahvistetaan ydintämme - sisämarkkinoita.
<P>
Sisämarkkinat ovat kulmakivi, taloutemme perusta. Jos ne toimivat tehokkaasti, kaikki, mitä rakennamme niiden varaan yksityisin aloittein taikka paikallisin, kansallisin tai eurooppalaisin julkisen ja yksityisen sektorin aloittein, toimii paremmin. Miksi esimerkiksi pyrimme niin voimakkaasti elvyttämään patenttiasiaa, joka on ollut umpikujassa viimeiset 30 vuotta? Siksi, että innovoinnin alalla ja luovalla alalla kaikkia julkisia ja yksityisiä aloitteita haittaa pahasti se, ettei meillä ole eurooppapatenttia ja että patenttimme ovat kymmenen kertaa kalliimpia kuin Yhdysvalloissa. Siispä perustan on toimittava tehokkaasti. Tämä on asian ydin, ja kun onnistumme tässä, voimme toteuttaa tehokkaammin lukuisia aloitteita sen pohjalta.
<P>
Toinen tärkeä ajatukseni on se, että on tullut aika yrittää elvyttää kasvua. Tältä osin haluan tuoda esiin olevani samaa mieltä jäsen Turusen kanssa. Hän vaati juuri erilaista kasvua. Jäsen Turunen oli oikeassa siinä, että tämän kriisin jälkeisen kasvun on poikettava aiemmasta kasvusta. Sen on kunnioitettava enemmän luonnonvaroja ja luonnonalueita, jotka eivät ole maksuttomia eivätkä ehtymättömiä, ja meidän on koottava nämä tavoitteet erityisesti uusiin julkisia hankintoja ja verotusta koskeviin lakeihin ja säädöksiin, joiden on osaltaan edistettävä ekologisempaa kasvua.
<P>
Hyvät parlamentin jäsenet, kolmas käsitykseni on se, ettei kasvu voi olla kestävää ilman innovointia tai sosiaalista koheesiota. Juuri tämä on se dynaaminen kompromissi, johon jäsen Canfin viittasi ja jota professori Monti suositteli, myös verotuksen alalla. Jäsen Canfin ja jäsen Cofferati mainitsivat molemmat tämän asian, ja jäsen Toia mainitsi juuri äsken asian, joka sisältyy sisämarkkinoiden toimenpidepaketin ehdotuksiin: kyse on sosiaalisen liiketoiminnan kehittämisestä - alasta, johon itse uskon.
<P>
Neljäs käsitykseni, jonka toistan tässä, on se, että jos haluamme voittaa kisan kilpailukyvystä, jokaisella alueellamme on tehtävänsä riippumatta siitä, miten heikkoja ne ovat tai miten kaukana Brysselistä ne sijaitsevat. Jokainen yritys, pieninkin, voi voittaa oman kisansa, ja meidän on autettava yrityksiä siinä. Lisäksi kaikki kansalaisemme, myös heikoimmat, jotka jäävät joskus haittojen vuoksi syrjään, voivat voittaa omat kisansa kilpailukyvystä, jos heitä rohkaistaan ja tuetaan.
<P>
Viides käsitykseni liittyy siihen, mitä muualla maailmassa tapahtuu: tavoitteenamme täytyy ehdottomasti olla se, että olemme toimijoita, emme sivustaseuraajia. Emme saa myöskään tyytyä siihen, että Eurooppa on kulutuksen maanosa. Euroopan on oltava jatkossakin tuotannon maanosa - sen on paitsi tuotettava palveluja myös oltava alue, jonka tuotantokanta säilytetään, ja pyrimme tähän niillä ehdotuksilla, joita teemme pitkän aikavälin investoinneista.
<P>
Hyvät parlamentin jäsenet, olen esittänyt teille yhteenvedon sitä, millainen kaksijakoinen tavoite minulla oli aloittaessani työni komission jäsenenä. Tavoite ei ole muuttunut vaan pysyy samana valtuutukseni loppuun saakka. Saatamme rahoitusmarkkinat, joita tarvitsemme, palvelemaan jälleen reaalitaloutta - tilanne on ollut päinvastainen viimeisten 15 vuoden ajan. Yritysten ei kuulu työskennellä markkinoiden hyväksi, vaan säänneltyjen ja paremmin hallittujen ja valvottujen rahoitusmarkkinoiden on palveltava reaalitaloutta. Tavoitteenamme on myös saattaa reaalitalous eli suuret sisämarkkinat palvelemaan jälleen kasvua ja inhimillistä edistystä. Teidän pitäisikin lukea ensi viikolla sisämarkkinoiden toimenpidepaketin luonnos, jota Euroopan komissio ehdottaa - se ei ehkä ole täydellinen, ja sitä voidaan epäilemättä parantaa - ottaen huomioon keskustelunne ja myös tämä kaksitahoinen tavoite: se, että markkinat palautetaan palvelemaan taloutta ja talous palautetaan palvelemaan kasvua ja inhimillistä edistystä.
<SPEAKER ID="090" NAME="Enikő Győri">
neuvoston puheenjohtaja - (HU) Arvoisa puhemies, haluan kiittää kaikkia tähän keskusteluun tänään osallistuneita. Tämä on minulle äärimmäisen tärkeää kahdesta näkökulmasta. Olette ensinnäkin vahvistaneet puheenjohtajavaltio Unkarin näkemyksen, jonka mukaan sisämarkkinoilla on valtavan tärkeä tehtävä, sillä ne vauhdittavat viimeinkin Euroopan unionin talouskasvua ja takaavat, että voimme lopulta luoda taas uusia työpaikkoja. Toinen tämän keskustelun suuri hyöty on se, että täällä on esitetty varsin monia ajatuksia ja ideoita, jotka voimme myös sisällyttää neuvoston työhön. Komissio on jo tehnyt hyvän osan työstä. Komissiollakin on silti luonnollisesti vielä paljon tehtävää. Neuvosto toivoo pääsevänsä tekemään Euroopan parlamentin kanssa erittäin tiivistä yhteistyötä myöhemmin, kun hyväksymme erityistä lainsäädäntöä. Siksi kiitän kaikkia, jotka ovat osallistuneet tähän mennessä tähän prosessiin joko esittelijöinä tai sisämarkkina- ja kuluttajansuojavaliokunnan jäseninä ja joiden osallistumiseen luotamme myös tulevaisuudessa.
<P>
Kuten täällä on jo mainittu moneen kertaan, puheenjohtajavaltio Unkari on kannattanut vahvan Euroopan tavoitetta. Tämä on myös puheenjohtajavaltio Unkarin motto. Olemme lisäksi aina sanoneet pyrkivämme luomaan vahvan Euroopan, jonka politiikan ytimessä ovat kansalaiset ja ihmiset, emmekä saa unohtaa tätäkään tarkastellessamme sisämarkkinoita.
<P>
Haluan puhua erikseen muutamasta keskustelussa laajimmin käsitellystä kysymyksestä. Ensimmäinen niistä on pk-yritysten tilanne. Pk-yritykset ovat todellakin keskeisiä toimijoita sisämarkkinoilla, ja pyrimme siksi tekemään kaikkemme tuodaksemme ne maailmankartalle. Tämä tarkoittaa osittain sitä, että helpotamme rahoituksen saatavuutta, pienennämme hallinnollista taakkaa ja yksinkertaistamme pk-yritysten osallistumista julkisiin hankintoihin. Pidämme pk-yrityksiä tukevan Small Business Act -aloitteen tarkistamista hyvin tärkeänä, ja se on kilpailukykyneuvoston asialistalla toukokuussa. Tarkoituksenamme on hyväksyä päätelmiä myös tästä aiheesta.
<P>
Toinen tällainen aihe on digitaalistrategia. Myös siitä on puhuttu tämänpäiväisessä keskustelussa paljon. Tiedämme kaikki, että tällä alalla on valtavasti hyödyntämätöntä potentiaalia. Meidän on parannettava paperittoman hallinnon ja liiketoiminnan mahdollisuuksia ja edellytyksiä. Sähköistä kaupankäyntiä ja sähköistä hallintoa koskevat aloitteet palvelevat tätä tavoitetta, mutta katson laajemmin, että myös kuluttajien oikeuksia koskevan direktiivin tavoitteena on edistää rajat ylittävää liiketoimintaa EU:n yhtenäisten sääntöjen pohjalta. Tässä yhteydessä voisin mainita myös palveludirektiivin täytäntöönpanon, joka vaikuttaa merkittävään osaan sisämarkkinoita, joiden tärkeänä osana on yksinkertaistettu sähköinen hallinto.
<P>
Kolmantena seikkana haluaisin ottaa esiin sen, että meidän on mielestäni mahdotonta toteuttaa sisämarkkinat rakentamatta ja toteuttamatta energia- ja liikenneinfrastruktuuria. Puheenjohtajavaltio Unkari on jo kiinnittänyt kolmen ensimmäisen kuukauden aikana erityistä huomiota energian sisämarkkinoiden luomiseen. Monet jäsenet mainitsivat keskustelussa myös infrastruktuuriobligaatiot. Odotamme mielenkiinnolla tähän liittyvän julkisen kuulemisen tulosta. Olemme kiinnittäneet tähän mennessä paljon huomiota myös teollis- ja tekijänoikeuksien suojeluun. Mainitsin aloituspuheenvuorossani myös eurooppapatenttijärjestelmän ja luotan siihen, että tehostetun yhteistyön käynnistyttyä onnistumme muotoilemaan sen sisällön yhdessä ja että edistymme toukokuun kilpailukykyneuvostossa mahdollisimman paljon täytäntöönpanosääntöjen suhteen. Lisäksi toivon jopa olevan mahdollista, että onnistumme pääsemään sopimukseen.
<P>
Lopuksi haluan puhua sosiaalisista näkökohdista. Tämä asia herätti eniten kiinnostusta tämänpäiväisessä keskustelussa ja nostatti myös eniten tunteita täällä parlamentissa. Uskon, että tästä aiheesta on käyty hyvin eloisaa keskustelua komissiossa sekä täällä parlamentissa, ja olen varma, että näin tapahtuu myös neuvostossa.
<P>
Kuten olen sanonut aikaisemmin, tarvitsemme vahvan EU:n, jonka ydin muodostuu inhimillisestä tekijästä. Katson tämän osoittavan selvästi, miten puheenjohtajavaltio Unkari lähestyy tätä kysymystä. Voimme kuitenkin saavuttaa sen vain tasapainoisella tavalla ja ottaen kaikki näkökohdat huomioon. Toisin sanoen jos otamme inhimillisen tekijän keskipisteeksemme, tärkeintä on epäilemättä työpaikkojen luominen. Uskon nimittäin, että enin, minkä voimme tarjota kansalaisillemme, on se, että takaamme, että jokainen, joka haluaa tehdä työtä, myös saa työtä.
<P>
Toinen asia on se, että kuten kaikki tiedämme, Euroopan sosiaalinen malli, Euroopan sosiaalinen markkinatalous, on pantu koetukselle. Sen suojeleminen on yhteisen etumme mukaista. Meillä ei tietenkään ole yhtenäistä mallia kaikissa 27 jäsenvaltiossa, sillä panemme sen täytäntöön eri tavoin. Meidän on myös oltava realistisia. Tämä malli on pantu koetukselle: EU:n kilpailukyky, jäsenvaltioiden kilpailukyky, riippuu siitä, onnistummeko mukauttamaan tämän sosiaalisen mallin 2000-luvun haasteisiin. Emme siksi saa pitää sitä pyhänä, vaan asiana, jota puolustamme yhteisin toimin samalla, kun tuomme sen 2000-luvulle.
<P>
Lopuksi totean, että myös liikkuvuus on mainittu täällä toistuvasti. Uskon, että tällä alalla meidän on nopeinta ja helpointa edetä, ja haluaisimmekin hyväksyä toukokuun kilpailukykyneuvostossa asiaa koskevia päätelmiä kaikin keinoin.
<P>
Lopuksi totean, että puheenjohtajavaltio Unkarin tarkoituksena on taata, että sisämarkkinat saavat mahdollisimman paljon näkyvyyttä, ja olemme valmiita antamaan lupauksia korkeimmalla tasolla. Luotamme tässä komission jäseniin ja puheenjohtajaan sekä Euroopan parlamentin jäseniin ja puhemieheen.
<SPEAKER ID="091" NAME="Sandra Kalniete" LANGUAGE="LV">
Arvoisa puhemies, tämän hedelmällisen keskustelun päätteeksi haluan korostaa keskustelun osoittaneen, että me Euroopan parlamentin jäsenet tunnustamme olevamme EU:n kansalaisille vastuussa talouden elvyttämisestä ja työpaikkojen luomisesta. Sisämarkkinoiden lujittaminen on talouden elvyttämiselle aivan yhtä tärkeää kuin kaksi muutakin aloitetta, jotka koskevat talouden hallinnan vahvistamista ja Eurooppa 2020 -strategiaa. Meidän on korotettava sisämarkkinoiden poliittista profiilia. Sekä poliitikkojen että koko yhteiskunnan on ymmärrettävä sen merkitys, joten viestintä on hyvin tärkeä osa sisämarkkinoiden elvyttämistä: viestintä yritysten kanssa, viestintä eurooppalaisten kanssa ja myös viestintä kolmen toimielimen kesken. Olen ilahtunut siitä, että yhteisenä tavoitteenamme on elvyttää, yhtenäistää ja vahvistaa EU:n markkinoita.
<SPEAKER ID="092" NAME="António Fernando Correia De Campos">
esittelijä. - (PT) Arvoisa puhemies, haluan aluksi kiittää kaikkia tähän varsin onnistuneeseen keskusteluun osallistuneita henkilöitä. En saanut kuitenkaan aikaa lukea puheeni viimeistä osaa, jossa halusin pääasiassa kiittää komission jäsen Barnieria. Paras tapa kiittää häntä on toistaa hänen puheensa ensimmäinen lause. Hän sanoi, että EU:n on aika asettaa tulevaisuuden kiintopisteet eikä vain antaa ihmisille huonoja uutisia. Arvoisa komission jäsen, olen kanssanne täysin samaa mieltä ja haluankin kertoa teille, että tältä osin parlamentti on tehnyt työnsä hyvissä ajoin ja on valmis kertomaan kansalaisille hyviä uutisia.
<SPEAKER ID="093" NAME="Cristian Silviu Buşoi">
esittelijä. - (EN) Arvoisa puhemies, haluan kiittää teitä kaikkia osallistumisestanne tähän keskusteluun ja hyvistä huomioistanne. Haluan myös kiittää kollegoitani jäsen Kalnietea ja jäsen Correia De Camposia heidän tekemästään hyvästä työstä.
<P>
Meillä on nyt edessämme kolme mietintöä, jotka ovat syntyneet muutaman kuukauden kovan työn tuloksena. Kohtaamistani vaikeuksista huolimatta olen tyytyväinen saavuttamiini tuloksiin. Olemme määrittäneet oikeat haasteet ja joukon toteuttamiskelpoisia ratkaisuja. Ne ilmentävät myös selvästi Euroopan parlamentin sitoutumista sisämarkkinoiden syventämiseen ja vahvistamiseen.
<P>
Uskon vahvasti, että kolme mietintöä täydentävät hyödyllisellä tavalla komission järjestämää laajaa julkista kuulemista, joka tuotti lähes 750 vastausta. Mielestäni on hyvä, että yritykset, yksityishenkilöt, kansalaisjärjestöt ja viranomaiset ovat osoittaneet mielenkiintoa sisämarkkinoiden toimenpidepakettia kohtaan, koska on ratkaisevan tärkeää, että saavutamme laajan yhteisymmärryksen toimenpiteistä sisämarkkinoiden räätälöimiseksi kansalaistemme ja yritystemme odotusten mukaan.
<P>
On ilo huomata, että komissio toimii todella aktiivisesti ja että osa aloitteista on jo käynnissä. En epäile lainkaan sitä, että komissio ottaa asiamukaisesti huomioon Euroopan parlamentin näkemykset, sillä loppujen lopuksi tärkein kysymys on se, onnistummeko saamaan toimillamme ja pyrkimyksillämme merkittäviä tuloksia aikaan. Vastaukseni kysymykseen on kyllä, me pystymme siihen, mutta tämä vaatii rohkeutta, ei ujostelua. Meidän on ryhdyttävä toimiin välittömästi eikä vasta muutaman vuoden päästä. Meidän kaikkien on yhdistettävä voimamme eikä käytettävä niitä erillisiin toimiin. On aika toimia.
<SPEAKER ID="094" NAME="Nicole Sinclaire" AFFILIATION="NI">
(EN) Arvoisa puhemies, kollegani jäsen de Jong sanoi aiemmin tässä keskustelussa, että huomiot, joita esitin kysymyksessäni kollegalleni, olivat asiattomia. Mielestäni ei ollut asiatonta toistaa kysymystä Euroopan parlamentin jäsenen vaikutusvallasta omassa toimielimessään.
<P>
Voinko saada hetken hiljaisuutta, jotta voin käyttää puheenvuoroni?
<P>
On epäoikeudenmukaista arvostella henkilöä kysymyksen esittämisestä täällä parlamentissa. Kysymykseen ei vastattu, ja siihen pitäisi vastata. Sen sijaan kollegani vastasi kysymykseen työpaikoista West Midlandsin alueella. Saanko muistuttaa häntä sitten siitä, miten EU tuki työpaikkojen siirtämistä pois Rytonin tehtaalta Coventrysta?
<SPEAKER ID="095" NAME="Puhemies">
(EN) Keskustelu on päättynyt.
<P>
Äänestys toimitetaan 6. huhtikuuta 2011.
<P>
Äänestys julkisia hankintoja koskevasta komission julkilausumasta toimitetaan seuraavalla istuntokaudella.
<P>
Kirjalliset lausumat (työjärjestyksen 149 artikla)
<SPEAKER ID="095" NAME="Luís Paulo Alves" LANGUAGE="PT">
Tällä ehdotuksella yksinkertaistetaan lainsäädäntöä kokoamalla yhteen useita direktiivejä. Itse asiassa sillä selvennetään lakeja ja helpotetaan niiden ymmärtämistä ja käyttöönottoa yritysten ja kuluttajien kannalta. Uskon tämän olevan keino antaa uutta pontta sisämarkkinoille ja toivoakseni myös alueille, jotka ovat muita heikompia kokonsa ja syrjäisyytensä vuoksi tai siksi, että ne ovat taloudellisesti riippuvaisia pienestä määrästä tuotteita, kuten syrjäisimmille alueille. Yleisesti rajat ylittävistä hankinnoista johtuvaan kysynnän laskuun on puututtava toimenpitein, ja on tärkeää varmistaa, että tämä lainsäädäntö hyödyttää Azoreiden kaltaisia alueita. Syrjäisemmille alueille on muita tärkeämpää saada monia tuotteitaan vientiin. Niiden yritykset tarvitsevat selvää lainsäädäntöä, ja niiden kuluttajat tarvitsevat laajemman tuotevalikoiman kilpailukykyisempään hintaan. Tilanteissa, joissa meillä on yhtenäistettyä lainsäädäntöä esimerkiksi sopimuksen tekemistä ennen annettavien tietojen kaltaisilla aloilla, joita tällä ehdotuksella suojellaan, yksi tapa lisätä entisestään luottamusta syrjäisimmiltä alueilta tuleviin tuotteisiin - ja parantaa siten niiden saatavuutta ja lisätä niiden kulutusta sisämarkkinoilla - on parantaa niiden imagoa laatusertifioinnin avulla ottamalla käyttöön tämän suuntaisia erityistoimenpiteitä.
<SPEAKER ID="096" NAME="Ioan Enciu" LANGUAGE="RO">
Talous- ja rahoituskriisi, joka jatkuu edelleen, on osoittanut meille, että jos etäännymme talouden keskeisestä tavoitteesta eli kansalaisten hyvinvoinnin turvaamisesta, vaarana on, että ajamme koko yhteiskunnan romahduksen partaalle. Tämä koskee myös sisämarkkinoita. Emme saa unohtaa, että sisämarkkinoiden tehtävänä on tarjota jokaiselle EU:n kansalaiselle yhtäläiset mahdollisuudet käyttää heidän hyvinvointinsa takaavia taloudellisia ja sosiaalisia oikeuksia kaikkialla EU:ssa. Sisämarkkinoita on syvennettävä, ja niissä on keskityttävä jälleen kansalaisiin ja heidän etuihinsa. Katson, että nyt kriisin aikaan meidän on tärkeintä hyödyntää mahdollisimman paljon sitä, mikä on EU:lle kalleinta, eli sen inhimillistä pääomaa. Työntekijöiden liikkuvuus EU:ssa on ratkaisevan tärkeä asia talouden elpymisen ja sisämarkkinoiden kehittymisen kannalta. Meidän on edistettävä tätä liikkuvuutta, ja aivan ensimmäiseksi meidän on poistettava kaikki esteet työvoiman liikkuvuudelta EU:n sisällä. Uusista jäsenvaltioista tuleville työntekijöille asetetut rajoitukset estävät sisämarkkinoiden terveen kehittymisen, ja ne on poistettava välittömästi.
<SPEAKER ID="096" NAME="Elisabetta Gardini" LANGUAGE="IT">
Sisämarkkinoiden elvyttämiseksi EU:n politiikan täytyy toimia yrityksiä tukevassa ympäristössä, joka tavoitteena on innovoinnin ja kasvun tukeminen sekä EU:n talouden strateginen uudelleenasemointi. EU tarvitsee vahvaa poliittista johtajuutta voidakseen asettaa ja toteuttaa tämän suuruusluokan taloudellisia tavoitteita. Montin raportin suuntaviivojen innoittaman EU:n uuden strategian hyvänä puolena on se, että siinä esitetään konkreettisia toimenpiteitä, joiden avulla päästään tästä kriisistä palauttamalla tuottavuus- ja työllisyysasteet. Haluan nostaa komission esittelemistä 50 ehdotuksesta esiin erityisesti toimet, joita on toteutettu pk-yritysten kilpailukyvyn ja luotonsaannin parantamiseksi ja niiden kansainvälistämiseksi, jotta ne voisivat tarttua uusiin investointimahdollisuuksiin, joita globaalit markkinat tarjoavat. Haluan käyttää tämän tilaisuuden ja muistuttaa teille jälleen, että pk-yritykset ovat EU:n taloudellisen rakenteen aidoimpia edustajia ja tarjoavat huippuosaamisesta lukuisia esimerkkejä, joita pitäisi kannustaa ja tukea. Muita laajalti tuettuja tavoitteita, joiden tarkoituksena on taata rahataloudellista vakautta ja koheesiota edistävien taloudellisten hyötyjen toteutuminen käytännössä, ovat digitaalistrategia, väärennösten torjuminen, sähköisen kaupankäynnin vahvistaminen ja hankintasopimusjärjestelmän keventäminen.
<SPEAKER ID="097" NAME="Lidia Joanna Geringer de Oedenberg" LANGUAGE="PL">
Ilmaisu "sisämarkkinoiden toimenpidepaketti" on ollut kaikkien huulilla siitä lähtien, kun professori Monti kirjoitti raporttinsa. Odotan innolla 12:ta toimenpidettä, jotka Euroopan komissio määrittää sisämarkkinoiden tulevaisuuden kannalta ratkaisevan tärkeiksi. Samaan aikaan voin kuvitella, mitä ne pitävät sisällään. Siksi en halua nyt viitata niinkään erityisiin ideoihin, kuten eurooppapatenttiin, tekijänoikeuksiin tai julkisiin hankintasopimuksiin, vaan keskittyä periaatteisiin, joiden pitäisi mielestäni ohjata meitä.
<P>
Mielestäni sisämarkkinoita koskevan tulevan asetuksen pitäisi yhtäältä vastata vuosien mittaan kehittynyttä sisämarkkinoiden filosofiaa, mutta toisaalta se pitäisi myös saattaa vastaamaan 2000-luvun realiteetteja. Viittaan esimerkiksi Euroopan yhteisöä sen perustamisesta lähtien ohjanneeseen periaatteeseen - niin kutsutun rinnakkaiskaupan puolustamiseen. Rinnakkaiskauppa tarkoittaa laillisten tuotteiden kauppaa virallisten jakelukanavien ulkopuolella, esimerkiksi sitä, että Ranskasta laillisesti ostettuja Grundvigin televisioita myydään Saksassa. Nykyään rinnakkaiskauppaa käydään varsin usein Internetissä monenlaisilla sivuilla. Tätä oikeutta pitäisi puolustaa tukemalla sisämarkkinoiden kehittämistä Internetissä, kehittämällä yleisesti sähköistä kaupankäyntiä ja varmistamalla, että kulttuurituotteiden saatavuus laillisissa verkkokaupoissa on parempi. Meillä on tällä alalla paljon tehtävää, sillä meidän on helpotettava yritysten toimintaa virtuaalimaailmassa ja lisättävä myös kuluttajien luottamusta verkkokauppaa kohtaan.
<SPEAKER ID="098" NAME="Kinga Göncz" LANGUAGE="HU">
Sisämarkkinat ovat suurin EU:n kehitystä eteenpäin vievä voima, ja sen lisäksi, että ne parantavat kilpailukykyä, ne luovat myös puitteet sosiaaliselle osallisuudelle ja työpaikkojen luomiselle. Sisämarkkinoiden syventämistä koskevien ehdotusten on hyödytettävä kansalaisia - olipa niissä sitten kyse pk-yritysten kohtaamien hallinnollisten esteiden poistamisesta tai sähköisen kaupankäynnin edistämisestä. Strategian toteuttaminen ei saa vaikuttaa kielteisesti sosiaalisiin oikeuksiin eikä rapauttaa hyvinvointiin liittyviä saavutuksia. Liian monet esteet haittaavat edelleen työntekijöiden, ostajien ja kuluttajien oikeuksien toteutumista ilman sisäisiä rajoja. Myöskään vapaata liikkuvuutta koskevaa direktiiviä ei ole pantu täysin täytäntöön, vaikka mahdollisimman monen työllistäminen ja EU:n työvoiman paras mahdollinen hallinta ovatkin kriisistä selviämisen kannalta erityisen tärkeitä asioita. EU:n yhteiset toimet korruption ja järjestäytyneen rikollisuuden torjumiseksi sekä vapauden, turvallisuuden ja oikeuden alueen luomiseen tähtäävän Tukholman aloitteen täytäntöönpano edistävät sisämarkkinoiden saumatonta toimintaa. Meidän on ryhdyttävä toimiin turvataksemme ammattipätevyyksien tunnustamisen EU:ssa, eläkeoikeuksien siirrettävyyden ja peruspankkipalvelujen saatavuuden. Meillä on myös edessämme lisää työtä, sillä meidän on taattava palvelujen vapaa liikkuvuus ja lähetettyjen työntekijöiden oikeuksien kunnioittaminen.
<SPEAKER ID="099" NAME="Liem Hoang Ngoc" LANGUAGE="FR">
Ottaen huomioon tämän asian tärkeyden ja parlamentin tiukan työskentelyaikataulun voimme kaikki olla tyytyväisiä siihen, mitä olemme saavuttaneet. Olen yleisesti samaa mieltä eri mietinnöissä määritetyistä painopisteistä, erityisesti ammattipätevyyden tunnustamisesta, eläkeoikeuksien siirrettävyydestä, hankintamenettelyjen järkeistämisestä, pk-yritysten hyväksi toteutettavista aloitteista ja tietyistä kaikkien saatavilla olevista peruspankkipalveluista.
<P>
Mielestäni toki muutkin toimenpiteet, kuten kysymys yhteisistä varoista, olisivat ansainneet tulla nostetuiksi esiin, mutta olen varsin tietoinen siitä, että näiden 50 ehdotuksen väliltä oli vaikeaa valita. Olen myös tyytyväinen siihen, että saimme sosiaalilausekkeesta aikaan kompromissin, jossa todetaan, että kaiken sisämarkkinalainsäädännön sosiaaliset vaikutukset on arvioitava ja että kaikkeen tällaiseen lainsäädäntöön on sisällytettävä viittaus poliittisiin ja sosiaalisiin oikeuksiin, jos se on havaintojen mukaan perusteltua.
<P>
Saamme olla tyytyväisiä myös siksi, että parlamentti vaatii turvaamaan yleistä taloudellista etua koskevien palvelujen ja yleishyödyllisten sosiaalipalvelujen saatavuuden, laadun ja kohtuullisen hinnan ja kehottaa komissiota tekemään tällä alalla alakohtaisia lainsäädäntöaloitteita.
<SPEAKER ID="100" NAME="Jan Kozłowski" LANGUAGE="PL">
Haluan aivan aluksi kiittää esittelijöitä työstä, jota he ovat tehneet valmistellessaan sisämarkkinoita koskevia mietintöjä, sekä työn lopputuloksesta. Olen iloinen siitä, että sisämarkkinoiden perustamisen 20. vuosipäivänä meillä on edessämme päätöslauselma, joka auttaa eurooppalaisia hyödyntämään täysin sisämarkkinoiden tarjoamia mahdollisuuksia. Olen varma, että sen voimaantulo mahdollistaa EU:n markkinoiden vahvistamisen ja vie meidät lähemmäksi Eurooppa 2020 -strategiassa asetettuja tavoitteita. Mielestäni Euroopan laajuiset liikenneverkot ovat tärkeä keino saavuttaa tehokkaasti toimivat sisämarkkinat. Olen siksi iloinen siitä, että mietinnöissä on kiinnitetty huomiota niiden erityiseen merkitykseen. Euroopan laajuiset liikenneverkot ovat yksi tehokkaasti toimivan markkinatalouden tukipilareista, ja ne luovat edellytykset tasapuoliselle kilpailulle koko Euroopan unionissa. Koska meidän on tehtävä myöhemmin päätöksiä Euroopan laajuisten liikenneverkkojen tulevasta muodosta, haluan kiinnittää huomion siihen, että meidän on luotava paremmat yhteydet 15 vanhan jäsenvaltion ja uusien jäsenvaltioiden välille ja että laajentuneen EU:n sisäisen koheesion lisääminen liikenneasioissa on EU:n kilpailukyvyn kannalta tärkeä tekijä.
<SPEAKER ID="101" NAME="Alajos Mészáros" LANGUAGE="HU">
Sisämarkkinat ovat EU:n talouden tulevan kasvun kannalta hyvin tärkeät. Erityistä huomiota on kiinnitettävä pk-yrityksiin, sillä juuri niillä on eniten mahdollisuuksia kasvaa ja luoda työpaikkoja. Sisämarkkinoiden on tarjottava etuja pienyrityksille, sillä juuri ne työllistävät eniten, mutta samalla juuri niiden on vaikeinta hyödyntää sisämarkkinoiden tarjoamia mahdollisuuksia. Kehitys- ja innovointityön rahoittaminen on niille ongelma. Meidän on samoin kiinnitettävä huomiota heikommassa asemassa olevien, harvaan asuttujen alueiden sekä vaikeuksissa olevien kaupunkialueiden paikallisiin yrityksiin. Kilpailupolitiikka on keskeinen keino mahdollistaa se, että EU:lla on dynaamiset, tehokkaat ja innovatiiviset sisämarkkinat ja että se voi olla kilpailukykyinen myös maailmanlaajuisesti. EU:n on toteutettava merkittäviä toimenpiteitä varmistaakseen, että pk-yritysten tiedonsaanti paranee, jotta ne ovat tietoisia sisämarkkinoiden tarjoamista mahdollisuuksista ja EU:n rahoitustoimenpiteistä. Minäkin katson, että Eurooppa 2020 -strategian tavoitteet ja pienyrityksiä tukevan Small Business Act -aloitteen osatekijät on tärkeää sisällyttää kaikkeen EU:n sisämarkkinapolitiikkaan. Tämä on ratkaisevan tärkeää, jotta voimme ylittää kansallisella ja EU:n tasolla olevat esteet.
<SPEAKER ID="102" NAME="Rareş-Lucian Niculescu" LANGUAGE="EN">
Mielestäni eurooppalaisia varten luotujen sisämarkkinoiden pitäisi olla myös laadukkaat sisämarkkinat. Valitettavasti tässä mietinnössä ei viitata tähän asiaan millään tavalla. Euroopan unionin eri jäsenvaltioissa myydään välillä samalla brändinimellä tuotteita, joiden koostumus on kuitenkin erilainen. Näiden tuotteiden brändinimi on kuulemma sama, mutta niiden pitoisuudet tai vahvuudet vaihtelevat. Ilmoitusten mukaan joitakin tuotteita on myyty samalla nimellä neljää eri laatua kohdemaan mukaan. Tämän seurauksena samalta näyttävän tuotteen laatu vaihtelee hankintamaan mukaan. Koska brändinimi yhdistetään mielikuvaan laadusta, tämä käytäntö voi johtaa yleisöä harhaan. Yritysten on vältettävä antamasta kuluttajille harhaanjohtavaa kuvaa brändituotteen hyvistä puolista. Jos tuottajat haluavat heikentää tuotteidensa laatua, niiden pitäisi käyttää toista brändinimeä. Kansalaistemme mielestä brändituotteiden laadun pitäisi olla sama kaikilla markkinoilla sen periaatteen mukaisesti, että yksi brändi edustaa yhtä laatutasoa. Koska äänestäjäni ovat huolissaan tästä asiasta, haluaisin Euroopan parlamentin keskustelevan asiasta.
<SPEAKER ID="103" NAME="Marianne Thyssen" LANGUAGE="NL">
Olen iloinen siitä, että entisen komission jäsenen Mario Montin laatima raportti, jota on yleisesti kehuttu ja jossa hän puoltaa sisämarkkinoiden kehittämistä ja toteuttamista erittäin kilpailukykyisen sosiaalisen markkinatalouden edellytyksenä, on saanut näin innokkaan vastaanoton Euroopan parlamentissa. Loppujen lopuksi on kiistatonta, että rahoitus- ja talouskriisit ovat olleet EU:lle raskas isku. Sisämarkkinoiden - maailman suurimpien markkinoiden - kehittämisestä edelleen tulee tältä osin yksi tärkeimmistä valteistamme.
<P>
Meidän on toteutettava tarkkaan kohdennettuja toimia hyödyttääksemme pk-yrityksiämme, jotka ovat EU:n talouden keskipiste. Meidän on turvattava riittävä pääoman saatavuus, helpotettava kaupankäyntiä verkossa ja otettava ensiaskel kohti yhteistä konsolidoitua yritysverokantaa. Myös kansalaisemme hyötyvät tästä, esimerkiksi mahdollisuuksista opiskella ulkomailla, lelujen tiukemmista turvallisuusvaatimuksista ja halvemmista verkkovierailumaksuista. Eurooppalaisina politiikkoina emme voi korostaa tätä tarpeeksi. Haasteet ovat huomattavia, joten meidän on tehtävä parhaamme luodaksemme käyttökelpoisen kehyksen verkkopalvelujen sisämarkkinoille. Näiden kolmen mietinnön avulla Euroopan parlamentti antaa selvän viestin siitä, että suhtaudumme sisämarkkinoiden uudistamiseen vakavissamme. Käykäämme nyt käsiksi tähän työhön johdonmukaisella tavalla.
<SPEAKER ID="104" NAME="Niki Tzavela" LANGUAGE="EL">
Jos EU:n halutaan selviävän nykyisistä vaikeuksista ja kilpailevan nopeasti kehittyvien talouksien kanssa, sen on investoitava aloihin, jotka tuovat sille kilpailuetua. Sisämarkkinat ovat EU:n suurin kilpailuetu, ja niitä pitäisi hyödyntää sen mukaisesti. Lisäksi taantuma syventää EU:n jäsenvaltioiden taloudellista yhdentymistä, mitä meidän on hyödynnettävä vahvistaaksemme EU:n taloutta, jotta se olisi kilpailukykyisempi sekä sisäisesti että kansainvälisesti. Siksi meidän on yritettävä edistää virallisilla asiakirjoillamme EU:n sisämarkkinoiden, erityisesti palvelujen sisämarkkinoiden, syventämistä kunnianhimoisemmalla tavalla. Lisäksi meidän on otettava huomioon yritysten rooli toimivien sisämarkkinoiden luomisessa.
