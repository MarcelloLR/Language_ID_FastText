<CHAPTER ID="019">
Lintujen laiton metsästys Maltassa (keskustelu) 
<SPEAKER ID="357" NAME="Puhemies">
Esityslistalla on seuraavana Marcin Libickin vetoomusvaliokunnan puolesta laatima suullinen kysymys (Ο-0013/2007) komissiolle lintujen laittomasta metsästyksestä Maltassa (Β6-0015/2007).
<SPEAKER ID="358" NAME="Marcin Libicki " AFFILIATION="UEN">
laatija. - (PL) Arvoisa puhemies, toimin vetoomusvaliokunnan puheenjohtajana. Vetoomusvaliokunta on jo jonkin aikaa käsitellyt asiaa, joka koskee lintujen laitonta metsästystä Maltassa. Olemme saaneet vetoomuksia monilta lintujensuojelujärjestöiltä, joilla on useita satojatuhansia jäseniä.
<P>
Metsästys on laitonta kolmesta syystä. Ensinnäkin siksi, että se tapahtuu keväällä. Toiseksi siksi, että metsästyksessä käytetään ansoja. Kolmanneksi siksi, että metsästys tapahtuu mereltä, moottoriveneistä käsin.
<P>
Metsästystä vastustetaan voimakkaasti, ja vetoomusvaliokunta on vastaanottanut äskettäin kaksi paksua asiakirjaa, joissa kuvataan yksityiskohtaisesti niiden periaatteiden viimeisimpiä loukkauksia, joiden mukaisesti metsästyksen olisi tapahduttava. Kuten näette, kannessa on kalasääsken kuva. Kalasääski on uhanalainen Euroopassa, mutta silti sitä metsästetään ja tapetaan Maltassa.
<P>
Olisi syytä pitää mielessä, että kuvattujen metsästysretkien ainoana kohteena ovat muuttolinnut. Tämä johtuu siitä, etteivät mitkään linnut viivy kauaa Maltassa. Kaikki nämä linnut lentävät valtavan pitkiä matkoja, usein Etelä-Afrikasta Pohjois-Eurooppaan ja takaisin. Ne viipyvät Maltassa vain levätäkseen hetkisen, mutta joutuvat sitten metsästäjien uhreiksi.
<P>
Hyvät kuulijat, olemme varmoja, että useimmat maltalaiset vastustavat tällaista metsästystä. Vetoomusvaliokunta järjesti viime vuonna erityisen vierailun Maltaan voidakseen raportoida tästä tilanteesta. Saimme sen käsityksen, että ainoastaan pieni osa väestöstä osallistuu metsästykseen. Nämä ihmiset edustavat kuitenkin monia eri puolueita ja heillä on siksi useiden poliitikkojen tuki politiikan kummallakin äärilaidalla. Tämä merkitsee sitä, että vaikka metsästysseuraan kuuluu vain pieni vähemmistö, sillä on vahva asema, koska se tietää kaikkien puolueiden suojelevan sen etua. Toisin sanoen kaikki puolueet ovat valmiita tukemaan näitä metsästäjiä, joiden tavoitteena on lintujen tappaminen.
<P>
Olemme saaneet äskettäin kuulla, että hallitus aikoo myöntää jälleen kerran lupia kevätmetsästykseen. Juuri kevätmetsästyksillä on tuhoisin vaikutus Maltan linnustoon ja itse asiassa koko Euroopan lintupopulaatioon, koska, kuten jo totesin, kyse on muuttolinnuista. Jälkivaikutukset kohdistuvat koko maanosan lintupopulaatioon. Vaikutukset tuntuvat itse asiassa vähiten Maltassa, koska mitkään linnut eivät asu siellä vakituisesti.
<P>
Tämän vuoksi olen esittänyt asiasta kysymyksen Euroopan komissiolle. Kysymyksen sisältö on seuraava. Huolimatta komission Maltaa vastaan aloittamasta jäsenyysvelvoitteiden noudattamatta jättämistä koskevasta menettelystä ja vetoomusvaliokunnan siitä suosituksesta, jonka se esitti viime vuoden toukokuussa Maltaan tekemänsä vierailun perusteella, Maltan hallitus suunnittelee luonnonvaraisten lintujen metsästystä koskevien lupien myöntämistä keväälle 2007. Tämä noudattelee Maltan jokavuotista käytäntöä, jota on sovellettu siitä lähtien, kun se liittyi Euroopan unioniin vuonna 2004. Kysymys kuuluu seuraavasti: mihin kiireellisiin toimiin komissio aikoo ryhtyä, jotta Maltan viranomaiset saataisiin kieltämään luonnonvaraisten lintujen metsästys erityisesti kevätmuuton aikana? On otettava huomioon, että monet metsästettävistä lintulajeista, kuten kalasääksen kaltaiset petolinnut, kuuluvat uhanalaisiin lajeihin. Miten komissio aikoo saada Maltan hallituksen noudattamaan sitoumuksiaan? Miten se aikoo varmistaa, että Maltan hallitus panee asianmukaisella tavalla täytäntöön lintudirektiivin ja valvoo sitä?
<P>
Arvoisa komission jäsen, odotan mielenkiinnolla vastaustanne yhdessä vetoomusvaliokunnan ja koko parlamentin kanssa.
<SPEAKER ID="359" NAME="Stavros Dimas">
komission jäsen. (EL) Arvoisa puhemies, haluan kiittää jäsen Libickiä siitä, että hän antoi minulle tilaisuuden esittää komission kannan lintujen metsästykseen Maltassa. Kyse on yhteisön oikeuden noudattamisesta.
<P>
Luonnonvaraisten lintujen suojelusta annetussa direktiivissä kielletään selkeästi pesimisalueilleen palaavien, liitteessä II lueteltujen muuttolintujen metsästys. Kuten jäsen Libicki totesi, kevätmetsästys on myös tuhoisin metsästyksen muoto.
<P>
Direktiivin 9 artiklassa säädetään jäsenvaltioiden poikkeamismahdollisuudesta. Poikkeaminen on kuitenkin mahdollista ainoastaan erityistilanteissa, jos artiklassa säädetyt hyvin tiukat perusteet täyttyvät. Tällaisissakin tapauksissa poikkeaminen on mahdollista lähtökohtaisesti vain, jollei muuta tyydyttävää ratkaisua ole.
<P>
Vuonna 2004 Maltan hallitus päätti käyttää oikeuttaan poikkeuksen soveltamiseen viiriäisen ja tunturikyyhkyjen metsästyksen osalta näiden kevätmuuton aikana. Kuitenkin Maltan viranomaisten komissiolle toimittamien tietojen mukaan kyseinen poikkeus ei näytä täyttävän lintudirektiivissä säädettyjä perusteita. Maltan viranomaiset eivät etenkään ole kyenneet osoittamaan, ettei muuta tyydyttävää ratkaisua olisi tai että kevätmetsästys tapahtuisi tarkassa valvonnassa. Komissio katsoi tämän perusteella, että vuonna 2004 sovellettu poikkeus oli vastoin lintudirektiivin 7 ja 9 artiklaa. Heinäkuussa 2006 aloitettiin perustamissopimuksen 226 kohdan mukainen jäsenyysvelvoitteiden noudattamatta jättämistä koskeva menettely, eikä komissio ole vieläkään saanut asiaan virallista vastausta Maltan viranomaisilta.
<P>
Vireillä oleva asia koskee vuonna 2004 sovellettua poikkeusta. Komissio tietää kuitenkin, että Malta on sallinut kevätmetsästyksen myös tätä seuraavina vuosina eli vuosina 2005 ja 2006. Näyttää myös siltä, että kevätmetsästys sallitaan tänäkin vuonna eli vuonna 2007. Kevätmetsästyksen jatkaminen kaikkina näinä vuosina lainsäädännön vastaisesti merkitsee lintudirektiivin järjestelmällistä noudattamatta jättämistä. Jotta nykyisen jäsenyysvelvoitteiden noudattamatta jättämistä koskevan menettelyn kohdetta voidaan laajentaa, aiomme tämän vuoksi lähettää Maltan viranomaisille ylimääräisen varoituskirjeen, jossa tuodaan esiin Maltan viranomaisten vakiintuneesti vuodesta 2004 soveltama käytäntö. Komission odotetaan tekevän päätöksensä 21. maaliskuuta. Jos Malta ei noudata lintudirektiiviä, komissio aloittaa sitä koskevan oikeudenkäyntimenettelyn. Emme kuitenkaan ole vielä siinä vaiheessa, minkä vuoksi toivon yhä, että Maltan viranomaiset noudattavat yhteisön lainsäädäntöä. Komissio toteuttaa ja jatkaa toimiaan toimivaltansa mukaisesti, jotta Malta ja kaikki muutkin jäsenvaltiot noudattavat lintudirektiiviä.
<SPEAKER ID="360" NAME="Simon Busuttil">
PPE-DE-ryhmän puolesta. - (MT) Haluan aluksi muistuttaa kaikkia parlamentin läsnäolijoita ja erityisesti komission jäsentä siitä, että Euroopan komissio antoi Maltan ja sen välillä käydyissä liittymisneuvotteluissa kirjallisen suostumuksensa siihen, että Malta voi Euroopan unioniin liittymisen jälkeen soveltaa poikkeusta, joka sallii lintujen kevätmetsästyksen. Minulla on tässä kädessäni 27. syyskuuta 2002 päivätty asiakirja, joka osoittaa tämän todeksi. Komissio tietää varsin hyvin, etteivät Maltan kanssa käydyt neuvottelut olleet helpot, koska Maltan mahdollista liittymistä koskeva päätös koski koko maata, mutta siitäkään huolimatta Malta ei tavoitellut oikeuttaan soveltaa poikkeusta peitellen. En tämän vuoksi osannut odottaa sitä, että heti, kun Malta soveltaa tätä poikkeusta, komission jäsen tulee tänne sanomaan, ettei Malta voi tehdä niin. Miten komissio on voinut hyväksyä poikkeuksen kirjallisesti neuvotteluissa ja todeta sitten, kun poikkeusta ensimmäisen kerran sovelletaan, että se on kiellettyä? Lisäksi, miten komissio voi väittää, että kevätmetsästykselle olisi vaihtoehtoja? Miksi niitä ei tuotu esiin neuvottelujen aikana? Arvoisa komission jäsen, odotan vastausta näihin kysymyksiin.
<P>
Olen täysin samaa mieltä siitä, ettei tällä poikkeuksella anneta metsästäjille vapaita käsiä toimia, ja haluan ilmoittaa teille muutamista toimista, joita Malta toteuttaa niitä kohtaan, jotka rikkovat metsästyssääntöjä. Ensinnäkin keväällä voidaan metsästää ainoastaan kahta lajia. Ennen Maltan liittymistä Euroopan unioniin, keväällä sai metsästää 32:a lintulajia, eli lajien määrää on vähennetty 32:sta kahteen. Toiseksi kevätmetsästyskautta on lyhennetty 18 päivällä. Kolmas ja tärkein huomio on se, että sääntörikkomuksista määrättäviä seuraamuksia on tiukennettu 14 000 euroon, kahden vuoden vankeusrangaistukseen ja metsästysluvan lopulliseen menettämiseen toistuvista rikkomuksista, eli toisen kerran sääntöjä rikottuaan metsästäjät eivät voi enää harjoittaa toimintaansa. Toivon, että komissio tunnustaa nämä myönteiset toimet. Valitettavasti komission jäsen ei viitannut niihin ollenkaan.
<P>
Tuomitkaamme siis sääntörikkomukset, mutta niitä, jotka noudattavat sääntöjä, ei pidä asettaa samaan asemaan kuin sääntöjen rikkojia. Tämän vuoksi vastustan niitä toisen äärilaidan edustajia, jotka haluaisivat kieltää metsästyksen kokonaan. Lisäksi ja lopuksi totean, että komission on oltava varuillaan, ettei se jätä huomiotta neuvottelujen aikana sovittuja asioita voimakkaasta poliittisesta painostuksesta huolimatta.
<SPEAKER ID="361" NAME="Anne Van Lancker">
PSE-ryhmän puolesta. - (NL) Arvoisa komission jäsen, Belgiasta kotoisin olevana Euroopan parlamentin sosiaalidemokraattien jäsenenä koen tärkeäksi osallistua tämäniltaiseen keskusteluun etenkin siksi, että se järjestetään vastineena Belgian kuninkaallisen lintujensuojelujärjestön esittämälle vetoomukselle, johon kerättiin yli 20 000 allekirjoitusta ja joka koski lintujen metsästystä Maltassa.
<P>
Kyse on todellakin kansainvälisestä ongelmasta. Maltassa ammutaan ja pyydystetään vuosittain tuhansia muuttolintuja. Tämä on erityisen ikävää siksi, että Malta on yksi muuttolintujen harvoista levähdyspaikoista niiden ylittäessä Välimerta. Loppujen lopuksi, mitä hyötyä on siitä, että Euroopan unionin maat käyttävät rahaansa ja energiaansa luonto- ja lintudirektiivin mukaisiin suojelutoimiin, jos samoja lintuja ammutaan niiden lentäessä muiden maiden halki?
<P>
Maltalaisille vastustajilleni haluan sanoa, että vaikka Malta on saanut sisällytettyä liittymissopimukseen useita vuoteen 2008 asti sovellettavia siirtymätoimia, ne koskevat ainoastaan lintujen kiinniottoa niiden ruokkimista varten lajien säilyttämistä silmällä pitäen. Ne koskevat toisin sanoen eläinsuojelutoimia. Siirtymätoimi ei missään tapauksessa salli muuttolintujen kevätmetsästystä. Komissio on todennut selvästi ilmoituksessaan, että Malta laiminlyö tässä tapauksessa täysin lintudirektiivin noudattamisen eikä sille voida myöntää poikkeusta tässä asiassa.
<P>
Lisäksi jäsen Libickin kesäkuussa 2006 esittelemässä, valtuuskunnan tiedustelutyöryhmän raportissa tuomitaan muuttolintujen metsästyksen laajuus, ja siinä todetaan, että lintudirektiivin poikkeuksen, jota Malta päätti oma-aloitteisesti soveltaa, olisi rauettava. Pidän tämän vuoksi hyvin tärkeänä sitä, että parlamentti tukee komissiota ja pyrkii saamaan Maltan vakuuttuneeksi siitä, että sen on noudatettava lintudirektiiviä ja siten kiellettävä muuttolintujen kevätmetsästys. Tästä tapauksesta saattaa itse asiassa tulla ennakkotapaus, mikäli lintudirektiiviä rikotaan muuallakin Euroopan unionissa.
<SPEAKER ID="362" NAME="David Hammerstein Mintz">
Verts/ALE-ryhmän puolesta. - (ES) Arvoisa puhemies, käsittelemme asiaa, joka on hyvin tärkeä paitsi ympäristön myös yhteisön oikeuden asianmukaisen noudattamisen varmistamisen kannalta.
<P>
Nyt on jo käytännössä kevät, ja metsästys jatkuu yhä Maltassa. Laittomat metsästäjät ovat vallanneet merkittävän osan maan pinta-alasta. Luonnonvaraisten lintujen suojelusta annettua direktiiviä rikotaan räikeästi Maltan viranomaisten seuratessa tätä täysin passiivisesti sivusta.
<P>
Hallituksen tukemat metsästäjät turvautuvat jopa väkivaltaan. Kolme maltalaista toimittajaa on joutunut sairaalaan sen jälkeen, kun metsästäjät hyökkäsivät raa'asti heidän kimppuunsa. He olivat vain tekemässä työtään niiden ihmisten parissa, jotka protestoivat tätä laitonta käytäntöä vastaan.
<P>
Enemmistö maltalaisista kuitenkin vastustaa kevätmetsästystä. Äskettäisen kyselytutkimuksen mukaan yli 80 prosenttia maltalaisista vastustaa tätä laitonta toimintaa. Jopa Maltan hotellien ja ravintoloiden omistajat vastustavat sitä, koska se on heidän mielestään kielteistä matkailun ja talouden kannalta.
<P>
Miksi Maltan hallitus niin määrätietoisesti suojelee laitonta ja barbaarista toimintaa? Ainoastaan Maltan "Demokraattinen vaihtoehto" -puolue - vihreät - puolustaa yhteisön oikeutta Maltassa. Maltan hallitus osoittaa skandaalimaista niskurointia rikkoessaan Euroopan unionin perustamissopimusta, jonka se aivan hiljattain allekirjoitti ennen liittymistään Euroopan unioniin. Miten tämä on mahdollista?
<P>
Vetoamme komissioon, jotta se toimisi tiukasti ja määrätietoisesti tässä asiassa, jossa yhteisön oikeutta uhmataan.
<SPEAKER ID="363" NAME="David Casa" AFFILIATION="PPE-DE">
(MT) Tänään käsiteltävänämme olevasta päätöslauselmasta uhkaa tulla hyvin vakava ja vaarallinen ennakkotapaus. Siinä ehdotetaan Euroopan unionin, tämän parlamentin ja Maltan kansan kansanäänestyksessä ja yleisissä vaaleissa kerran tekemän sopimuksen rikkomista. Tämän päätöslauselman vaikutukset eivät koske vain niitä, jotka puolustavat tai vastustavat metsästystä, sillä jos päätöslauselma hyväksytään, kaikille Euroopan unionin kansalaisille välittyy viesti siitä, ettei Euroopan unioni pidä lupauksiaan. Tämänkaltainen päätöslauselma heikentää Euroopan unionin toimielinten uskottavuutta. Mitä takeita meillä maltalaisilla on siitä, että Euroopan unioni pitää sanansa muiden neuvoteltujen asioiden osalta? Mitä takeita kenelläkään eurooppalaisella on siitä, että Euroopan unioni noudattaa jatkossakin kunkin maan kanssa käytyjen neuvottelujen tuloksia?
<P>
Parlamentin poliittisilla ryhmillä on täysi oikeus esittää aloitteita. Sen on kuitenkin tapahduttava asianmukaisten perusteiden mukaisesti eikä sopimuksia voida rikkoa siitä yksinkertaisesta syystä, että ihmisten poliittiset näkemykset eroavat toisistaan. Minä jos joku vastustan laitonta metsästystä. Olen myös ensimmäisten joukossa tuomitsemassa väkivaltaiset teot, joita tehtiin mielenosoitusmarssissa Maltassa. Jos kuitenkin aiomme puhua näistä barbaarisista Euroopan unionissa tehdyistä teoista, voidaan vain viitata tapahtumiin Espanjassa ja Italiassa. Ne ovat esimerkkejä Euroopan unionin jäsenvaltioista, joissa laitonta metsästystä esiintyy. Totean näin ollen, että torjukaamme laitonta metsästystä Euroopan unionissa kaikin keinoin, mutta torjukaamme sitä kaikkialla eikä vain Maltassa.
<P>
Sen, mitä meille liittymisneuvotteluissa luvattiin, on pädettävä yhä, ja kehotan kollegojani, myös muista kuin omasta poliittisesta ryhmästäni peräisin olevia kollegoja, sitoutumaan suojelemaan sitä, mikä oikeudenmukaisesti kuuluu Euroopan unionin kansalaiselle. Haluan lainata kollegaani, Euroopan parlamentin sosiaalidemokraattien ryhmän puheenjohtajaa Schultzia, joka totesi tänä samana aamuna toisessa asiayhteydessä, että meidän on noudatettava jokaista sopimusta, jonka allekirjoitamme. Tämän on pädettävä myös Maltan tapaukseen. Meidän on näin ollen kunnioitettava sitä, mistä on jo sovittu.
<SPEAKER ID="364" NAME="Louis Grech" AFFILIATION="PSE">
(MT) Uskomme, että kaikki jäsenvaltioiden hallitukset, myös Maltan hallitus, ovat velvoitettuja varmistamaan ympäristölainsäädännön, myös metsästystä koskevien säännösten, yhdenmukaisuuden Euroopan unionin direktiivien, liittymissopimusten ja kaikkien muiden allekirjoitettujen sopimusten kanssa. Olemme myös samaa mieltä siitä, että viranomaisten velvollisuutena on varmistaa, että kaikki noudattavat näitä direktiivejä ja lakeja, emmekä voi missään tapauksessa suvaita laitonta metsästystä. Tämän vuoksi yhdessä Euroopan parlamentin sosiaalidemokraattien ryhmän jättämässä tarkistuksessa vaaditaan aiempaa avoimemman lähestymistavan soveltamista ja ehdotetaan, että komissio ja Maltan hallitus julkaisevat asiaa koskevat tekniset tiedot, jotka sisältävät niiden kokousten pöytäkirjat, jotka on pidetty tai jotka pidetään.
<P>
Tämä on erittäin tärkeää nimenomaan siksi, että ennen Maltan liittymistä Euroopan unioniin Maltan hallitus totesi neuvotelleensa yhdessä Euroopan komission kanssa poikkeuksesta, joka koskee kevätmetsästystä. Vaikka poliittiset ryhmät ja kansalaisyhteiskunta ilmaisivat vakavan huolensa tulkinnasta, jonka Maltan hallitus oli tämän poikkeuksen soveltamisesta tehnyt, Euroopan komissio päätti, vain itse tietämistään syistä, pysyä hiljaa ja jättää oman kantansa epäselväksi. Valitettavasti tämä johti vain sekaannuksen lisääntymiseen asiassa. Jos molemmat osapuolet olisivat toimineet tässä tilanteessa avoimemmin, kysymys ei olisi näin epäselvä ja saattaisi olla, ettei Maltan yhteiskuntaa kuormitettaisi perusteettomasti taloudellisilla seuraamuksilla. Kyse on myös uskottavuudesta.
<SPEAKER ID="365" NAME="Joseph Muscat" AFFILIATION="PSE">
(MT) On selvempää kuin koskaan aikaisemmin, että Maltan hallitus petti ympäristön puolustajat, metsästäjät ja turkismetsästäjät, kun se ennen liittymistään Euroopan unioniin yritti antaa vaikutelman siitä, että se oli onnistunut viemään läpi kaikkien vaatimukset. Ympäristölainsäädännön on oltava Euroopan unionin direktiivien ja liittymissopimuksen ehtojen mukaista. Tämä on selvää, ja me olemme omalta osaltamme korostaneet tätä jo kauan. Korostan, että Maltan hallitus on johtanut kansaansa harhaan.
<P>
Hyvät komission jäsenet, ennen kuin te kuitenkaan nyökkäilette osoittaaksenne olevanne tästä samaa mieltä, joudun toteamaan, että syy on osittain myös teidän. Ennen kuin kansanäänestys järjestettiin, Maltan hallitus kuulutti kovaan ääneen, että se oli tehnyt kanssanne sopimuksen kevätmetsästyksestä, mutta te päätitte vaieta. Kun me, työväenpuolue sekä muutama ympäristö- ja metsästysyhdistys ilmaisimme epäilevämme tätä niin sanottua saavutusta, te pysyitte vaiti - vaikka monet teistä kävivät Maltassa. Vähintä mitä Maltan hallitus ja komissio voivat nyt tehdä, on julkaista tekniset asiakirjansa, joita emme ole tähän päivään asti löytäneet etsinnöistämme huolimatta. Niihin viitataan eri yhteyksissä, mutta niiden etsiminen on kuin etsisi neulaa heinäsuovasta. Näiden asiakirjojen on oltava kaikkien saatavilla, sekä kaikkien menneiden ja tulevien kokousten pöytäkirjat on julkaistava, myös Brysselissä äskettäin pidetyn kokouksen pöytäkirja, jonka osalta kaikki kuuluttivat voittoisuuttaan. En yksinkertaisesti ymmärrä, miten kaikki voivat saada ajamansa asiat läpi samassa kokouksessa. Jos näitä pöytäkirjoja ei julkaista, ne, jotka ovat nyt johtaneet kansaa harhaan, tekevät niin vastaisuudessakin.
<SPEAKER ID="366" NAME="John Attard-Montalto" AFFILIATION="PSE">
(MT) Epäilemättä komissio toteaa nytkin selvästi, että yhteisön lainsäädäntöä on rikottu. Muiden puolueiden kollegani väittävät, että jonkin kirjeen nojalla hallitus voi soveltaa poikkeusta. Ei näin ollen ole mikään ihme, että kaikki tuntevat olonsa aika hämmentyneiksi, kun otetaan huomioon, että täällä parlamentissa on vain kourallinen ihmisiä emmekä mekään pysty pääsemään tosiseikoista yhteisymmärrykseen. Kuten Euroopan parlamentin sosiaalidemokraattien ryhmän kaksi kollegaani huomauttivat, avoimuutta on lisättävä ja ainakin tosiseikoista on päästävä yhteisymmärrykseen. Ongelmana on, että tosiasiassa tilanne on moniselitteinen ja hämmentävä. Näin ei kuitenkaan ole käynyt vahingossa. Uskon pikemminkin, että asiaintila on säilynyt epämääräisenä, koska, vaikka metsästäjille ja turkismetsästäjille metsästys on intohimo ja BirdLife Maltalle se on pakottava tehtävä, viime kädessä kyse on poliittisesta kysymyksestä. Kyse on siitä, ketkä saavat niiden sektorien äänet, jotka voivat tosiasiassa päättää kansanäänestyksen tai yleisten vaalien tuloksesta. Pyydän näin ollen minua ennen puheenvuoron käyttäneiden jäsenten tapaan, että Maltan ja Euroopan unionin neuvottelemien sopimusten sisältö tuodaan esiin ja selitetään mahdollisimman selkeästi niin, että kaikki asianosaiset ymmärtävät sen. Lopuksi haluan todeta, että jollemme pääse yhteisymmärrykseen edes tosiseikoista, on vain vähän toivoa saavuttaa sopua ongelman ratkaisemiseksi.
<SPEAKER ID="367" NAME="Stavros Dimas">
komission jäsen. (EL) Arvoisa puhemies, vaikka äänet ovat liikkuvaisia ja siirtyvät helposti puolueelta toiselle, olen kiinnostunut enemmän metsästystä kuin äänestystä koskevasta kysymyksestä.
<P>
On mielestäni mahdotonta, etteivät arvoisat parlamentin jäsenet tiedä vastauksia heidän juuri esittämiinsä kysymyksiin. He tietävät, että kaikki se, mitä on sovittu valtioiden liittyessä Euroopan unioniin, on julkista tietoa. Mitään salaisia sopimuksia ei ole, ja olen varma, että parlamentin jäsenet tietävät tämän varsin hyvin, koska he ovat työskennelleet parlamentissa jo kaksi vuotta. Tämän vuoksi en oikein ymmärrä, mistä salaisista asiakirjoista oikein on kyse. Asiaan ei liity mitään salaperäistä. Kaikki sopimukset ovat julkisia. Maltan osalta sovittiin siirtymäajasta, joka koskee lintujen metsästystä. Mistään muusta ei ole sovittu.
<P>
Mitä tulee poikkeuksiin, lintudirektiivin 9 artiklassa myönnetään poikkeusmahdollisuus kaikille jäsenvaltioille. Myös Malta voi vaatia poikkeuksen soveltamista 9 artiklan nojalla. Malta ei vaatinut sitä vaan sovelsi poikkeusta omavaltaisesti, minkä vuoksi saatoimme asian yhteisöjen tuomioistuimen käsiteltäväksi ja olemme odottaneet Maltan vastausta heinäkuusta 2006. Malta ei ole vieläkään lähettänyt komissiolle vastinetta.
<P>
Arvoisa puhemies, komissio on iloinen parlamentin vetoomusvaliokunnan aktiivisesta puuttumisesta asiaan. Vetoomusvaliokunnan jäsenten vierailu Maltaan toukokuussa 2006 oli hedelmällinen, ja siitä laadittu raportti vahvistaa, että komissio ja Euroopan parlamentti ovat tästä asiasta samaa mieltä.
<P>
Komissio turvautui jäsenyysvelvoitteiden noudattamatta jättämistä koskevaan menettelyyn, koska Maltan viranomaiset sallivat yhä kevätmetsästyksen jatkumisen vastoin yhteisön lainsäädäntöä. Malta rikkoo selvästi yhteisön lainsäädäntöä. Rikkominen alkoi vuonna 2004 metsästyskaudella sovelletun poikkeuksen yhteydessä, sitä jatkettiin seuraavina vuosina ja mitä ilmeisimmin sitä jatketaan myös tänä vuonna.
<P>
Komission ensisijaisena tavoitteena on estää lintuja koskevan yhteisön lainsäädännön järjestelmällinen ja yleinen noudattamatta jättäminen. Kuten aikaisemmin totesin, aiomme tämän vuoksi laajentaa vireillä olevan, vuoteen 2004 liittyvän jäsenyysvelvoitteiden noudattamatta jättämisestä johtuvan menettelyn koskemaan Maltan yleistä yhteisön lainsäädännön vastaista käytäntöä. Tällä tavoin voimme puuttua tuleviin rikkomisiin ja estää ne. Päätös tehdään komission 21. maaliskuuta pidettävässä kokouksessa.
<P>
Komission valtuuskunta matkustaa 28., 29. ja 30. maaliskuuta Maltaan keskustelemaan yksityiskohtaisemmin nykyisestä tilanteesta. Toimivaltaisilta kansallisilta viranomaisilta vaaditaan tällöin selityksiä, ja niille tehdään selväksi, että niiden on viipymättä noudatettava yhteisön lainsäädäntöä. Jos Maltan viranomaiset pysyvät puolustusasemissaan, komissio siirtyy menettelyn seuraavaan vaiheeseen eli antaa perustellun lausunnon, minkä jälkeen se voi jättää asian suoraan yhteisöjen tuomioistuimen käsiteltäväksi.
<P>
Pääasiaa koskevassa menettelyssä, jota komissio voi noudattaa - missä tahansa tapauksessa eikä siis vain Maltan tapauksessa - komissio voi vaatia sen jälkeen, kun perusteltu lausunto on annettu perustamissopimuksen 228 artiklan nojalla, välitoimimääräystä, jossa kyseinen jäsenvaltio velvoitetaan lopettamaan yhteisön lainsäädännön rikkomisen. Yhteisöjen tuomioistuin voi antaa välitoimimääräyksen, jos se katsoo, että yhteisön oikeuden räikeästä noudattamatta jättämisestä, josta on olemassa todennäköisyysnäyttöä, seuraavien korjaamattomien vahinkojen synty on kiireellisesti estettävä.
<P>
Maltan tapauksessa komissio ei ole voinut hakea välitoimimääräystä aiemmin, koska vuotta 2004 koskevan asian kohdetta on ensin laajennettava kattamaan myös sitä seuraavat vuodet (vuodet 2005, 2006 ja mahdollisesti vuoden 2007), ja mainitsinkin jo, että komissio aikoo näin tehdä. Aikaisemmin yhteisöjen tuomioistuin olisi hylännyt komission pyynnön sillä perusteella, että peruuttamattoman vahingon vaara olisi jo toteutunut. Välitoimimääräyksen antaminen olisi ollut turhaa, koska se olisi koskenut ainoastaan vuonna 2004 tapahtunutta jäsenyysvelvoitteiden noudattamatta jättämistä. Juuri tästä syystä - sekä oikeudellisesta näkökulmasta että tulevien rikkomisten estämiseksi - katsomme, että vireillä olevaa menettelyä on tarpeen laajentaa komission 21. maaliskuuta pitämässä kokouksessa.
<P>
Luotamme yhdessä ympäristöasioiden pääosaston ylempien virkamiesten kanssa siihen, että Maltan viranomaiset saadaan sitoutumaan yhteisön lainsäädännön täysimääräiseen noudattamiseen.
<SPEAKER ID="368" NAME="Puhemies">
Olen vastaanottanut seitsemän päätöslauselmaesitystä työjärjestyksen 108 artiklan 5 kohdan mukaisesti.
<P>
Keskustelu on päättynyt.
<P>
Äänestys toimitetaan huomenna torstaina klo 12.30.
