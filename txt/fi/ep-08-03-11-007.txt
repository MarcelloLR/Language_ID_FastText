<CHAPTER ID="007">
Komission vuotuinen toimintastrategia 2009 (keskustelu) 
<SPEAKER ID="013" NAME="Puhemies">
(DE) Esityslistalla on seuraavana komission julkilausuma komission vuotuisesta toimintastrategiasta 2009.
<SPEAKER ID="014" NAME="José Manuel Barroso">
komission puheenjohtaja. - (EN) Arvoisa puhemies, olen oikein tyytyväinen voidessani esittää komission vuotuisen toimintastrategian 2009, johon sisältyvät komission suunnittelemat painopistealueet vuodelle 2009.
<P>
Kuten tiedämme, vuotuisen toimintastrategian päämääränä on herättää vuoropuhelua muiden toimielinten ja aivan erityisesti Euroopan parlamentin kanssa siitä, minkä asioiden olisi oltava etusijalla ensi vuonna. Vuoropuhelu on ensiarvoisen tärkeää varmistettaessa komission vuoden 2009 työohjelman kunnollista valmistelua.
<P>
Vuosi 2009 on erityinen vuosi, tärkeä siirtymävuosi, jossa on keskeisenä Euroopan uuden perussopimuksen, Lissabonin sopimuksen, voimaantulo. Vuosi 2009 on myös symbolisesti erittäin tärkeä, sillä voimme juhlia 20 vuotta jatkunutta vapauden kulkua siitä, kun Berliinin muuri murtui, joten tämä on erityisen otollinen tilaisuus juhlia vapautta ja Euroopan yhdentymistä.
<P>
Vuonna 2009 valitaan myös uusi Euroopan parlamentti ja komissio, joten vuoden 2009 ensimmäisen kuuden kuukauden ohjelmalla luodaan tunnelmaa Euroopan parlamentin vaaleja ajatellen. Lissabonin sopimuksen sujuvalla täytäntöönpanolla varmistetaan, että Euroopan unioni on valmis vastaamaan tulevaisuuden haasteisiin. Toivon ja odotan, että näemme loppusilauksen sellaisen maailman kunnianhimoisimman järjestelmän luomiseksi, jolla torjutaan ilmastonmuutosta ja edistetään energiavarmuutta. On erityisen tärkeää, että tämä tehdään viimeistään vuoden 2009 ensimmäisellä puoliskolla, jotta Euroopan unioni on valmis edistämään ratkaisevasti maailmanlaajuisia neuvotteluita Kööpenhaminan konferenssissa saman vuoden loppupuolella.
<P>
Mainitsen kuitenkin ensiksi muutaman sanan vuodesta 2008. Tulevaisuuden institutionaalisten muutosten ja erityisesti lainsäädäntökauden päättymisen vuoksi komissio on tehnyt kaikkensa sen varmistamiseksi, että vuoden 2008 työohjelmaan sisältyvät uudet lainsäädäntöaloitteet hyväksytään kollegiossa ennen vuoden 2008 loppua. Työohjelmaan sisältyy 35 lainsäädäntöehdotusta. Pyrimme ponnekkaasti siihen, että vuoden viimeisten kuukausien aikana todennäköisesti käsiteltäväksi tulevia aloitteita, kuten kuluttajasopimuksiin liittyviä oikeuksia koskevaa puitedirektiiviä, energiaverotusta koskevan direktiivin uudelleentarkastelua, kausityöntekijöiden ja harjoittelijoiden maahantulon ja oleskelun edellytyksiä koskevia direktiivejä, minimoidaan. Pyrimme lisäksi kaikin keinoin varmistamaan, että nämä ehdotukset otetaan käsiteltäväksi suunnitellun aikataulun mukaisesti, jotta tämä olisi mahdollista.
<P>
Toivon erityisesti, että Euroopan parlamentti voi antaa kantansa ensimmäisessä käsittelyssä kaikista komission työohjelmaan sisältyvistä ehdotuksista ennen tämän parlamenttikauden päättymistä.
<P>
Haluaisin korostaa, että komission osalta olemme täysin oikeilla jäljillä antaessamme Euroopalle tuloksia ja tuomalla konkreettista etua kansalaisille. Keskitymme täydentämään sitä, minkä aloitimme toimikautemme alussa sekä pyrkimään kaikin keinoin saavuttamaan vuonna 2005 määritellyt strategiset tavoitteet sekä vastaamaan tulevaisuuden haasteisiin. Tämä edellyttää luonnollisesti tiivistä yhteistyötä parlamentin ja komission välillä.
<P>
EU:n uudistussopimuksen voimaantulo edellyttää lisäksi, että komissio antaa tietyn määrän ehdotuksia, joilla annetaan vahvuutta säännöksille, ja minä käsittelen tässä puheenvuorossa kyseisiä ehdotuksia, joilla edistetään laajempaa demokratiaa Euroopan kansalaisille sekä heidän laajempaa osallistumistaan aloitteisiin, kuten kansalaisaloitteeseen. Odotamme innokkaasti keskustelua parlamentin kanssa tulevien viikkojen ja kuukausien aikana siitä, miten voisimme edistyä näissä ehdotuksissa parhaiten ensi vuoden ensimmäisten kuukausien aikana.
<P>
Ne pääasialliset toimintalinjojen painopisteet, joita komissio suunnittelee ensi vuodeksi, jäsentyvät viideksi eri pilariksi. Ensinnäkin kestävän kasvun ja työpaikkojen edistäminen on toimintasuunnitelman ja uudistetun Lissabonin strategian ytimessä. Jatkamme edelleen innovaatiostrategian täytäntöönpanoa, syvennämme eurooppalaista tutkimusaluetta ja sisämarkkinakatsauksen seurantaa. Tässä yhteydessä odotan, että myöhemmin tänään hyväksytään toisessa käsittelyssä Euroopan teknologiainstituutti, joka on yksi tärkeimmistä toimistamme, ja haluaisin onnitella tätä toimielintä erinomaisesta työstä, jota se on tehnyt tämän tavoitteen toteutumiseksi.
<P>
Merkittäviä ponnisteluja tehdään edistettäessä siirtymistä vähän päästöjä aiheuttavaan ja resurssitehokkaaseen talouteen. Kööpenhaminan kokous on tärkeä tilaisuus saavuttaa maailmanlaajuinen ilmastonmuutosta koskeva sopimus ajanjaksolle vuoden 2012 jälkeen. Euroopan on valmisteltava maaperää ja oltava edelleen ilmastomuutoksen edelläkävijä. On jatkettava työtä siitä, miten edistetään ilmastonmuutoksen vaikutukseen sopeutumista.
<P>
Globaalistumisen aikakaudella meidän pitäisi pyrkiä tekemään yhteisestä maahanmuuttopolitiikasta todellisuutta. Työ tällä alalla perustuu kesäkuussa 2008 esitettävään maahanmuuttoa koskevaan tiedonantoon. Keskitymme myös toteuttamaan kansalaisten intresseihin suoraan vaikuttavia toimintalinjoja luomalla oikeuteen perustuvan yhteisen alueen, kehittämällä EU:n vastatoimia kemiallisiin, biologisiin ja säteily- tai ydinuhkiin, EU:n terveysstrategialla ja valvomalla elintarvikkeiden ja tuotteiden turvallisuutta koskevia sääntöjä tehostetummin.
<P>
Tarkistetulla ja uudistetulla sosiaalipoliittisella ohjelmalla ohjataan toimiamme kokonaisvaltaisessa lähestymistavassa, jotta Euroopan kansalaiset saisivat voittoa ja hyötyä globalisaatiosta ja jotta sillä katetaan liikkuvuus, yhdentyminen, koulutus ja syrjinnän torjuminen. Tämän sosiaalipoliittisen ohjelman keskeisiä käsitteitä ovat saatavuus, mahdollisuudet ja solidaarisuus.
<P>
Lopuksi jatkamme tavoitettamme vahvistaa Euroopan tehtävää maailmanlaajuisena toimijana. Laajentumista koskevat neuvottelut jatkuvat, ja Länsi-Balkanin vakautus- ja assosiaatioprosessia kehitetään edelleen. Panemme täytäntöön naapuruuspolitiikkaa ja avaamme Afrikan valtioiden kanssa operatiivisia kumppanuuksia Afrikan ja Euroopan unionin yhteisen strategian mukaisesti.
<P>
Lissabonin sopimuksen voimaantulo kohottaa huomaavasti unionin ulkopoliittista profiilia. Jotta uusi kehys konkretisoituu käytännön toimiksi, komissiolla on tärkeä tehtävä huolehtia Euroopan ulkosuhdehallinnon perustamisesta. Kaiken tämän pitäisi tapahtua vuoden 2009 aikana, jos kaikkia aikarajoja noudatetaan, mitä me toivomme.
<P>
Vuosi 2009 on tärkeä vuosi valmisteltaessa unionin toimintalinjojen tulevaa rahoitusta. Parhaillaan käynnissä olevan talousarvion kokonaistarkastelua koskevan kuulemisen tulokset edesauttavat valmistelemaan seuraavaa monivuotista rahoituskehystä, jonka esittää seuraava komissio.
<P>
Kuten edellisinä vuosina, toimintastrategiassa ehdotetaan viestinnän painopisteitä vuodelle 2009. Komissio aikoo Euroopan parlamentin vaalien alla tehostaa erityisesti työtään yhdessä muiden toimielinten kanssa sekä edistää vilkasta keskustelua Euroopan toimintalinjoista. Vuotuinen toimintastrategia on ainoastaan prosessin alku, ja se johtaa komission lainsäädäntö- ja työohjelman hyväksymiseen lokakuussa.
<P>
Komissio pitää tervetulleena säännöllistä vuoropuhelua parlamentin kanssa vuoden 2009 painopistealueista. Käsittäisin, että parlamentti aikoo hyväksyä täysistunnossa päätöslauselman komission lainsäädäntö- ja työohjelmasta syyskuussa muutamaa viikkoa ennen kuin hyväksymme vuoden 2009 työohjelman. Tämä päätöslauselma seuraa yhteenvetokertomusta, josta käyvät ilmi säännöllisen vuoropuhelumme tulokset. Sen perusteella meidän pitäisi saada hyvin perusteltu ja poliittisesti tuettu osoitus siitä, mihin asioihin parlamentin mielestä komission pitäisi keskittää sitoumuksensa ja toimintalinjansa vuonna 2009 ja hyvissä ajoin ennen kuin laaditaan työohjelma, jossa keskitytään eurooppalaiseen lisäarvoon ja jossa noudatetaan täysimääräisesti toissijaisuus- ja suhteellisuusperiaatetta.
<P>
Siksi viestini teille tänään on, että odotan innokkaasti mahdollisuutta tehdä työtä kanssanne tämän erittäin tärkeän, vuoden 2009 ohjelman puitteissa. Tehkäämme työtä yhdessä, jotta toimintaa kehitetään vuonna 2009 ja jotta Euroopan unioni antaa edelleen konkreettisia tuloksia kansalaistemme hyväksi.
<P>
(Suosionosoituksia)
<SPEAKER ID="015" NAME="Hartmut Nassauer">
PPE-DE-ryhmän puolesta. - (DE) Arvoisat puhemies ja komission puheenjohtaja, hyvät naiset ja herrat, komissio antaa vuoden 2009 lainsäädäntöohjelmansa strategisista painopistealoistaan, jotka koskevat vaurautta, solidaarisuutta, vapautta ja turvallisuutta sekä Euroopan aseman vahvistamista maailmanlaajuisesti täysin asianmukaisella tavalla ja meidän tuellamme. Näin ollen sen painopistealat vuodelle 2009 ovat kestävä kasvu, työpaikat globalisaation aikakaudella sekä voimavaroja tehokkaasti käyttävä talousalue, jonka hiilidioksidipäästöt ovat vähäiset. Nämä ovat vuoden 2009 lainsäädäntötyön yhteisiä tekijöitä, ja arvoisa komission puheenjohtaja, haluan ilmaista teille Euroopan kansanpuolueen (kristillisdemokraattien) ja Euroopan demokraattien ryhmän erityisen tuen.
<P>
Jos nyt annan täydentäviä kriittisiä kommentteja, ne käsitetään väärin käännöksessä. Haluan etupäässä kannustaa teitä. Minkä vuoksi? Ensinnäkin seuraava vuosi on uuden perussopimuksen vuosi. Toiseksi se on myös vaalivuosi, ja kansalaiset keskustelevat kanssamme. Aloituspuheenvuorossanne kerroitte, mistä uudessa sopimuksessa on kyse: jos kansalliset ratifiointimenettelyt saatetaan päätökseen, Lissabonin sopimus voi tulla voimaan vuonna 2009.
<P>
Arvoisa komission puheenjohtaja, mistä tämä varautuneisuus johtuu? Miksi ei sanota, että komissio edistää uutta sopimusta kaikilla käytettävissä olevillaan keinoilla ja että komissio suojelee sopimusta yhtä hyvin kuin olemassa olevia sopimuksia? Nostakaa lippu salkoon, hyvä komission puheenjohtaja! Näyttäkää muille tietä!
<P>
Toinen näkökohta: ensi vuonna käännytään kansalaisten puoleen, ja lainsäädännön jokainen yksityiskohta ei kiinnosta heitä, vaan ainoastaan lopullinen tulos, valittu linja. Tässä yhteydessä byrokratian vähentäminen olisi itse asiassa jotain, jolla te voisitte varmistaa kansalaisten hyväksymisen. Näyttäkää sen vuoksi, millainen on toissijaisuusperiaatteen uusi kulttuuri! Älkää käykö läpi yhteisön säännöstöä ennen vuoden 2009 loppua, mutta antakaa merkki ennen ensi vuoden vaaleja. Myös tässä teillä on tukemme.
<P>
(Suosionosoituksia)
<SPEAKER ID="016" NAME="Hannes Swoboda">
PSE-ryhmän puolesta. - (DE) Arvoisa puhemies, hyvä Hartmut Nassauer, komission puheenjohtajamme ei ole niin heikko: hän on jo joutunut kestämään paljon kritiikkiä. En kuitenkaan usko, arvoisa komission puheenjohtaja, että yhteinen päämäärämme on puheittenne ja lukemieni haastattelujen perusteella se, että jatkamme vuoden 2009 aikana sosiaalisen ja ekologisen Euroopan laajentamista globaalissa maailmassa.
<P>
Olette tietoinen siitä, että yhteiskunnalliset näkökohdat ovat meille erityisen tärkeitä ja että olimme erityisen huolestuneita esimerkiksi yhteisöjen tuomioistuimen päätöksestä asiassa Laval. Toivomme, että me parlamentissa ja te komissiossa voimme tehdä tässä asiassa yhteistyötä, jotta kansalaiset eivät saa sitä käsitystä, että joidenkin vaikeuksien jälkeen aikaansaatua yhteiskunnallista edistystä heikennetään jälleen vääränlaisella määrällisellä kilpailulla. Pidämme Euroopassa kiinni laadullisesta kilpailusta, jota Euroopan on luonnollisesti edistettävä ottaen huomioon ympäristönäkökohdat. Yhteiskunnallinen näkökohta on meille sosiaalidemokraateille keskeinen.
<P>
Kiitän komissiota ympäristöteemaa koskevista ehdotuksista, jotka ovat erityisesti suuntautuneet tulevaisuuteen. Komission jäsenen tavoin myös me ilmaisemme luottamuksemme tämän mantereen kestävään kehitykseen. Kestävä kehitys koskee myös Eurooppaa teollisena keskuksena, ja sitä on mukautettava ja otettava käyttöön ympäristötavoitteita, joita varten on oltava velvoitteita ja kannustimia. Meidän on tehtävä yhteistyötä varmistaaksemme, että teollisuudella ja taloudella on keskeinen tehtävä tulevaisuudessa tämän mantereen tuotannossa - työpaikkojen kannalta - koska ympäristöä koskevat tavoitteet ovat täysin yhteensopivia teollisena keskuksena olevan Euroopan kanssa. Myös tämä on tehtävä, joka on toteutettava yhteisesti.
<P>
Voimme toteuttaa tämän tehtävän ainoastaan, jos vakuutamme muut kumppanit - Yhdysvallat, Kiinan ja Intian - ottamaan käyttöön samat ympäristötavoitteet. Lisäksi voimme saavuttaa tämän ainoastaan, jos pääsemme sopimukseen naapureidemme kanssa ja jos luomme yhteisen politiikan naapureidemme kanssa. Olette tietoinen, että emme ole täysin tyytyväisiä monesta laaditusta strategiasta.
<P>
Esimerkiksi Balkanin alueen osalta ehdotimme hiljan, että Lissabonin prosessin rinnalla olisi oltava myös puheenjohtajavaltio Slovenian mainitsema Ljubljanan prosessi ja että sillä edistetään tämän alueen taloudellista ja yhteiskunnallista kehitystä, koska viha ja alueella esiintyvät konfliktit voidaan ratkaista ainoastaan, jos Balkanin alueen talous ja yhteiskunta kehittyy asianmukaisesti.
<P>
Nyt kaikkien, jopa ulkoministerin, huulilla olevan Välimeren unionin osalta haluamme komissiolta asiaan selkeän kannan. Olette jo vihjanneet tästä, arvoisa komission puheenjohtaja, mutta teidän täytyy jatkuvasti tehdä selväksi, että emme harkitse perustavamme mitään unionia, johon ei sisälly koko Euroopan unioni. Kyseessä on oltava yhteisö, joka ei jaa Euroopan unionia, vaan siihen on kuuluttava Euroopan unioni ja Välimeren maat.
<P>
Samalla olisi keskusteltava Mustanmeren alueesta, ja odotamme tässä asiassa komission aloitteita, koska kyse ei ole ainoastaan eteläisistä vaan myös itäisistä naapureistamme. Emme voi tarjota sielläkään uusia jäsenyyksiä lyhyellä aikavälillä. Se ei ole mahdollista. Voimme kuitenkin tarjoutua kehittämään tiiviimpää yhteistyötä näiden valtioiden kanssa ja toivomme, että komissio tekee enemmän aloitteita, kuin mitä tähän asti on asiakirjoissa olemassa.
<P>
Arvoisa komission puheenjohtaja, totesitte, että on kyse myös vaalivuodesta. Ensi vuosi on todellakin vaalivuosi ja toivottavasti vuosi, jolloin uudistussopimus tulee voimaan. Emme odota, että komissio puuttuu poliittisiin keskusteluihin vaalivuotena, mutta odotamme, että komissio antaa selkeän näköalan siihen, miten tämän Euroopan olisi toimittava tulevaisuudessa ekologisena ja sosiaalisena Eurooppana. Toivomme komission selventävän, että sillä on vahva sanavalta myös kumppaneidemme kanssa käytävässä vuoropuhelussa. Ainoastaan silloin, kun puhumme vahvalla äänellä Yhdysvalloille, Kiinalle ja muille maille, voimme varmistaa kansalaistemme intressit.
<P>
Haluamme vaalivuonna vahvan komission, jolla on visioita tulevaisuuden Euroopasta!
<SPEAKER ID="017" NAME="Diana Wallis">
ALDE-ryhmän puolesta. - (EN) Arvoisa puhemies, esitän ryhmäni puolesta onnittelut toimintastrategiasta, jota puheenjohtaja Barroso on ehdottanut, kuten hän itse sanoi, tärkeää ja haastavaa vuotta varten. Komissio on laatinut toimintastrategian, joka on korkeatasoinen poliittiselta, rahoitukselliselta ja hallinnolliselta sisällöltään, ja välttänyt sen, mitä omassa valtiossani joskus kutsutaan vaalikauden lopun taudiksi.
<P>
Meidän on tietysti keskityttävä jossain määrin puutteita koskeviin näkökohtiin, mutta Hartmut Nassaueria kuultuani haluaisin ehkä puhua niistä painotuseroina puutteiden sijaan, jos voisin ilmaista asian näin. On tietysti kysymys toimikausien välisten erojen silottamisesta. Jos tarkastelen sisämarkkina-aluetta, niin eurooppalaista patenttia, potilaiden liikkuvuutta ja Euroopan yksityisyrityksiä koskevat lainsäädäntösuunnitelmat ovat kaikki asioita, jotka on toteutettava. Puheenjohtaja Barroso on ehkä maininnut yhden tai toisen niistä, mutta meidän on oltava varmoja, että ne käsitellään seuraavan toimikauden aikana, koska ne ovat kaikki sisämarkkinoiden keskeisiä osia. Tässä yhteydessä olisin ehkä olettanut näkeväni enemmän teemoja siitä tarpeesta, mitä voitaisiin kutsua kansalaisten taloudelliseksi turvallisuudeksi maailmassa, joka on tällä hetkellä taloudellisessa myllerryksessä ja jossa ihmiset ovat epävarmoja tulevaisuudesta. Ehkä näitä teemoja olisi käsiteltävä enemmän.
<P>
On tietenkin kyse myös vuodesta, jolloin perussopimus pannaan täytäntöön. Vaikka voimmekin pitää, ja minä erityisesti pidän, hyvänä sitä, että asiakirjassa keskitytään täytäntöönpanon teemaan - ja mielestäni ajatus jäsenvaltioiden kanssa työskentelemisestä tulevaisuudessa, jotta varmistetaan lakien täytäntöönpano yleisesti yhteensopivammalla tavalla on mainio - olisin kuitenkin nähnyt asiakirjassa mieluummin jotain siitä lainsäädännöstä, joka on erittäin keskeinen kansalaisillemme, eli kansalaisaloitteesta. Mutta puheenjohtaja Barroso hillitsi vimmastustani mainitsemalla sen tänä aamuna, joten asia on kunnossa. Kyse on kuitenkin keskeisestä kysymyksestä, joten meidän on varmistettava, että komissio esittää asiaan vaadittavan lainsäädännön. Lisäksi olisi pohdittava jonkin verran suhdetta kansallisiin parlamentteihin.
<P>
Lisäksi vielä hieman ulkosuhteista: voimmeko saada tietoja ulkosuhteista, energiasta ja ilmastonmuutoksesta, kaikista näistä kysymyksistä? Tiedämme, että komissio käsittelee näitä asioita. Ne ovat erittäin tärkeitä, eivätkä ainoastaan arktisella alueella vaan myös muualla maailmassa.
<SPEAKER ID="018" NAME="Brian Crowley">
UEN-ryhmän puolesta. - (GA) Arvoisat puhemies ja komission varapuheenjohtaja, tuen täysin komission tulevan vuoden toimintaohjelmaa. Tällä ohjelmalla pyritään kehittämään Euroopan taloudellisia ja poliittisia toimia. Tällä toimintaohjelmalla edistetään Eurooppaa ja asetetaan etusijalle Euroopan kansalaisten intressit. Kannatan erityisesti ohjelman ensimmäistä toimintalinjaa: työllisyyden ja kehityksen edistämistä Euroopan unionissa.
<P>
(EN) Siirrymme vuoteen, jolloin perussopimus ratifioidaan. Me, jotka tuemme tämän sopimuksen ratifiointia Irlannin kansanäänestyksessä yritämme iskostaa kotonamme näkökantaa, että Euroopan on tultava tehokkaammaksi ja että tunnustamme, että kuutta, kymmentä tai viittätoista valtiota varten laaditut perussopimukset eivät enää toimi 27 valtion Euroopan unionissa. Haluamme erityisesti korostaa tarvetta laajemmalle innovoinnille, tutkimukselle ja teknologialle, jolla luodaan Euroopalle dynaaminen uusi talous 2000-luvulla.
<P>
Olen erityisen ilahtunut, että komission puheenjohtaja ja muut komission jäsenet eivät sisällyttäneet kaikkea vuotuiseen toimintastrategiaan 2009. Olisi erittäin helppoa sanoa, että aiomme saada aikaan monia asioita, mutta sen sijaan toimintasuunnitelmassa on keskitytty keskeisiin aloihin, kuten ilmastonmuutokseen, joka on jo mainittu, sekä kysymykseen Euroopasta kansainvälisenä kumppanina ja tekijänä erityisesti silloin, kun tarkastelemme maailman riskejä ja vaaroja, joita esiintyy Lähi-idän ja Länsi-Balkanin sekä Afrikan lisäksi jopa Etelä-Amerikassa, jossa olemme viime viikkojen aikana nähneet, miten kireä tilanne voi syntyä nopeasti. Tasapainottava voima on se, mitä todella tarvitaan, ja Euroopan unioni voi täyttää tehtävänsä maailmannäyttämöllä.
<P>
Lopuksi Euroopan unionin on ylläpidettävä tarvittavia toimia huumausaineiden laittoman tuonnin ja ihmiskaupan sekä ihmiselämän kunnioittamisen heikentymisen torjumiseksi. Voin vakuuttaa, että me ja puolueeni Fianna Fáil Irlannissa kampanjoimme vahvasti perussopimuksen ratifioinnin varmistamiseksi, jotta Euroopan tuleva kehitys olisi mahdollista.
<SPEAKER ID="020" NAME="Eva Lichtenberger">
Verts/ALE-ryhmän puolesta. - (DE) Arvoisat puhemies ja komission puheenjohtaja, hyvät naiset ja herrat, vuotuisessa strategiassa meillä on edessä valinta kahden eri tien välillä. Ensimmäinen olisi mahdollisimman laaja selkeys ja johdonmukaisuus lausuntojen ja rahoitustoiminnan välillä. Tämä olisi erityisen suotavaa vaalivuonna, koska me lupaamme, että ”kansalaiset asetetaan etusijalle”. Kansalaisilla on oikeus selkeyteen.
<P>
Komissio on kuitenkin valitettavasti valinnut toisen tien, eli se pyrkii olemaan mahdollisimman yleisluonteinen vastatoimilta suojautuakseen. Ensinnäkin konteksti on itsessään mielenkiintoinen. Oletamme, että Lissabonin sopimus pannaan täytäntöön. On vaalivuosi ja vuosi, jolloin Euroopan on myös erityisen laajasti sitouduttava kansainvälisellä tasolla ilmastonsuojeluun. Valitettavasti sanoja on seurannut aivan liian harvoin toiminta, ja tätä ei ole selvitetty tarpeeksi selkeästi strategiassa.
<P>
Jos epäröimme yhtä paljon käytännön toimissa kuin esimerkiksi ajoneuvojen päästöissä, niin Euroopan uskottavuus on vaarassa, ja meillä ei ole varaa siihen pitkällä aikavälillä kansainvälisen tason keskusteluissa kumppaniemme kanssa ilmastonsuojelusta. Tämä on kielteinen esimerkki siitä, että olemme antaneet periksi merkittäville etujärjestöille, kuten muun muassa lentoliikenteen päästökauppajärjestelmän täytäntöönpanossa, jossa olemme myös toimineet liian epäröivästi ja vaisusti, ja sen vuoksi emme ole pystyneet ottamaan käyttöön tarvittavan tehokkaasti asianmukaisia toimia lentoliikenteen aiheuttaman ilmaston pilaamisen vähentämiseksi.
<P>
Lisäksi on olemassa ristiriita kunniahimoisten tavoitteiden ja tutkimuksen todellisen rahoittamisen välillä. Puhumme uusista energialähteistä, mutta toisaalta myönnämme leijonanosan tutkimusvaroista ydintalouteen, joten tätä ristiriitaa ei voida ratkaista, emmekä voi odottaa mitään kestävää ratkaisua, koska ei ole mitään mahdollisuuksia investoida todella keskitetysti.
<P>
Katson, että strategiasta puuttuu jäsenvaltioiden selkeä sitoumus yhteisön lainsäädännön täytäntöönpanemisesta jäsenvaltioissa. Käytössä on liian vähän mekanismeja: lainsäädäntöä ei kunnioiteta tarpeeksi. Asia on itse asiassa päinvastainen: teemme uusia suunnitelmia ennen kuin vanhat on pantu täytäntöön. Tässä yhteydessä viittaisin energiatoimintasuunnitelmaan.
<P>
Jos kansalaiset ovat meille niin tärkeitä kuin korostatte oikeutetusti, niin muun muassa heidän kärsimänsä epäkohdat sekä uusi mahdollisuus järjestää kansanäänestys on oltava huomiomme kohteena parlamentissa.
<SPEAKER ID="021" NAME="Helmuth Markov" LANGUAGE="DE">
Arvoisat puhemies ja komission puheenjohtaja, meillä on edelleen käyttökelpoinen vuoden 2009 työohjelma, jota voisimme kommentoida. On kuitenkin ilmeistä, että komissio toimintastrategiassa ei ole odotettavissa mitään tärkeitä strategisia muutoksia tulevana vuonna.
<P>
Toimintastrategian mukaan komissio haluaa parantaa viestintätehtäväänsä, tiedottaa Eurooppaa koskevista asioista ja parantaa kansalaisten tietoja Lissabonin sopimuksesta. Eikö kansanäänestys uudistussopimuksesta olisi oikea keino ottaa kansalaiset mukaan tähän prosessiin? Uskotteko todella, että äänestäjämäärä nousee, jos yhä edelleen esitätte, miten hienosti nykyinen politiikka toimii ja että siksi olisi yksinkertaisesti jatkettava olemassa olevia suunnitelmia?
<P>
Se, mitä monet itse asiassa kokevat todellisuudessa, on heikompi sosiaaliturva, paikallaan polkeva palkkataso, vakavasti rajoitetut työoikeudet, peruspalvelujen hintojen nousu paikallisessa julkisessa liikenteessä, terveydenhoidossa, energia- ja vedenjakelussa, koulutuksessa ja lastenhoidossa ja tämä samaan aikaan, kun suurten yritysten voitot kasvavat, kun ne uhkaavat siirtää tuotannon muualle. Komissio puhuu elinikäisen oppimisen merkityksestä työllisyysnäkymiin, joustoturvan merkityksestä, mutta ihmettelen usein, missä turvallisuusnäkökohdat ovat, kun komissio esittää lainsäädäntöehdotuksia.
<P>
Komissio puhuu tarpeesta vahvistaa kilpailukykyä ja tässä yhteydessä erityisesti henkilöistä, jotka jo ovat vahvoilla ja jotka on vapautettu veroista eli toisin sanoen sosiaalisesta vastuusta. Komissio viittaa siihen hallinnollisena taakkana. Jos me haluamme yhteiskunnalliset, ekologiset ja kuluttajansuojanormit, niistä on myös sovittava ja ne on pantava täytäntöön! En löydä strategiasta mistään ajatusta, että ehkä Lissabonin strategian yleinen vapauttamisen ja yksityistämisen käsite ei yksinkertaisesti toimi kansalaisten enemmistön intressien puolesta monissa tilanteissa ja erityisesti julkisten palvelujen sektorilla.
<P>
Ulkopolitiikan ja ulkomaankaupan alalla korostetaan Euroopan tärkeää roolia maailmassa rauhan, turvallisuuden ja vakauden käsitteillä ja puhutaan monenvälisyyden ja kumppanuuden etusijaisuudesta. Asiakirjassa mainitaan, että Dohan kehityskierros on asialistan kärjessä. Kuitenkaan siihen ei sisälly mitään, jolla osoitettaisiin, miten EU aikoo edistää kehityskierroksen onnistumista. Sen sijaan korostetaan tuttuja alueellisia ja kahdenvälisiä vapaakauppasopimuksia, jotka eivät ole mikään edistysaskel, koska niillä ei vastata kehittyvien valtioiden vaatimuksiin.
<P>
Globaalia Eurooppaa koskeva ulkomaankauppastrategia on puhtaasti strategia, jolla edistetään niiden Euroopan konglomeraattien ulkomaankauppaa, jotka eivät välitä paljoa alueellisesta ja kestävästä taloudellisesta, yhteiskunnallisesta ja ekologisesta kehityksestä kumppanuusvaltioissa. Siihen ei sisälly mitään näkökohtia pienistä ja keskisuurista yrityksistä, mutta siinä ihmetellään, miksi Kiinan kaltaiset valtiot hankaavat vastaan polkumyyntitoimilla. Komissio jopa halusi edelleen peruuttaa pääasiassa riittämättömät polkumyynnin vastaisten välineet!
<P>
Komissio puhuu operatiivisten ja konfliktinhallinnan voimavarojen tehostamisesta kolmansissa maissa. Sen jälkeen, mitä juuri esitin, haluaisin kysyä teiltä: eikö olisi paljon järkevämpää torjua konfliktien ja kriisien yhteiskunnallisten syiden lisäksi myös taloudellisia syitä?
<P>
Muuttakaa strategiaanne, jotta saamme kansalaisten tuen Euroopan unionille!
<SPEAKER ID="022" NAME="Godfrey Bloom">
IND/DEM-ryhmän puolesta. - (EN) Arvoisa puhemies, pidän erityisesti tänne lainsäädäntötehtaaseen tulemisesta. Se on huvittavaa. Katselin juuri komission vuosittaisen toimintaohjelman otsikoita, ja ne alkavat sanoilla ”kasvu ja työpaikat”. Rehellisesti sanoen tässä paikassa voisi puhua kasvusta ja työpaikoista, jos edes yhdellä prosentilla tästä edustajanhuoneesta olisi kokemusta kaupankäynnistä.
<P>
Olen liikemies ja ymmärrän, mitä on kasvu ja mikä on työpaikka. On ikävää, että mitä enemmän sääntelette ja mitä enemmän lainsäädäntöä laaditte, sitä vähemmän todennäköistä on, että luotte kasvua ja työpaikkoja, ja se on syy sille, että Euroopan bruttokansantuote on surkeassa tilassa ja että muualla maailmassa, Kiinassa tai Intian niemimaalla, on nousukausi. Jopa Pohjois-Amerikka voittaa meidät. Ehdotan siksi, että jos haluamme kasvua ja työpaikkoja, meidän pitäisi jättää ihmiset rauhaan ja antaa heidän jatkaa toimintaansa, eikä puuttua asiaan tästä paikasta käsin.
<P>
Kestävä Eurooppa? Sepä on mielenkiintoista, eikö olekin? Puhumme globaalista jalanjäljestä, puhumme kaikenlaista tällaista palturia, vaikka maapallo ei ole itse asiassa lämmennyt enää kymmeneen vuoteen. Tieteet viskataan romukoppaan. Jos joku haluaa tarkastella vakavasti globaalia tiedettä, globaalia lämpenemistä ja ilmastonmuutosta, niin hän huomaa, että itse asiassa parhaiten asioista perillä olevat ja muihin kuin poliittisiin näkökohtiin nojautuvat tiedemiehet pitävät tosiasiana, että meillä on vuonna 2050 itse asiassa kylmempi maapallo eikä suinkaan lämpimämpi. Mutta tämähän ei käy meille? Me pidämme verottamisesta ja sääntelystä.
<P>
Sitten luomme katsauksen hyvin hallinnoituun muuttoliikkeeseen. Voi hyvänen aika. Voin englantilaisena sanoa teille: hyvin hallinnoitu muuttoliike? Meidän pienen pienelle ylikansoitetulle saarellemme tuli viime vuonna miljoona ihmistä. Pyydän hartaasti, että tässä paikassa edes joskus palattaisiin takaisin maan pinnalle!
<SPEAKER ID="023" NAME="Frank Vanhecke" AFFILIATION="NI">
(NL) Mielestäni asiat vaikuttavat olevan huonosti jopa komission vuosittaisen toimintasuunnitelman 2009 alkusivuilla. Tarkoitan yhtä keskeisimmistä ideoista, mistä siinä puhutaan komissiota lainaten: ”kansalaiset etusijalle”. Tämä pahentaa asiaa entisestään. Euroopan komissio ei pidä loppujen lopuksi missään Euroopan kansalaisia etusijalla, eikä se kunnioita heitä mitenkään.
<P>
Mikä on Euroopan komissio? Kaiken takana on loppujen lopuksi ainoastaan poliittisesti nimitettyjen viranomaisten elin, jolla on erittäin rajallinen demokraattinen legitimiteetti ja johon kuuluvat muodostavat erittäin pienen Euroopan byrokraattien piirin, joka uskoo tietävänsä asiat kansalaisia paremmin ja luulee, että olisi muka julkisen edun mukaan parasta, jos he päättävät kaiken itse vaikka kävellen yli kansalaisten, joita he väittävät kunnioittavansa.
<P>
Tämä on se demokraattinen vaje, josta jokainen puhuu, mutta jonka vuoksi kukaan ei tee mitään. Jos kansalaiset olisivat tosiaan ensisijaisia, komissio haluaisi välttämättä kuulla heitä erityisesti tällä hetkellä käsiteltävissä kaikkein tärkeimmissä asioissa. Milloin kansalaiset voivat esittää mielipiteensä uudesta ja naamioidusta Euroopan perustuslaista? Alankomaiden ja Ranskan kansalaiset ilmaisivat jokin aika sitten, mutta on selvää, että komissio ei aseta näitä kansalaisia etusijalle.
<P>
Milloin Euroopan kansalaiset voivat ilmaista mielipiteensä täysin epäonnistuneesta maahanmuuttopolitiikasta, jonka Euroopan byrokraatit ovat pakottaneet heidät nielemään? Milloin nämä kansalaiset voivat tehdä omat päätöksensä ja nauttia mielipiteidensä kunnioittamisesta ensiarvoisen tärkeissä kysymyksissä, kuten islaminuskoisen ja monessa suhteessa itse asiassa Euroopan ulkopuolisen valtion Turkin mahdollisessa liittymisessä Euroopan unioniin? Ainoa hetki, jolloin Euroopan unioni asettaa kansalaiset etusijalle on silloin, kun heidän pitää maksaa verot Euroopan byrokraateille ja niille toimintalinjoille, joita kyseiset etuoikeutetut henkilöt tyrkyttävät heille pakolla. Teillä pitäisi olla tämän vuoksi edes rohkeutta sanoa, että Euroopasta ei tule ikinä demokraattista kokonaisuutta.
<SPEAKER ID="024" NAME="José Ignacio Salafranca Sánchez-Neyra" AFFILIATION="PPE-DE">
(ES) Arvoisa puhemies, ulkosuhteiden kohdalla vuonna 2009 on otettava huomioon kaksi perustavaa tosiseikkaa. Ensinnäkin voimaan tulee uusi perussopimus, jonka perusteella luodaan uusi toimielinjärjestys, jossa, arvoisa komission puheenjohtaja, parlamentti haluaa toimia oikeutetun tehtävänsä mukaisesti. Toiseksi perustetaan ulkosuhdehallinto, jonka pitäisi meidän näkökannastamme sijaita komissiossa eikä jäädä neuvostoon.
<P>
Muut komission painopisteet ovat tarkoituksenmukaisia: laajentuminen, suhteet Venäjän kanssa ihmisoikeuksien kunnioittamisen pohjalta sekä energian toimitusvarmuus; vakautus- ja assosiaatiopolitiikka Balkanilla ja Kosovon tilanne; naapuruuspolitiikka sekä Barcelonan prosessi ja Välimeren unioni, jotka esittää unionin puheenjohtajavaltio Ranska.
<P>
Lisäksi on otettava huomioon Keski-Aasian tilanne ja konfliktit Iranissa, Irakissa, Afganistanissa ja Pakistanissa. Arvoisa komission puheenjohtaja, meidän mielestämme suhteet ovat kehittyneet Kiinan, Intian ja Aasian valtioiden kanssa, ja ne on otettu asianmukaisesti mukaan komission ehdotukseen. Lisäksi on otettava huomioon Lähi-idän tilanne, jossa Euroopan parlamentti tuki varauksettomasti komission Pariisin konferenssissa tekemää ehdotusta.
<P>
Tämän lisäksi ovat strategiset kumppanuudet Afrikan, Karibian- ja Tyynenmeren valtioiden kanssa ja vielä suhteet Latinalaisen Amerikan kanssa, jonka osalta toivomme, että Liman huippukokouksessa päästään lopputulokseen ajoissa, jotta assosiaatiosopimukset voidaan tehdä Mercosurin, Andien yhteisön ja Keski-Amerikan kanssa.
<P>
Arvoisa komission puheenjohtaja, Euroopan unionin ulkoisen toiminnan on oltava vakavasti otettavaa, tehokasta ja toimintakykyistä, ja unionin on ilmaistava itseään yhdellä äänellä kansainvälisissä järjestöissä. Me emme voi sallia sitä, että meistä tulee jonkinlainen Kansainvälinen Punainen Risti, jonka tehtävä on vastata nykyajan suurten kriisien kustannuksista. Euroopan unionilla on oltava painoarvoa kansainvälisellä näyttämöllä kansainvälisenä toimijana sen taloudellisen, kaupallisen, rahoituksellisen ja teollisen vaikutusvaltansa mukaisesti. Arvoisa komission puheenjohtaja, teillä on tukemme tälle ohjelmalle.
<SPEAKER ID="025" NAME="Catherine Guy-Quint" AFFILIATION="PSE">
(FR) Arvoisat puhemies ja komission jäsen, olemme viimeinkin edenneet tähän vuoden 2009 poliittisten prioriteettien prosessin avaamistilaisuuteen. Tämä on suuri askel, sillä monia muutoksia on tulossa - uusi parlamenttikausi, perussopimuksen käyttöönotto. Ollaan myös aloittamassa uutta menettelyä, jolla parlamentti vastaa komission vuotuiseen toimintastrategiaan, sillä olemme päättäneet, että asiasta esittävät kantansa budjettivaliokunnan sijaan poliittiset ryhmät.
<P>
Euroopan parlamentin sosialidemokraattien ryhmän poliittinen valinta on selkeä, sillä se on jo mainittu: sosiaalinen Eurooppa. Ryhmä haluaa Euroopan, joka toimii sen puolesta, että taistelusta ilmastonmuutosta vastaan tehdään painopiste. Se haluaa myös Euroopan, jossa edistetään yhteisiä ulkosuhteita. Kun huomaan, että komissio haluaa, että EU:n tehtävää turvallisuuden ja vakauden edistämiseksi kansainvälisellä näyttämöllä tehostetaan, herää kysymys, miten löydämme siihen varat? Miten tästä hyvää tarkoittavasta toiveesta tehtäisiin totta? Jos jatkamme samalla tiellä, neuvosto asettaa meidät kestämättömään tilanteeseen, niin kuin se tekee joka vuosi: on valittava, mikä alue maailmassa uhrataan.
<P>
Neljäntenä painopisteenämme ovat kansalaisemme. Komissio toteaa, että kansalaisten olisi oltava etusijalla vuonna 2009. Nyt on jo korkea aika, koska meidän toimintaohjelmaamme ei voida viedä eteenpäin, jos se on niin kaukana kansalaisista. Siksi kaikkea tietojenvaihtoa, tiedottamista ja viestintää on parannettava, mutta mistä tähän saadaan varat? Yksi asia on selvä: ei ole tarpeeksi budjettivaroja! Se, missä on vielä käytettävissä liikkumavaraa, on varat jo osoitettu muuhun käyttöön, ja me emme budjettivaliokunnassa tiedä nyt, miten nämä painopistealat rahoitetaan. Emme halua, että vanhat prioriteetit uhrataan, jotta uudet pannaan täytäntöön. Mitä te aiotte tehdä? On kiireellistä, että Eurooppa vedetään pois talousarvion ja hallinnon aiheuttamasta sekasotkusta. Poliittinen maailma muuttuu erittäin nopeasti ja meillä on Euroopassa uusia ajatuksia, mutta emme ole koskaan voineet sovittaa toteuttamiseen käytettäviä keinoja pragmaattisesti parlamentin ja kansalaistemme poliittisiin odotuksiin.
<SPEAKER ID="026" NAME="Adina-Ioana Vălean" AFFILIATION="ALDE">
(EN) Arvoisa puhemies, tämän vuoden loppupuolella meillä on kaksi komission asiakirjaa vapaasta liikkuvuudesta: yksi työntekijöiden vapaasta liikkuvuudesta - ja oletan, että komissio neuvoo jäsenvaltioita poistamaan väliaikaiset järjestelyt, joita sovelletaan uusista jäsenvaltioista tuleviin työntekijöihin - ja toinen kansalaisten vapaata liikkuvuutta koskevan direktiivin täytäntöönpanosta, ja mahdollisesti moni jäsenvaltio joutuu yhteisöjen tuomioistuimen eteen tämän asian vuoksi.
<P>
Kaikki huolet vuonna 2004 käyttöön otetuista väliaikaisista järjestelyistä ovat nyt kaikkoamassa. Ei ole mitään taloudellisen turvallisuuden mukaista tai väestötieteellistä syytä, miksi työtä rajoitettaisiin vielä viiden vuoden ajan. Päinvastoin, vapaat eurooppalaiset työmarkkinat ovat se, mitä tarvitaan, jotta Eurooppa voisi olla esikuva, kumppani ja maailmanluokan johtaja. Sääntelemme kolmansien maiden kansalaisten pääsyä työmarkkinoille. Tämä on vielä selvä asia, ja sitä arvostetaan. Mutta meidän pitäisi ensin selvittää asiat omalla tontillamme. Meillä pitäisi olla johdonmukainen ja yhteinen politiikka työntekijöiden vapaasta liikkumisesta unionin sisällä.
<P>
Jos olemme uskollisia perussopimuksissa asetetuille perusvapauksille ja jos olemme vakavasti tekemässä Lissabonin strategiasta todellisuutta, on aika päättää keskustelut ja aloittaa oikea toiminta.
<P>
Haluaisin lisätä että tälle komissiolle on aivan alusta saakka näytetty vihreää valoa, jotta se keskittyy kansalaisten perusoikeuksiin ja odotan innokkaasti, että ensi vuoden suunnitelmassa käsitellään erityisesti kyseisen alan kysymyksiä.
<SPEAKER ID="027" NAME="Jan Tadeusz Masiel" AFFILIATION="UEN">
(PL) Arvoisa puhemies, vuosi 2009 on monien mahdollisuuksien vuosi Euroopalle, ja mahdollisuudet tarjotaan Lissabonin sopimuksessa. Ensi vuosi on myös vuosi, jolloin toivotaan syvempää yhtenäisyyttä Euroopassa Euroopan parlamentin uusien vaalien vuoksi.
<P>
Kuten puheenjohtaja Barroso mainitsi, vietämme Berliinin muurin murtamisen 20-vuotisjuhlaa. Muistutan tässä yhteydessä, että muuri murtui Varsovassa. Tämä on viides vuosijuhla aikaisempien kommunististen valtioiden liittymisestä Euroopan unioniin. Liittyminen ei ole aina ollut täysin tasapainoista: puolalaiset maanviljelijät joutuvat kilpailemaan epäoikeudenmukaisten ehtojen mukaisesti vanhan unionin maanviljelijöihin verrattuna.
<P>
Tästä huolimatta uskon, että vuosi 2009 pyyhkii pois valtioidemme välisiä eroja ainakin psykologisella tasolla ja lisää yhtenäisyyden tunnetta ja Euroopan unionin vaikutusvaltaa.
<SPEAKER ID="028" NAME="Jens-Peter Bonde" AFFILIATION="IND/DEM">
(EN) Arvoisa puhemies, käytän puheenvuoroni ehdottaakseni uudistusta siihen, miten käsittelemme vuosittaisia ohjelmia. Tähän saakka kansallisten parlamenttien ja Euroopan parlamentin vaaleilla valituilla jäsenillä ei ole ollut sanavaltaa. Vuosittaisen ohjelman panee alulle ja hyväksyy komissio, jota ei ole valittu vaaleilla. Jäsenvaltiot koordinoivat painopisteitä vaihtuvien puheenjohtajakausien työohjelmilla. Me keskustelemme kummastakin, mutta emme tarkista mitään. Me emme edusta äänestäjiämme erittäin tärkeässä työohjelman laatimisessa.
<P>
Meidän olisi sen sijaan pyrittävä saamaan aikaan yhteinen työohjelma kaikille toimielimille ensi vuodeksi. Komissio voisi laatia yksityiskohtaisen ehdotuksen, johon liitetään kaikki lainsäädäntöaloitteet, jotka se aikoo ehdottaa, mukaan lukien niiden oikeusperustan. Sen jälkeen kansalliset parlamentit voisivat tarkastella sitä alakohtaisissa valiokunnissaan ensimmäisessä käsittelyssä, sitten Euroopan unionista vastaavissa valiokunnissa ja lopulta täysistunnoissa.
<P>
Kansallisten parlamenttien pitäisi tavata COSACissa ja hyväksyä virallisesti työohjelma. Euroopan parlamentilla pitäisi olla omat käsittelynsä, ja silloin Euroopan unionia johdettaisiin alhaalta ylöspäin eikä päinvastoin. Sitä johtaisivat vaaleilla valitut kansojemme edustajat, eivätkä suljettujen ovien takana toimivat virkamiehet ja edunvalvojat.
<P>
Kun ohjelma hyväksytään, kansalliset parlamentit voisivat aloittaa konkreettisten ehdotusten käsittelyn toissijaisuus- ja suhteellisuusperiaatteen kannalta ja päättää niiden oikeusperustan. Sen jälkeen EU:n toimielimet voisivat ottaa asian käsiteltäväksi, ja kaikki lait voitaisiin hyväksyä neuvostossa, jäsenvaltioiden 75 prosentin kannatuksella ja Euroopan parlamentissa normaalilla enemmistöllä. Silloin Eurooppa olisi demokratia eikä sekoitus Machiavellin ja Mussolinin ajatuksia, joiden perusteella nyt toimimme.
<SPEAKER ID="029" NAME="Luca Romagnoli" AFFILIATION="NI">
(IT) Arvoisa puhemies, hyvät naiset ja herrat, vuodelle 2009 suunniteltuja keskeisiä toimia voidaan pääasiassa tukea Lissabonin strategian tarjoaman kasvun ja työpaikkojen osalta. Yhtenäismarkkinoiden ja kilpailun alalla on näkökohtia, joiden puolella olen. Kestävää Eurooppaa koskevan otsakkeen alla on monia tärkeitä näkökohtia.
<P>
Valitettavasti yhteinen viisumipolitiikka pitäisi kokonaan hylätä, sillä se on mielestäni kansallisuusaatteen vastainen ja sen lisäksi täysin tämän parlamentin valtuuksien ja pyrkimysten ulkopuolella. Vastustan lisäksi täysin sitä, että unioniin otetaan mukaan Kroatia ja Turkki ja se osa, jota kutsutaan Kosovoksi ja jonka osalta olen jo kritisoinut, että kansainvälistä oikeutta pidettiin pilkkanaan, kun tunnustettiin sen itsenäisyys suvereenista valtiosta. Tämän syyn vuoksi äänestän toimintastrategiaa vastaan.
<SPEAKER ID="030" NAME="László Surján" AFFILIATION="PPE-DE">
(HU) Arvoisat puhemies ja komission puheenjohtaja, pidimme tervetulleena komission toimintasuunnitelmaa ja toivoimme, että se myös pantaisiin täytäntöön. Tälle on kuitenkin yksi mahdollinen este: rahoitusta koskevat rajoitukset. Sen vuoksi voi olla vaikeaa sitoutua uusiin toimiin. Jäsenvaltioiden rahoitusvalmius on pudonnut alle yhden prosentin, joten rahoitus uusia toimia varten saadaan vain jakamalla uudestaan olemassa olevat varat. Siihen ei kuitenkaan pidä ryhtyä tarkastelematta ensin tarkasti käynnissä olevia ohjelmia. On tarkasteltava, mitkä ovat hintansa arvoisia ja mitkä eivät. Emme saa antaa edunvalvojaryhmien päättää puolestamme.
<P>
Parlamentin uudistamisessa on kehittymässä uudenlainen yhteistyö erikoisvaliokuntien ja budjettivaliokunnan välillä. Sen yksi ominaisuus on, että menojen perustelut ja hyödyllisyys voidaan tuoda esille entistä yksityiskohtaisemmin. Vaikka päätös olisi tuskallinen, on järkevämpää lopettaa tietyt ohjelmat tai olla aloittamatta niitä, kuin antaa niille liian vähän rahoitusta.
<P>
Vajavaiset investoinnit ovat turhaa rahan hukkaa. Komission, neuvoston ja parlamentin on toimittava yhteistyössä varmistaakseen, että ainoastaan niitä ohjelmia, joita voidaan rahoittaa riittävästi ja jotka tuottavat konkreettisia tuloksia, pidetään yllä. Parlamentti toivoo tämän vuoden toimintasuunnitelmalta tällaista yhteistä toimintaa. Kiitos osoittamastanne mielenkiinnosta.
<SPEAKER ID="031" NAME="Véronique De Keyser" AFFILIATION="PSE">
(FR) Arvoisa puhemies, komission tiedonannossa on puhuttu paljon ulkosuhteista, mutta haluaisin, että siihen vielä lisätään jotain. Otsake 4:ää varten ei ole tarpeeksi varoja. Meidän on valitettavasti annettava enemmän varoja Palestiinaa ja Kosovoa varten. Tämä on kuitenkin pelkkä huomio, ei suinkaan strategia.
<P>
Olisin halunnut tietää esimerkiksi sen, mitkä poliittiset ehdot ovat tarpeen, jotta avunanto on tehokasta: ei ainoastaan näkyvää, vaan tehokasta. Miten voisimme käyttää rahoitusvälineitä siten, että Euroopasta tulisi lempeä voima, jota ei voida jättää huomiotta ja joka pitää yllä demokraattista mallia eikä ole ainoastaan käteiskassa? Miten sovellamme ehdollisuutta?
<P>
Mihinkään näistä kysymyksistä niiden äärimmäisestä tärkeydestä huolimatta ei kuitenkaan vastata. Yksi esimerkki, eikä suinkaan ainoa, on, että emme ole milloinkaan aikaisemmin myöntäneet niin paljon varoja Palestiinalle, mutta Gazan asukkaat eivät ole vuoden 1967 jälkeen olleet milloinkaan näin köyhiä, ja väkivalta kärjistyy edelleen Lähi-idässä, missä me edelleen rakennamme uusiksi sitä, mikä on tuhottu.
<P>
Mitä voimme oppia tästä? Ennen kuin Euroopan ulkopolitiikan ja sen rahoitusvälineiden välillä on täydellinen johdonmukaisuus, jolloin viimeksi mainittuja käytetään ensimmäiseksi mainittuja varten eikä suinkaan päinvastoin, Eurooppa ei ole koskaan sellainen maailmanlaajuinen toimija, joka se haluaisi olla, ja sen vuoksi katson, että komission tiedonanto ei ole tarpeeksi kunnianhimoinen.
<SPEAKER ID="032" NAME="Ingeborg Gräßle" AFFILIATION="PPE-DE">
(DE) Arvoisat puhemies ja neuvoston puheenjohtaja, hyvät naiset ja herrat, oletan, että käymme tänään keskustelua toimintasuunnitelmasta viimeisen kerran tämän mallin mukaisesti, sillä se muuttuu Lissabonin sopimuksen myötä. Suunnitelma on jo käytössä, ainakin tässä parlamentissa, ja odotan jo innokkaasti uutta mallia, sillä se merkitsee, että voimme ottaa neuvoston toimivallan mukaan tähän erittäin tärkeään keskusteluun.
<P>
Haluaisin siksi antaa muutaman kommentin viimeisen kerran talousarvion tarkastuksen näkökulmasta sekä antaa vielä muutaman lisäehdotuksen Hartmut Nassauerin äänensävyllä. Käymme tällä hetkellä laajaa keskustelua komission kanssa yhteisön taloudellisten intressien turvaamisesta, ja komissio on ilmoittanut huomattavista ponnisteluista tässä asiassa. Olisimme halunneet nähdä, otetaanko nämä huomattavat ponnistelut - joista olemme kiitollisia ja joita me myös tarvitsemme - mukaan vuotuiseen ohjelmaan. Työ, jonka olette luvanneet tehdä, olisi myös ansainnut sen.
<P>
Tarvitsemme uusia menettelyjä, joilla peritään takaisin laittomasti myönnetyt varat ja tarvitsemme tehostetumpaa yhteistyötä komission ja jäsenvaltioiden välillä. Tämä on kaikkiaan vaikuttava ohjelma Barroson komissiolta. Meidän neuvomme on siis, että se pitäisi myös sisällyttää komission vuotuiseen ohjelmaan. Se on ollut ansaittua, ja se olisi vakuuttanut meidät siitä, että te pidätte sitä yhtä tärkeänä, mitä nyt esitätte.
<SPEAKER ID="033" NAME="Alain Hutchinson" AFFILIATION="PSE">
(FR) Arvoisat puhemies, komission puheenjohtaja ja komission jäsen, mitä tulee Euroopan unioniin maailmassa, Euroopan sosialidemokraattien ryhmä on yhtä mieltä komission pyrkimyksistä jatkaa vuonna 2006 aloitettua työtä, jotta parannetaan sen yhteistyötapojen tehokkuutta. Muistutan tässä yhteydessä, että työtä on edelleen tehtävä paljon, kun on kysymys kehitystä koskevasta määritelmästä, johdonmukaisuudesta EU:n eri toimintalinjojen välillä, avunantajien välisestä koordinoinnista tai toimien täydentävyydestä.
<P>
Talouskumppanuussopimuksien osalta haluaisin muistuttaa teitä, että me Euroopan sosialidemokraatit katsomme, että on tärkeää tarkastella niitä pääasiassa kehityksen näkökulmasta tai toisin sanoen niiden tarjoamista mahdollisuuksista parantaa huomattavasti AKT-maiden kansalaisten elämää. On välttämätöntä, että komission vuoden 2009 strategia on täysin selkeä tästä asiasta. Tämä ei näytä olevan asianlaita tällä hetkellä.
<P>
Tiedämme kaikki myös, että lisärahoitusta tarvitaan niiden täydentävien toimien rahoittamiseksi, joilla pyritään korvaamaan talouskumppanuussopimusten kielteisiä vaikutuksia valtioille, jotka ovat maailman köyhimpiä, mistä minun ei pitäisi erikseen muistuttaa. Toivomme, että komissio ilmoittaa, mistä nämä varat saadaan.
<P>
Pahoittelemme myös, että komission asiakirjassa ei ole mitään erityisiä ehdotuksia vuosituhannen kehitystavoitteiden täytäntöönpanosta ennen vuotta 2015. Aiheutuuko se kunnianhimon puutteesta tällä alalla vai siitä, että vuosi 2009 merkitsee radikaalia muutosta Euroopan kehityspolitiikan kaavassa?
<P>
Liitteessä olevassa komission tiedonannossa viitataan myös Afrikan ja EU:n strategian ensimmäisen toimintasuunnitelman täytäntöönpanoon. Olemme erittäin ilahtuneita tästä ja toivomme erityisesti, että komissio tekee kaikkensa, jotta tähän uuteen strategiaan kuuluvilla ensimmäisillä toimilla vastataan tämän strategian onnistumisesta suoraan hyötyvien miljoonien afrikkalaisten miesten ja naisten oikeutettuihin toiveisiin.
<SPEAKER ID="034" NAME="Lambert van Nistelrooij" AFFILIATION="PPE-DE">
(NL) Euroopan kansanpuolueen (kristillisdemokraatit) ja Euroopan demokraattien aluepolitiikan koordinaattorina minulla on suuret odotukset vuodelle 2009. Miksi näin? Koska näiden uusien ohjelmien täytäntöönpano kaikilla alueilla ja kaikissa jäsenvaltioissa on jatkunut vuodesta 2007 lähtien. Mitä on tullut esiin? Ensinnäkin voimme puhua uudesta koheesiosta, ja varoja käytetään aikaisempaa enemmän alueisiin ja kaupunkeihin, Lissabonin strategiaan, kasvuun ja työpaikkoihin. Lisäksi on käynyt ilmi, että saamme aikaan enemmän innovoinnin alueella, ja investointi tutkimukseen ja innovointiin on yli kaksinkertaistunut.
<P>
Komission jäsenet Hübner ja Potočnik ilmoittivat viime viikolla Ljubljanassa tältä osin hyvin sopivista summista. Voimme siten puhua hiljaisesta vallankumouksesta näiden varojen käytössä, ja meidän on se ilmaistava tässä yhteydessä. On mahdollisuus parantaa viestintää, olla paremmin yhteydessä kansalaisten kanssa vuonna 2009, joka on myös vaalivuosi. Tämä on mahdollista niiden tuhansien hankkeiden ansiosta, joita pannaan täytäntöön talouden ja ympäristön eri aloilla. Menettäisimme tilaisuuden, jos unioni ei valitse juuri tiettyä aluepolitiikka tai uutta koheesiopolitiikka kansalaisten kanssa käytävän keskustelun keskeiseksi aiheeksi.
<SPEAKER ID="035" NAME="Göran Färm" AFFILIATION="PSE">
(SV) Arvoisa puhemies, ruotsalaisena jäsenenä, jolla on ammattiyhdistystausta, haluaisin aloittaa korostaen sitä, mitä Hannes Swoboda esitti: jos haluamme välttää kritiikkiä siitä, että Laval-tuomio kääntyy perustamissopimusta vastaan, niin komission on tehtävä selväksi, että palveluiden vapaa kauppa ei uhkaa ammattiyhdistysliikkeen oikeutta toimia sosiaalista polkumyyntiä vastaan. Halusin tuoda tämän esille, sillä se on tarkoituksenmukaista tässä yhteydessä.
<P>
Mitä tulee vuoden 2009 toimintaohjelmaan, on selvää, että meidän pitää vakavasti aloittaa keskustelut pitkän ajan talousarvion puolivälin uudelleentarkastelusta. En usko, että voimme kuitenkaan odottaa joillain aloilla, meidän on aloitettava nyt muuttamalla painopisteitä välittömästi vuoden 2009 talousarviossa.
<P>
Mielessäni on erityisesti kaksi alaa. Ensimmäinen on ilmasto. Teollisuus-, tutkimus- ja energiavaliokunnan talousarvion valmistelijana en pidä riittävänä sitä, että ilmastoa pidetään poliittisena painopisteenä. Tällä on oltava vaikutus myös talousarvion prioriteetteihin. Meidän on osoitettava, että olemme todella valmiit osallistumaan Euroopan tasolla, vaikka se aiheuttaakin kustannuksia. Tämä voi tarkoittaa puuttumista konkreettisiin tilanteisiin, kun on kyse modernista energia- ja ympäristötekniikasta. Se voi tarkoittaa sitä, että rakennerahastojen tai seitsemännen puiteohjelman varojen käyttöä muutetaan, mutta on paljon, mitä on tehtävä.
<P>
Toinen ala, minkä haluaisin mainita, on Länsi-Balkan ja erityisesti Kosovo. Meidän on yksinkertaisesti kehitettävä uuden tilanteen pohjalta pitkän ajan strategia työllemme Länsi-Balkanilla. On kohtuutonta, että talousarviomalli on niin tiukka, että budjetin kaikkein vähäisin liikkumavara on niillä aloilla, joissa tarpeet ovat suurimmat.
<SPEAKER ID="036" NAME="Lutz Goepel" AFFILIATION="PPE-DE">
(DE) Arvoisa puhemies, komissio suunnittelee maatalousalan terveystarkastuksen menestyksellistä käyttöönottoa vuodeksi 2009. Valiokunta-aloitteisen mietinnön esittelijänä oletan, että huomisen äänestyksen tuloksena komissiolla on paljon parempi käsitys parlamentin kannasta asiassa ja oletan, että tämä kanta otetaan huomioon lainsäädäntöaloitteessa, jota odotamme toukokuulle.
<P>
Olen tyytyväinen siitä, että komissio pyrkii erityisen ponnekkaasti edistämään laatua koskevaa käsitettä maataloustuotannossa erityisesti vahvistaessaan sen, mihin viitataan vuoden 2009 vihreänä kirjana. Me katsomme, että korkean tason standardien tuoma lisäarvo on yhä tärkeämpi lähtökohta maanviljelijöillemme, jopa tuontituotteiden aiheuttaman lisääntyvän kilpailun osalta.
<P>
Olen myös pannut merkille, että komissio esittää uusia ehdotuksia elintarviketurvasta, eläinten hyvinvoinnista ja terveydestä yhdessä paremman valvonnan ja määräysten kanssa. Pyydän, että komissio olisi kohtuullinen. Maanviljelijöille ei voida laatia lisää määräyksiä, jos kolmansista maista tuleviin tuotteisiin ei sovelleta samalla kyseisiä määräyksiä.
<P>
Arvoisa puhemies, komissio aikoo esittää vuonna 2009 useita esityksiä hallinnollisen taakan vähentämiseksi, mikä ei muuta mitään nykyisten säännösten tai poliittisten erittelyiden vaatimustasossa. Toivon erityisesti, että tämä koskee etenkin täydentäviä ehtoja koskevien säännöksien kohdalla myös meidän maanviljelijöitämme.
<P>
Luulen, että vuosittaisesta toimintastrategiasta puuttuu yksi tärkeä aihe eli elintarviketurva. Komissio on usein käyttänyt tätä käsitettä, mutta on tehtävä sitoumus, jonka perusteella kansalaiset voivat järjestää toimitusten jatkumisen.
<SPEAKER ID="037" NAME="Carmen Fraga Estévez" AFFILIATION="PPE-DE">
(ES) Arvoisa puhemies, Euroopan kansanpuolueen (kristillisdemokraatit) ja Euroopan demokraattien ryhmän kalastusvaliokunnan koordinaattorina haluaisin esittää seuraavat näkökohdat yhteisestä kalastuspolitiikasta.
<P>
Ensinnäkin kun tarkastellaan tärkeimpiä toimia vuonna 2009 ja niitä, jotka mainitaan kestävää kehitystä koskevan liitteen kohdassa 2, voimme panna merkille, että kalastuspolitiikka on sisällytetty yhdennettyyn meripolitiikkaan. Ryhmämme ei ole asiasta samaa mieltä. On totta, että jotkut yhteisen kalastuspolitiikan näkökohdista kuuluvat meripolitiikan ja jotkut esimerkiksi liikennepolitiikan piiriin, mutta tämän ei pidä tarkoittaa, että se liitetään tai kaapataan kyseisen otsakkeen alle.
<P>
Toiseksi rahoituksen myöntämistä koskevien muutosten ja erityisesti otsakkeen 2, ”luonnonvarojen suojelu ja hallinta”, osalta emme ole samaa mieltä siitä, että meripolitiikan valmistelevaan työhön tarvittava kuuden miljoonan euron summa otetaan yhteisen kalastuspolitiikan jo nyt pienestä talousarviosta erityisesti senkin vuoksi, että tässä vaiheessa talousarviovuotta ei voida tietää, kuinka paljon käyttämättömiä määrärahoja voitaisiin osoittaa muuhun käyttöön.
<SPEAKER ID="038" NAME="John Bowis" AFFILIATION="PPE-DE">
(EN) Arvoisa puhemies, haluaisin antaa vaihteeksi parlamentilta komissiolle kaksi lupausta. Ensimmäinen on se, että teemme sen kanssa töitä, jotta saadaan mahdollisimman nopeasti käyttöön tehokas ja toteuttamiskelpoinen ilmastonmuutospaketti. Toinen lupaus on, että toimimme sen hyväksi, että uusi terveysasioista vastaava komission jäsen aloittaa työnsä mahdollisimman nopeasti, ja pyydän samalla varapuheenjohtajaa lähettämään parhaat terveisemme Kyprianoulle sekä kiittämään häntä siitä, mitä hän sai aikaan työskennellessään kanssamme.
<P>
Haluaisin sanoa kolmanneksi, että viittaus terveysasioihin on erityisen puutteellinen. On totta, että lääkinnälliset laitteet ja muut toimet mainitaan. Haluaisin kuitenkin nähdä muutkin toimet, kuten rajatylittävät terveystoimet, sillä jos nämä toimet eivät ole käytössä pian, tämän alan politiikan laativat tuomioistuimet, vaikka tämä on meidän työtämme poliitikkoina. Olkaa hyvä ja varmistakaa, että tämä tehdään yhtä nopeasti kuin erittäin tervetullut ehdotus mielenterveydestä, joka tietääkseni esitetään.
<SPEAKER ID="039" NAME="Maria Martens" AFFILIATION="PPE-DE">
(NL) Puhun nyt Euroopan kansanpuolueen (kristillisdemokraatit) ja Euroopan demokraattien ryhmän kehitysvaliokunnan koordinaattorin asemassa. Haluaisin kiittää komissiota sen aikeista asettaa laajat strategiset tavoitteet, kuten vauraus, solidaarisuus ja turvallisuus, osaksi toimiaan pitkällä aikavälillä. Pahoittelen kuitenkin, että kehitysyhteistyöhön ja köyhyyden vähentämiseen on kiinnitetty vähän huomiota. Myös nämä ovat vahvassa ja vauraassa Euroopassa erittäin tärkeitä näkökohtia.
<P>
Perustimme vuonna 2007 Afrikan ja EU:n yhteisen strategian ensimmäistä kertaa historiassa, ja se oli virstanpylväs. Kahdeksan temaattisen toimintakumppanuuden täytäntöönpano ei ole kuitenkaan vielä edistynyt. Odotamme innokkaasti kouriintuntuvaa edistymistä tässä asiassa.
<P>
Haluaisin kuitenkin sanoa vielä yhden asian. Euroopan komission jäsenet osallistuvat yhä useammin kansallisiin poliittisiin kampanjoihin. Tämän aloitti kehityksestä ja humanitaarisesta avusta vastaava komission jäsen. Olen huolissani siitä, että erityisen tärkeän eurooppalaisen toimintalinjan aloilla on sen vuoksi syntynyt johtajuuden tyhjiö. Haluaisin tiedustella komissiolta, aikooko se laatia sääntöjä sen varmistamiseksi, että vaalien jälkeen komission jäsenet suorittavat tehtävänsä ilman, että ne keskeytetään kansallisten vaalikampanjoiden vuoksi?
<SPEAKER ID="040" NAME="Jacek Saryusz-Wolski" AFFILIATION="PPE-DE">
(EN) Arvoisa puhemies, haluaisin teidän panevan merkille sen, että vuotuisessa toimintastrategiassa ei kiinnitetä huomiota yhteen erittäin tärkeään Euroopan tulevaisuutta koskevaan kysymykseen: ulkoiseen energiaturvallisuuspolitiikkaan. Euroopan parlamentti hyväksyi huomattavalla ääntenenemmistöllä mietinnön, jossa katsottiin, että on laadittava kiireisesti energian toimitusvarmuutta koskeva politiikka. Tilanne on sen jälkeen huonontunut, ja olemme yhä enemmän riippuvaisia ulkoisesta energiasta, emmekä ole edistyneet energiatarpeen vähentämisessä. Esimerkiksi Nabucco-hanke, EU:n monipuolistamisen lippulaiva, jota neuvosto piti eräänä tärkeimmistä Euroopan edun mukaisista hankkeista, on joidenkin mielestä vakavasti uhattuna tai jopa poissa pelistä.
<P>
Eurooppa tarvitsee yhteistä energiaturvallisuuspolitiikka tällä hetkellä. Tämä olisi otettava huomioon komission vuoden 2009 toimintasuunnitelmassa. Tätä ei ole otettu huomioon, ja pahoittelen sitä. Koko strategia ei saa olla lyhytnäköinen.
<SPEAKER ID="041" NAME="Othmar Karas" AFFILIATION="PPE-DE">
(DE) Arvoisa puhemies, hyvät naiset ja herrat, vuoden 2009 painopisteet ovat vakuuttavia, jos voimme osoittaa, että edellisten painopisteiden kanssa on toimittu vakavasti ja tehokkaasti tavalla, jonka kansalaiset voivat ymmärtää. Haluaisin siksi myös pyytää teitä jopa vaalivuonna 2009 arvioimaan, mitkä painopisteet ovat edellisinä vuosina olleet käytännöllisiä ja mitkä pantiin täytäntöön, sekä ottamaan kansalaiset mukaan kehittämään asiaa koskevaa tiedotusstrategiaa.
<P>
Toiseksi hallinnollisen taakan vähentäminen on jatkuva painopiste, ja sillä edistetään luottamusta kansalaisten sekä pienten ja keskisuurten yritysten keskuudessa. Suhtaudun kaipauksella pienyrityksiä koskevaan säädökseen. Kehittäkää luottamusta, jotta voimme myös lisätä äänestäjien osallistumista Euroopan parlamentin vaaleihin vuonna 2009. Tämän on myös oltava poliittinen painopiste!
<P>
(Suosionosoituksia)
<SPEAKER ID="042" NAME="Mairead McGuinness" AFFILIATION="PPE-DE">
(EN) Arvoisa puhemies, olen tyytyväinen tähän lausuntoon. Haluaisin kuitenkin kiinnittää erityistä huomiota - ja haluaisin asiasta vastauksia - sivuun 18 ja yhteen ”muita maita” koskevaan tärkeään toimeen, nimittäin ”Dohan kehitysohjelman täytäntöönpanoon, mikäli ajankohtaista”.
<P>
Huolenaiheeni on, että sopimus halutaan tehdä kiireellisesti, mutta ainoat kipukohdat ovat sopimuksen maataloutta koskevassa osassa ja siinä, että Eurooppa ei saa mitään hyötyä maatalouden markkinoille pääsyn tai palvelujen osalta. Haluaisin saada jotain tietoa, koska katson, että meille ei kerrota asiasta. Vaalipiirini kansalaiset olivat koko viikonlopun ovellani ilmaisten huolenaiheensa naudanlihan ja maitotuotteiden tariffien leikkaamisesta 70 prosentilla, millä tuhotaan maatalous ja romutetaan Euroopan parlamentille tärkeä yhteinen maatalouspolitiikka.
<P>
Tämä kysymys on osa Irlannissa käytävää keskustelua Lissabonin sopimuksesta. Toivoisin, että tämä ei olisi asian laita. Haluaisin komission varapuheenjohtajalta selkeitä kommentteja, jolla vakuutetaan vaalipiirini kansalaisille, että heitä ei petetä asiassa.
<SPEAKER ID="043" NAME="Luís Queiró" AFFILIATION="PPE-DE">
(PT) Arvoisa puhemies, kaikki merkit osoittavat, että vuosi 2009 on mahdollisuuksien vuosi. Yksi myönteisimmistä tuloksista etsittäessä ulospääsytietä institutionaalisesta umpikujasta, on tilaisuus suunnata energiamme muihin aiheisiin, minkä vuoksi voimme keskittyä enemmän poliitikkoihin.
<P>
Olemme keskustelleet usean vuoden ajan globalisaatiosta, ilmastonmuutoksesta, rajojemme riittämättömästä turvallisuudesta sekä naapurivaltioiden epävakaisuudesta. Olemme miettineet vuosikymmenien ajan uusien talouksien kehittymisen haasteita sekä Afrikan uutta roolia maailmassa. On tärkeää pohtia teorioita merkittävistä haasteista ja asianmukaisista vastauksista, mutta Eurooppa ei voi olla pelkästään sivustakatselija, vaikkakin vuorovaikutteinen katselija, kun tapahtuu muutoksia. Euroopalla pitää olla aktiivinen rooli, sen pitää välittää uudistuksia sekä käynnistää kehitystä.
<P>
Euroopan komission ilmoittamat eri poliittiset painopisteet, arvoisa varapuheenjohtaja, sisältävät myös viestinnän. Ei ole parempaa viestintäpolitiikkaa kuin aikaansaatujen lopputulosten toteaminen. Euroopan painoarvo ja merkitys kansalaisille on havaittava, tunnettava ja tunnustettava. Näin saavutetaan luottamus, kansalaisten luottamus, ja kansalaisille annetaan se, mitä meiltä vaaditaan.
<SPEAKER ID="044" NAME="Katalin Lévai" AFFILIATION="PSE">
(HU) Arvoisa puhemies, haluaisin kiinnittää huomion kahteen seikkaan. Ensimmäinen koskee uusien yhteistyömuotojen lujittamista: meidän pitää yhtäällä vahvistaa yhteistyötä jäsenvaltioiden ja Euroopan unionin välillä ja toisaalla lujittaa parlamentin, neuvoston ja komission välistä yhteistyötä, sekä tähän liittyen meidän on luotava tosiasiallisia tuloksia havainnollistavia myönteisiä esimerkkejä.
<P>
Toinen tärkeä seikka on aina keskeinen asia Euroopan sosiaalidemokraateille eli sosiaalista Eurooppaa koskeva kysymys: miten varmistetaan hyvinvointi, solidaarisuus ja turvallisuus, joihin viittaamme yksinkertaisesti sosiaalisena Eurooppana ja miten saavutetaan Lissabonin päämäärät mahdollisimman nopeasti. Tässä yhteydessä haluaisin korostaa sitä seikkaa, että tässä ohjelmassa on kiinnitetty erittäin vähän huomioita naisten asemaan. Suurimmassa osassa jäsenvaltioita naisten sosiaaliturva on rajoitettu ja epävarmat työpaikat yleistyvät. Haluaisin siksi, että näihin kahteen aiheeseen kiinnitetään erityistä huomiota vuonna 2009. Kiitän teitä.
<SPEAKER ID="045" NAME="Zuzana Roithová" AFFILIATION="PPE-DE">
(CS) Haluaisin osallistua keskusteluun huomauttamalla, että kaikissa toimintalinjoissa pitäisi olla selkeästi määritelty osa pienille ja keskisuurille yrityksille, jotka ovat Euroopan työllisyyden tasapainon ydin. Paljon pitää edelleen tehdä erityisesti uusien jäsenvaltioiden parlamenteissa, missä joustoturvaa, eli joustavia työmarkkinoita, koskeva käsite pitää panna täytäntöön, jotta yritykset voivat vastata paremmin uusiin haasteisiin ja tarjota enemmän uusia työpaikkoja.
<P>
Lisäksi tunnuslauseemme pitäisi olla etusijan antaminen pienille. Yksittäisissä direktiiveissä ja asetuksissa komission arvio vaikutuksista pieniin yrityksiin kuitenkin puuttuu. Meillä on yleensä kuitenkin käytössä monikansallisten yritysten laatimat vaikutusten arviot. Pidän tervetulleena ehdotettua pienyrityksiä koskevaa eurooppalaista säädöstä ja uskon, että pääsemme kehitysvaiheen yli, jotta voimme ilmoittaa Euroopan kansalaisille, että olemme täyttäneet tavoitteemme tehokkaamman ja turvallisemman talousalueen aikaansaamisesta.
<SPEAKER ID="046" NAME="DanutBudreikait" AFFILIATION="ALDE">
- (LT) Sekä parlamentin että komission kokoonpano muuttuu vuonna 2009. Työ kuitenkin jatkuu. Haluaisin korostaa yhteisen energiapolitiikan merkitystä. Olemme käsitelleet vuodesta 2006 saakka EU:n yhteistä energiapolitiikkaa koskevaa kysymystä, ja parlamentti on korostanut ulkoisen energiapolitiikan näköalaa. Tämä politiikka on tällä hetkellä erittäin tärkeä, kun otetaan huomioon pyrkimykset kaasun saantiin eri lähteistä ja koska se on keskeinen aihe monissa neuvotteluissa uusista energialähteistä, arktisesta alueesta ja niin edelleen, se on edelleen merkityksellinen tulevaisuudessa. Euroopan unionin ei pitäisi olla viimeinen, joka huomaa ja käyttää hyväkseen uusia energialähteitä, mutta tämä on yleensä asianlaita.
<SPEAKER ID="047" NAME="Margot Wallström">
komission varapuheenjohtaja. - (EN) Arvoisa puhemies, haluan kiittää kaikkia jäseniä osallistumisesta keskusteluun. Uskon, että yhdessä päätöslauselman hyväksymisen sekä valiokuntien ja vastaavien komission jäsenten vuoropuhelun kanssa saadaan aikaan oikein hyvä poliittinen panos ensi vuoden työohjelmalle. Olen puhunut aina tämän puolesta: poliittisempi lähestymistapa vuosittaiseen toimintastrategiaan.
<P>
Haluaisin kommentoida muutamia täällä esille tuotuja asioita, joita pidän erittäin tärkeinä.
<P>
Ensinnäkin Lissabonin sopimusta koskien tiedätte, että komissio on täysin sitoutunut tähän uuteen Lissabonin sopimukseen, olemme täysimääräisesti sitoutuneet sen täytäntöönpanoon ja valmistelemme, emme ennakoi vaan valmistelemme, täytäntöönpanoa ensi vuoden alkupuolella. Keskitymme esimerkiksi kansalaisaloitteeseen, jonka useat puhujat jo mainitsivat; uusien säännösten täytäntöönpanoon työssä kansallisten parlamenttien kanssa, Euroopan ihmisoikeussopimukseen liittymiseen sekä myös Euroopan ulkosuhdehallintoon, mainitakseni joitain asioita, joihin tarvitaan asianmukaista valmistelua ilman ennakointia. Tällainen on kompromissi, joka on tehtävä. Toivon, että sitoutumisestamme Lissabonin sopimukseen ei ole epäselvyyttä.
<P>
Me myös osallistumme - ja tämä on hyvin tärkeää - tämän uuden sopimuksen tiedotustoimiin, koska ratifiointimenettelystä riippumatta meillä on demokraattinen velvollisuutemme tiedottaa kansalaisille asioista, kuunnella heitä ja selvittää, mitä työtä teemme sekä mikä on uuden sopimuksen sisältö.
<P>
Poliittisesta asialistasta sekä sosiaalisen ja taloudellisen asialistan välisestä tasapainosta, jotka usea puhuja otti myös esille, voin sanoa, että kyse on erittäin tärkeästä keskustelusta, ja nämä ovat nimenomaan niitä kysymyksiä, mitä meidän on käsiteltävä vuoropuhelussa valiokuntien kanssa. Parlamentissa on eri painopisteitä ja painotuseroja. Luulen, että tätä on käsiteltävä päätöslauselmassa, mitä odotamme mielenkiinnolla. Tulokset ovat lainsäädäntö- ja työohjelmassa syksyllä. Katson, että meidän on keskityttävä erityisesti tähän poliittiseen keskusteluun.
<P>
Haluaisin kommentoida lisäksi Jens-Peter Bonden esittämää kysymystä. Pelkään pahoin, että en ymmärrä, mitä hän tarkoittaa, koska jo jonkun aikaa olemme lähettäneet asiakirjamme ja ehdotuksemme kansallisille parlamenteille. Me olemme oppineet tästä paljon, ja se on lisännyt kansallisella tasolla tietoisuutta siitä, mitä tapahtuu Euroopan tasolla Euroopan toimielimissä. Tämä on myös hyvää harjoitusta uutta perussopimusta varten. Käymme keskustelua kansallisten parlamenttien kanssa vuosittaisesta toimintastrategiasta ja työohjelmastamme, ja meitä on pyydetty menemään paikalle selvittämään ja vastaamaan kansallisten parlamenttien jäsenten kysymyksiin suunnitelmistamme ja työohjelmastamme. Luulen, että tämä on auttanut meitä paljon: olemme saaneet tietoomme asioita, ja kansallisilla parlamenteilla on ollut mahdollisuus tutustua asioihin paremmin ja saada selville, mitä Euroopan tasolla tapahtuu. Toivon siksi todella, että tästä tulee meille hyvä kokemus. Kansallisten parlamenttien ottaminen mukaan ei ole edunvalvontaa, vaan Euroopan politiikan muokkausta. Sanoisin, että tämä merkitsee laajempaa demokratiaa.
<P>
Lopuksi rahoituksesta: tämä keskustelu käydään erikseen, koska tämä on osa ongelmaa. Meillä on jo rahoituskehykset vuoteen 2013 saakka, ja meidän on kaikkien tunnustettava rahoituskehyksien rajat. Vuoden 2009 jälkeen meillä ei ole enää lisää inhimillisiä voimavaroja, joten neuvomme teitä, että ette pyydä meitä toteuttamaan paljon uusia toimia, koska meillä ei ole tarpeeksi henkilöstöä tähän. Meidän on tiedostettava, että tämä rahoituskehyksiä koskeva käsittely käydään erikseen.
<P>
Haluaisin sanoa Ingeborg Gräßlelle, että komissio on hiljattain hyväksynyt erittäin kunnianhimoisen toimintasuunnitelman rakennerahastojen alalla. Suunnitelmalla varmistetaan, että tämän alan rahoitus käytetään asianmukaisesti. Komissio aikoo yhdessä jäsenvaltioiden, jotka, kuten tiedätte, myöntävät varat kentällä, kanssa tehdä kaikki tarvittavat tarkastukset sen varmistamiseksi, että jokainen euro käytetään hyvin. Me tiedotamme tästä säännöllisesti talousarvion valvontavaliokunnalle. Tämä on ehdoton tavoitteemme käyttämiemme varojen valvomiseksi.
<P>
Haluaisin lopuksi sanoa, että me voimme yhdessä keskittyä viestinnän painopisteisiin, koska vuosi 2009 on erittäin tärkeä vuosi varmistettaessa, että ennen vuoden 2009 vaaleja käydään vilkasta keskustelua. Kuten tiedätte, vuoden 2009 viestinnän painopisteet keskittyvät Lissabonin sopimukseen. Tämän vuotuisen toimintastrategian ensimmäisessä luvussa mainitaan pienyrityksiä koskeva eurooppalainen säädös. Tämä on osa Lissabonin strategiaa, ja meidän tarkastelumme Lissabonin strategiasta keskittyy myös täsmälleen asioihin, jotka mainitsitte. Minusta ne ovat todella erittäin tärkeät.
<P>
Me pidämme kiinni Lissabonin sopimuksen tuloksista. Me uudistamme talousarviota, keskitymme kasvuun ja työpaikkoihin, energiaan ja ilmastonmuutokseen. Tämä ohjaa monia viestinnän painopisteitämme, ja toivomme käyvämme vilkasta keskustelua tästä eurooppalaisesta politiikasta.
<P>
Haluaisin lopuksi kiinnittää huomionne ehdotukseen, joka koskee toimielinten välistä sopimusta viestinnästä. Toivomme, että tällä tarjotaan paljon paremmat kehykset yhteistyöllemme tällä alalla. Kiitos teille kaikille tästä keskustelusta. Käsittelemme uudestaan tätä sekä mainitsemianne seikkoja, jotka kuuluvat enemmän valiokuntien ja komission väliseen vuoropuheluun.
<SPEAKER ID="048" NAME="Puhemies">
(DE) Keskustelu on päättynyt.
<P>
Äänestys toimitetaan myöhemmin toisessa istunnossa.
<P>
Kirjalliset kannanotot (142 artikla)
<SPEAKER ID="049" NAME="Małgorzata Handzlik  " AFFILIATION="PPE-DE">
kirjallinen. - (PL) Luin komission vuoden 2009 toimintastrategian huolellisesti. Pienten ja keskisuurten yritysten ongelmat sekä integraation taloudellinen asiayhteys kiinnostavat minua erityisesti, joten viittaan useisiin tärkeisiin strategian sisältämiin seikkoihin.
<P>
Euroopan pk-yritysten alaa on katsottava eri näkökulmasta. Meidän on palautettava sille takaisin sen etusija sekä avattava sille kuuluva kehityspotentiaali. Olin erittäin tyytyväinen siitä, että komissio asettaa asiakirjan mukaan etusijalle tarpeettomien rajoitusten poiston, sillä niillä jarrutetaan pk-yritysten kehittymistä. Asiakirjassa pidetään myös tärkeänä sitoutua jatkamaan työtä pienyrityksiä koskevan eurooppalaisen peruskirjan osalta, ja toivon, että sen perusteella opimme ajattelemaan ensin, mikä hyödyttää näitä pienimpiä yrityksiä ennen kuin pyrimme mukauttamaan ne maailmanlaajuiseen kontekstiin.
<P>
On erittäin tärkeää edistää ja antaa tukea innovaatiostrategialle sekä osoittaa asianmukaista ymmärrystä tiedekeskusten ja yritysten väliseen yhteistyötarpeeseen. Luku, jossa asiakirjassa viitataan unionin kansalaisten ensisijaiseen tehtävään, kun he ovat kuluttajan asemassa, on yhtä tärkeä On selkeästi tarpeen parantaa käytäntöjä, joilla viestitämme ja tiedotamme yleisölle. Kun puhun äänestäjien kanssa, huomaan usein, että he eivät yleisesti tiedä, miten unioni toimii tai mitä etua kaikki kansalaiset saavat siitä. On tärkeää välittää selkeä viesti kansalaisille asioissa, joita he pitävät tärkeinä. Euroopan unionista on tultava kokonaisuus, jota kansalaiset pitävät läheisenä, ystävällisenä ja helposti ymmärrettävänä, olivatpa he kuluttajia, liikemiehiä tai kumpiakin.
