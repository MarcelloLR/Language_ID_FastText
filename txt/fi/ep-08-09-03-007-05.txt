<CHAPTER ID="007-05">
5. Georgian tilanne (äänestys) 
<P>
- Ennen 19 kohdasta toimitettua äänestystä:
<SPEAKER ID="072" NAME="Elmar Brok">
PPE-DE-ryhmän puolesta. - (DE) Arvoisa puhemies, kun laadimme päätöslauselmaa, käytimme aikaisemman asiakirjan sanamuotoa, jossa ei oteta täysin huomioon, että Eurooppa-neuvosto on tällä välin kokoontunut. Ehdotan sen vuoksi, että kohdan toinen osa muutetaan seuraavasti: ”ja panee sen vuoksi tyytyväisenä merkille Eurooppa-neuvoston päätöksen käynnistää”. Nykyisen sanamuodon mukaan kehotamme neuvostoa tekemään niin, mutta se on jo päättänyt asiasta. Sanamuotoa olisi muutettava vastaavasti.
<P>
(Suullinen tarkistus hyväksyttiin.)
<P>
- Ennen äänestystä päätöslauselmasta:
<SPEAKER ID="074" NAME="Martin Schulz">
PSE-ryhmän puolesta. - (DE) Arvoisa puhemies, ryhmäni kävi vilkkaan keskustelun tästä kompromissipäätöslauselmasta eilen. Se eroaa keskeisiltä osilta tekstistä, jonka Euroopan parlamentin sosialistiryhmä alun perin antoi. En tarkoita tällä, että haluan millään tavalla asettaa kyseenalaiseksi neuvotteluita tai neuvottelijoiden onnistumista kompromissipäätöslauselman laatimisessa muiden ryhmien kanssa. Ongelmana on kuitenkin yksi asia, jolla on keskeinen asema päätöslauselmassa.
<P>
Vaikka tämä asia, jonka mainitsen kohta, ei enää sisälly tekstiin, ryhmämme on päättänyt äänestää kompromissipäätöslauselman puolesta, koska me pidämme tärkeänä, että parlamentin viesti on yhtenäinen. Haluaisin kuitenkin tehdä selväksi, että me olisimme toivoneet, että presidentti Saakašvilin aggressiivista asennetta olisi hillitty ja että konfliktin alussa olisi puututtu tiukasti täysin sopimattomaan...
<P>
(Vastalauseita oikealta ja suosionosoituksia vasemmalta)
<P>
Olisimme halunneet, että tähän päätöslauselmaan olisi sisällytetty alussa vallinnut tilanne. Se olisi ollut asianmukaista jo sen selventämiseksi, että täällä tällä hetkellä äänekkäästi vastalauseita esittävät ihmiset ovat niitä, jotka haluavat pahentaa konflikteja eikä suinkaan vähentää niitä.
<P>
(Suosionosoituksia vasemmalta ja vastalauseita oikealta)
<SPEAKER ID="075" NAME="Puhemies">
(FR) Ymmärrätte varmaan, että tässä kohtaa äänestystä en aio aloittaa uudelleen keskustelua. Euroopan parlamentin sosialistiryhmä katsoi, että sen oli syytä selventää äänestyskäyttäytymistään tällä huomautuksella, ja luulen, että jokainen ymmärsi, mistä oli kyse. Keskustelua ei ole tarpeen aloittaa uudelleen. Sen vuoksi äänestämme nyt yhteisestä päätöslauselmaesityksestä.
