<CHAPTER ID="013">
Käsittelyjärjestys
<SPEAKER ID="020" NAME="Puhemies">
(DE) Tämän istunnon lopullinen esityslistaluonnos, jonka puheenjohtajakokous hyväksyi torstaina 30. huhtikuuta 2009 pitämässään kokouksessa työjärjestyksen 132 artiklan mukaisesti, on jaettu. Seuraavia tarkistuksia on esitetty:
<P>
Keskiviikko:
<P>
GUE/NGL-ryhmä on vaatinut Leinenin, Dehaenen, Brokin, Guy-Quintin ja Kaufmannin Lissabonin sopimusta koskevia mietintöjä koskevan yhteisen julkilausuman poistamista esityslistalta.
<SPEAKER ID="021" NAME="Mary Lou McDonald">
GUE/NGL-ryhmän puolesta. - (EN) Arvoisa puhemies, pyydän ryhmäni puolesta, että tämä mietintöpaketti poistetaan tämän istunnon esityslistalta. Mielestäni tämän parlamentin pitäisi osoittaa jonkin verran nöyryyttä ja hieman kunnioitusta demokraattista menettelytapaa kohtaan. Tiedämme kaikki, että Irlanti torjui Lissabonin sopimuksen ja siksi minua hieman hämmästyttää se, että tämä parlamentti jatkaa keskustelua tästä aiheesta.
<P>
Ei ole demokraattisesti soveliasta, että tämä parlamentti sivuuttaa Irlannin päätöksen tai että tätä parlamenttia pitäisi käyttää Irlannin painostamisessa tulevina kuukausina sopimuksen, joka ei selvästi ole meidän etumme tai Euroopan kansalaisten etujen mukainen, hyväksymiseksi. Muistutan Euroopan parlamentin jäseniä siitä, että Irlanti ja ainoastaan Irlanti äänesti demokraattisesti tästä sopimuksesta. Se oli ainoa paikka, jossa sopimuksesta tehtiin demokraattinen päätös, ja ihmiset torjuivat sen.
<P>
Kysyn nyt, vain viikkoja ennen Euroopan parlamentin vaaleja, kun demokratiamme tasokkuus on niin tärkeää, että nämä mietinnöt pyyhitään pois esityslistalta ja että siirrämme huomiomme mieluummin talousasioihin ja työttömyysongelmaan, eli aiheisiin, joilla on todellista vaikutusta kansalaisiimme.
<SPEAKER ID="022" NAME="Daniel Cohn-Bendit" LANGUAGE="DE">
Arvoisa puhemies, pidän tällaista väitettä käsittämättömänä. Tänään ei ole kyse Lissabonin sopimuksen ratifioinnista. Haluamme vain olla valmiita sen ratifiointia varten. Jos sitä ei ratifioida, kaikki, mitä olemme päättäneet, menee hukkaan. Jos se kuitenkin ratifioidaan lokakuussa, tämän parlamentin on työskenneltävä eri tavalla marraskuusta lähtien. Olisi todella edesvastuutonta olla valmistautumatta siihen. Tästä syystä tämä keskustelu ja päätöksenteko on välttämätöntä.
<P>
Lisäksi katson, jäsen McDonald, että on erityisen kohtuutonta kollegaanne Sylvia-Yvonne Kaufmannia, joka on valitettavasti jättämässä tämän parlamentin, kohtaan olla antamatta hänelle edes tilaisuutta seurata tällaisen tärkeän mietinnön hyväksymistä Euroopan parlamentissa hänen aikansa ollessa täällä päättymässä. Olen eri mieltä kanssanne kolleganne Kaufmannin puolesta.
<P>
(Suosionosoituksia)
<SPEAKER ID="024" NAME="Pedro Guerreiro">
GUE/NGL-ryhmän puolesta. - (PT) Arvoisa puhemies, ehdotamme, että esityslistalle sisällytetään keskustelu yhteisen kalastuspolitiikan uudistamisesta, kun otetaan huomioon Euroopan komission 22 päivänä huhtikuuta antama vihreä kirja tämän tärkeän yhteisen politiikan uudistamisesta ja joidenkin kyseisen vihreän kirjan sisältämien ehdotusten syvällekäyvät seuraamukset tälle merkittävälle alalle sekä kalastajille. Muuten, ehdotus sisällyttää tämä asia esityslistalle on tehty jo tämän parlamentin kalatalouden valiokunnan toimesta, kun otetaan huomioon tämän keskustelun poliittinen merkitys ja ajankohtaisuus. Tämä istuntojakso on nykyisen parlamentin viimeinen tilaisuus ilmaista mielipiteensä tästä asiasta.
<SPEAKER ID="025" NAME="Philippe Morillon" LANGUAGE="FR">
Arvoisa puhemies, ongelmana on yksinkertaisesti se, ettei meillä ole aikaa. Ei ole käytännöllistä aloittaa tänään, kun aikaa on jäljellä vain muutama tunti, keskustelua aiheesta, joka saadaan päätökseen vuonna 2012 tai 2013.
<P>
Käsittelimme sitä valiokunnassa 30. huhtikuuta pidetyssä kokouksessa. Kaikkien kollegojeni mielipide oli, että meidän pitäisi odottaa seuraavaa vaalikautta ennen kuin alamme käydä asioita läpi.
