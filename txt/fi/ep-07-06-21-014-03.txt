<CHAPTER ID="014-03">
3. Burma
<SPEAKER ID="186" NAME="Puhemies">
Esityslistalla on seuraavana keskustelu kuudesta Burmaa koskevasta päätöslauselmaesityksestä.
<SPEAKER ID="187" NAME="Marios Matsakis " AFFILIATION="ALDE">
laatija. - (EN) Arvoisa puhemies, arvoisa komission jäsen, Burma on säännöllisin väliajoin aiheena ihmisoikeusloukkauksia käsittelevissä istunnoissamme. Jos jakaisimme palkinnon hallitukselle, jolla on synkin historia ihmisoikeuksien alalla, Burma olisi varmasti vahvimpia voittajaehdokkaita. Sattuneesta syystä Burma on koko maailman parrasvaloissa myös erään toisen epäkohdan eli huumeiden osalta. Kansainvälisen huumausaineita koskevan vuoden 2006 strategiaraportin (International Narcotics Central Strategy Report) mukaan Burma on maailman toiseksi suurin laittoman oopiumin tuottaja, ja se tuottaa yli 90 prosenttia Kaakkois-Aasian heroiinista. En tiedä, missä määrin ihmisoikeusloukkaukset ovat Burmassa yhteydessä huumeiden tuotantoon, mutta tiedän, että kumpaakin kysymystä olisi käsiteltävä päättäväisesti, nopeasti ja tehokkaasti.
<P>
Valitettavasti näyttää siltä, että EU:n - ja kansainvälisen yhteisön - asennoituminen Burman hallitukseen ei ole ollut riittävän tehokas suotuisten vaikutusten aikaansaamiseksi. Hyvänä esimerkkinä on neuvoston äskettäinen suostuminen siihen, että Burman ulkoministeri voi osallistua ASEM-kokoukseen vain muutamia päiviä sen jälkeen, kun Burman sotilasjuntta oli jatkanut Aung San Suu Kyin paheksuttavaa kotiarestia. Neuvoston olisi perusteltava tällainen päätös. Toinen esimerkki on se, että Burmaa koskeva asevientikielto on suurimmaksi osaksi tehoton, koska Kiinan ja Intian kaltaiset maat eivät ole siinä mukana. Eikö tällaisia maita olisi ilman muuta painostettava liittymään Burmaa koskevaan asevientikieltoon?
<P>
Lopuksi haluaisin toistaa vaatimuksemme Aung San Suu Kyin välittömästä vapauttamisesta kotiarestista. Tämä merkittävä henkilö on edistänyt valtavasti rauhaa ja demokratiaa Burman lisäksi myös kansainvälisesti, ja hänelle on myönnetty sekä Nobelin rauhanpalkinto että meidän oma Saharov-palkintomme. On todella ennenkuulumatonta ja häpeällistä, että hän on 17 viime vuoden aikana viettänyt yli 11 vuotta vangittuna omassa maassaan. Hänen vapauttamisekseen esitetyillä kansainvälisillä ja EU:n vetoomuksilla ei ole ollut vaikutusta. Kärsivällisyytemme on jo kauan aikaa sitten loppunut. Suosituksemme on, että ryhdymme nyt voimakkaampiin toimiin, kuten pakotteiden laajentamiseen ja kohdennettujen toimien luettelon laajentamiseen.
<SPEAKER ID="188" NAME="Zdzisław Zbigniew Podkański " AFFILIATION="UEN">
laatija. - (PL) Arvoisa puhemies, Euroopan unioni on omaksunut tiukan kannan Burman/Myanmarin sotilashallituksen väärinkäytöksiin. EU vaatii Burmaa/Myanmaria kunnioittamaan paremmin ihmisoikeuksia ja palaamaan demokratian tielle.
<P>
Burman/Myanmarin viranomaiset vangitsevat ja vainoavat demokratia-aktivisteja jatkuvasti. Maan tilannetta voidaan mielestäni parantaa kahdella tavalla. Ensinnäkin Kiinan ja Intian on lakattava toimittamasta sille aseita ja muuta strategista välineistöä. Toiseksi Burmaan/Myanmariin investoivien ulkomaisten yritysten on kunnioitettava ihmisoikeuksia. Lisäksi on tärkeää kehittää ohjelmia Burman/Myanmarin kansalaisyhteiskunnan, erityisesti naisjärjestöjen ja etnisiä vähemmistöjä tukevien järjestöjen avustamiseksi.
<P>
Edustan Unioni kansakuntien Euroopan puolesta -ryhmää. Tuemme kaikkia toimia ihmisoikeuksien turvaamiseksi sekä oikeusvaltioperiaatteen ja demokraattisten vapauksien, muun muassa kokoontumisvapauden ja sananvapauden kunnioittamiseksi. Aiomme toimia näin aina. Haluamme kiinnittää huomiota Burman kansan taloudelliseen tilanteeseen. Yli 15 miljoonaa burmalaista elää köyhyysrajan alapuolella. Tämä tarkoittaa noin 30:tä prosenttia väestöstä. Näiden ihmisten elämän ja terveyden suojeleminen edellyttää välitöntä apua.
<SPEAKER ID="189" NAME="Marc Tarabella " AFFILIATION="PSE">
laatija. - (FR) Arvoisa puhemies, arvoisa komission jäsen, hyvät kollegat, olen parlamentissamme puhunut usein Burman tilanteesta ja käyttänyt usein sanoja "tukahduttaminen", "vallassa oleva sotilasjuntta" ja "piittaamattomuus ihmisoikeuksista".
<P>
Päätöslauselmassa, josta aiomme tänään äänestää, Burmaa vaaditaan lopettamaan tietty toiminta. Olen kollegojeni kanssa ennen kaikkea ja aivan erityisesti pahoillani Burman opposition jäsenen, Aung San Suu Kyin pitämisestä kotiarestissa 30. toukokuuta 2003 lähtien. Hän vietti tiistaina 62-vuotissyntymäpäiväänsä, ja hän on 17 viime vuoden aikana elänyt 11 vuotta pidätettynä, pääasiassa kotiarestissa. Hän on voinut poistua kodistaan vain kerran, kun hänen terveydentilansa edellytti kiireellistä hoitoa, ja hänellä on vain vähän yhteyksiä ulkomaailmaan. Sotilasdiktatuurille Aung San Suu Kyi on Burman opposition symboli, ja hänelle myönnettiin myös Nobelin palkinto vuonna 1991. Hänen pitämistään kotiarestissa ei voida mitenkään hyväksyä. Tämän vuoksi vaadimme hänen vapauttamistaan välittömästi ja ilman ehtoja.
<P>
Burman on ehdottomasti lakattava vainoamasta ja vangitsemasta demokratia-aktivisteja ja vapautettava jo vangittuina olevat aktivistit. Tarkoitan erityisesti lehtimies U Win Tiniä, joka on tällä hetkellä 77-vuotias. Hän on ollut vankilassa lähes 20 vuotta kirjoitettuaan Yhdistyneille Kansakunnille kirjeen, jossa hän raportoi poliittisten vankien huonoista vankilaoloista.
<P>
Parlamentin ASEAN-valtuuskunnan varapuheenjohtajana olen sitä mieltä, että tällä organisaatiolla voisi olla alueella entistä merkittävämpi rooli. Kunpa sillä olisi lähiaikoina myönteinen vaikutus Burman hallitukseen!
<SPEAKER ID="190" NAME="Charles Tannock " AFFILIATION="PPE-DE">
laatija. - (EN) Arvoisa puhemies, Burman historia on maailman synkimpiä ihmisoikeuksilla ja demokratian puuttumisella mitattuna: maassa käydään ihmiskauppaa seksuaalista hyväksikäyttöä, kodinhoitopalvelua ja kaupallista pakkotyötä varten. Tähän on lisättävä vielä sotilasjuntan harjoittama huono taloudenpito. Lisäksi Burma on maailman toiseksi suurin laittoman oopiumin tuottaja.
<P>
Vaikka vuonna 1990 pidettiin monipuoluevaalit, jotka johtivat NLD:n voittoon, ahdasmielinen sotilasjuntta kieltäytyy edelleen luopumasta vallasta. NLD:n johtaja ja Nobel-palkinnon saaja Aung San Suu Kyi, joka vietti 62-vuotissyntymäpäiväänsä tiistaina, on ollut 18 viime vuoden aikana pidätettynä yli 11 vuotta. Helmikuussa 2006 sotilasjuntta jatkoi hänen pidätystään vielä yhdellä vuodella. Hänen tukijoitaan sekä demokratian ja parempien ihmisoikeuksien kannattajia häiritään jatkuvasti tai heitä suljetaan vankilaan tässä häikäilemättömien lainvalvontaviranomaisten maassa, jossa ei ole riippumatonta oikeuslaitosta.
<P>
Sen jälkeen, kun YK:n turvallisuusneuvosto kieltäytyi äskettäin häpeällisesti soveltamasta Burmaan pakotteita, YK:n ihmisoikeusneuvosto on keskittynyt lähes kokonaan ja yksinomaan yhteen maahan - Israeliin - ja unohtanut Burman täysin. EU:n on nyt yhdessä Burman naapurissa sijaitsevien ASEAN-maiden sekä Intian ja Kiinan kanssa lisättävä huomattavasti painostusta Aung San Suu Kyin vapauttamisen varmistamiseksi.
<SPEAKER ID="191" NAME="Raül Romeva i Rueda " AFFILIATION="Verts/ALE">
laatija. - (ES) Arvoisa puhemies, kuten muut kollegat ovat jo maininneet ja kuten jälleen kerran toistetaan niissä raporteissa, joita ovat esittäneet Yhdistyneiden Kansakuntien Myanmarin ihmisoikeuserityisedustaja, Paulo Sérgio Pinheiro ja Hina Jilan, joka on Yhdistyneiden Kansakuntien pääsihteerin erityisedustaja ihmisoikeuksien puolustajien asiassa, Burman tilanne on jatkuva huolenaihe ja se pahenee koko ajan.
<P>
Haluan aluksi palauttaa mieliin parlamentin aiemmin esittämät vetoomukset, jotka meidän on esitettävä jälleen kerran. Aung San Suu Kyin kotiarestin jatkamista vuodella ei voida missään tapauksessa hyväksyä, ja tämän vuoksi meidän on vaadittava, että Burman hallitus lopettaa kotiarestin mahdollisimman pian. Lisäksi on tärkeää vaatia jälleen kerran kaikkien poliittisten vankien vapauttamista sekä sananvapauden ja kokoontumisvapauden takaamista, sillä niitä rikotaan Burmassa tällä hetkellä.
<P>
Toisaalta olen kuitenkin sitä mieltä, että myös sijoittajan vastuuta, joka meillä on länsimaina tätä maata kohtaan, on tärkeää korostaa, ja totean tämän, koska ainakin kaksi seikkaa on olennaisen tärkeitä.
<P>
Emme saa ensinnäkään unohtaa, että Burman luonnonkaasuvarat ovat tällä hetkellä Kaakkois-Aasian suurimpien joukossa tai jopa kaikkein suurimmat. Tämä on luonnollisesti suuri houkutin. Sen vuoksi on olennaisen tärkeää, että ennen kuin mitään ulkomaisia, kansainvälisiä investointeja tehdään, on selvitettävä vähintäänkin näiden investointien ihmisoikeusvaikutukset. Unohdamme tämän aivan liian usein.
<P>
Toiseksi on mielestäni tärkeää myös muistaa, että Yhdysvaltojen tällä hetkellä soveltamat pakotteet eivät ole tehokkaita, kuten eivät myöskään Euroopan unionin asettamat rajoitukset. Koska monet muut Aasian maat aikovat selkeästi lisätä investointejaan tähän maahan, myös meidän on omaksuttava ongelmaan alueellinen lähestymistapa voidaksemme tehostaa omia toimiamme samoin kuin liittolaistemme toimia.
<SPEAKER ID="192" NAME="James Nicholson">
PPE-DE-ryhmän puolesta. - (EN) Arvoisa puhemies, totean jälleen kerran tuomitsevani Burman hallituksen, mikä ilmaistaan varsin selkeästi ja painokkaasti tässä päätöslauselmassa.
<P>
Aung San Suu Kyin 17 vuotta jatkunutta piinaa harva ihminen kykenisi kestämään. Hän on kestänyt epäitsekkäästi määräämättömän ajan jatkuvan vankeutensa ja jatkuvan eron rakkaimmistaan, mutta tästä huolimatta hänen rohkeutensa ja johdonmukaisuutensa on järkkymätön hänen ajamassaan asiassa, ja tästä meidän on kiitettävä häntä. On selvää, että Aung San Suu Kyi on aikakautemme johtajia. Hän on kestänyt kansalaisvapauksiensa rajoittamisen, mikä kuvastaa hyvin hänen maanmiestensä sortoa. Burman ihmisoikeusloukkauksiin kuuluu uskonnollinen vaino, pakkotyö ja pidätykset ilman oikeudenkäyntiä, ja ne ovat poliittisen väkivallan välineitä, jotka YK on äskettäin oikeutetusti tuominnut.
<P>
Päätöslauselman allekirjoittajat tuomitsevat voimakkaasti taloudellisen tuen, jota muut Kaukoidän maat antavat tälle hallitukselle asekauppaan ja energia-alaan tehtävien investointien kautta, mikä tuo vain esiin tämän diktatuurin ankaruuden. Kaikkien demokratioiden olisi harkittava vakavasti uudelleen rahoitustaan maalle, jonka terveydenhuoltomenot ovat maailman alhaisimpia.
<SPEAKER ID="193" NAME="Lidia Joanna Geringer de Oedenberg">
PSE-ryhmän puolesta. - (PL) Arvoisa puhemies, on kulunut jo kuusi kuukautta edellisestä Euroopan parlamentin päätöslauselmasta, jossa varoitettiin Burman/Myanmarin sisäisen tilanteen vakavuudesta. Maata hallitseva sotilashallinto ei ole missään tapauksessa onnistunut maan demokratisoimisessa.
<P>
Burman/Myanmarin taloudellinen tilanne aiheuttaa suurta huolta. Kansasta 30 prosenttia elää köyhyysrajan alapuolella, ja ihmisoikeuksia loukataan avoimesti. Lisäksi pakkotyö ja lapsisotilaiden värvääminen ovat osa päivittäistä elämää. Opposition aktivisteja vainotaan ja pidetään vangittuina pitkiä aikoja. Esimerkiksi Nobel- ja Saharov-palkintojen saaja Aung San Suu Kyi on ollut vangittuna 17 vuotta.
<P>
Tätä taustaa vasten kaikkia Burman/Myanmarin poliittisia ryhmiä olisi kehotettava osallistumaan kansalliskokoukseen, jonka tehtävänä on uuden perustuslain laatiminen. Myös Kansallisen demokratialiiton edustajien olisi oltava tässä mukana. Burman/Myanmarin jäsenyys ASEANissa on erityisen tärkeää maan tulevaisuuden kannalta, koska ASEANin jäsenten edellytetään kaksinkertaistavan pyrkimyksensä demokratian saavuttamiseksi.
<P>
Kiinan ja Intian olisi painostettava Burman hallitusta poliittisesti ja taloudellisesti kieltäytymällä tukemasta Burman/Myanmarin armeijaa. Kansainvälisen yhteisön olisi puolestaan pantava täytäntöön taloudelliset pakotteet ja jäädytettävä Burman/Myanmarin hallituksen jäsenten ja heidän liittolaistensa varat. Vain tällaisilla päättäväisillä toimilla voimme toivoa pakottavamme Burman hallituksen toteuttamaan demokraattisia muutoksia.
<SPEAKER ID="194" NAME="Urszula Krupa">
IND/DEM-ryhmän puolesta. - (PL) Arvoisa puhemies, ihmisoikeusloukkauksia koskevassa tämänpäiväisessä keskustelussa aiheena on jälleen Burman/Myanmarin poliittinen ja yhteiskunnallinen tilanne. Burmaa/Myanmaria ovat hallinneet vuodesta 1962 lähtien sotilaat, jotka ovat pitäneet maan rautaisessa otteessaan.
<P>
Ihmisoikeuksia on loukattu tässä Aasian maassa yli 40 vuoden ajan, ja tuhansia ihmisiä on vainottu ja rangaistu oppositiotoiminnan vuoksi. Monet on vangittu. Pakkotyö on enemmänkin sääntö kuin poikkeus, ja lapsia värvätään armeijaan. Suurimmalla osalla Burman/Myanmarin väestöstä ei ole mahdollisuutta terveydenhuoltoon. Monet heistä kuolevat tuberkuloosiin, malariaan, HIV-virukseen tai AIDSiin ja lähes puolet lapsista ei käy koulua. Punaisen Ristin keskukset on suljettu ja avuntarvitsijoilta on evätty suojelu ja humanitaarinen apu. Sotilasjuntta ei reagoi YK:n ihmisoikeusneuvoston ja ILOn toimiin. Se ei reagoi myöskään Euroopan parlamentin päätöslauselmiin, eikä Euroopan unionin neuvoston julkistamiin asiakirjoihin.
<P>
Aung San Suu Kyin kotiarestia jatkettiin 15. toukokuuta 2007 jälleen vuodella. Tämä Nobelin palkinnon saaja ja opposition aktivisti on viettänyt 17 viime vuoden aikana 11 vuotta joko vankilassa tai kotiarestissa. Vetoamme hänen ja muiden poliittisten vankien vapauttamisen puolesta. Lisäksi vaadimme, että Kansallinen demokratialiitto saa jatkaa toimintaansa ja että humanitaarisen avun toimittaminen aloitetaan uudelleen Burman kansakunnan ja etnisten vähemmistöjen hävittämisen estämiseksi.
<P>
Erityinen ongelma, joka liittyy tämän hallituksen ja muiden totalitarististen hallitusten jatkuvaan olemassaoloon, on kansainvälisten järjestöjen toimien tehottomuus. Päinvastaisista lupauksista huolimatta pakotteilla ei ole vaikutusta hallitusten taloudellisiin rakenteisiin, ja kauppasaarrot kohdistuvat tavallisiin ihmisiin, joita vainotaan jo ennestään ja jotka elävät äärimmäisessä köyhyydessä. Euroopan parlamentin päätöslauselmat ja kaikki muut toimet jäävät pinnallisiksi ja tehottomiksi niin kauan kuin näitä ongelmia ei ratkaista.
<SPEAKER ID="195" NAME="László Kovács" AFFILIATION="komission jäsen" LANGUAGE="EN">
Arvoisa puhemies, komissio on edelleen huolestunut Myanmarin/Burman tilanteesta. Suurimmat huolenaiheet liittyvät syviin yhteiskunnallisiin ja etnisiin rajalinjoihin, jotka jakavat maan ja aiheuttavat ihmisille turvattomuutta, laajamittaista köyhyyttä sekä talous- ja yhteiskuntakehityksen pysähtyneisyyttä. On ilmeistä, että tilanteessa, jota leimaavat ihmisten turvattomuus ja jatkuvat aseelliset selkkaukset tietyillä raja-alueilla, jää vain vähän tilaa ihmisoikeuksien kunnioittamiselle.
<P>
Myanmarin/Burman viranomaisilla on edessään useita haasteita, kuten kansallisen yhtenäisyyden ja poliittisen vakauden luominen ja - mikä on kaikkein tärkeintä - maan kehitystason nostaminen, sillä maa on yhä maailman köyhimpiä. Kansainvälisen yhteisön olisi pidettävä keskeisimpänä tavoitteenaan edelleen sitä, että se auttaa Myanmaria/Burmaa muuttumaan avoimemmaksi ja kehittyneemmäksi yhteiskunnaksi.
<P>
Sotilasjohto jatkaa arvaamatonta hallintoaan sekä taloudellisesti että politiikan alalla. Sotilaat turvautuvat edelleen pakkotyökäytäntöihin. Kansalaisyhteiskuntaa tukahdutetaan, sitä pidetään epävarmuudessa ja sen toimintaa vaikeutetaan. "Vuoden 1988 opiskelijat" - jotka johtivat vuoden 1988 kansannousua - yrittävät edelleen hyödyntää kansalaisyhteiskunnalle jätetyn vähäisen liikkumatilan niin hyvin kuin suinkin pystyvät. Toisaalta Kansallinen demokratialiitto on ajettu ahtaalle ja Aung San Suu Kyin perusteeton vangitseminen jatkuu.
<P>
Muutosta on vaikea kuvitella poliittisten vankien lukumäärän noustessa yli tuhanteen. Yhden heistä, Aung San Suu Kyin hahmo nousee esiin rauhan ja sovittelun ikonina. Muutosta on yhtä lailla mahdoton kuvitella ilman aitoa vuoropuhelua eri etnisten ryhmien, muun muassa aseellista taisteluaan jatkavien ryhmien kanssa.
<P>
Komissio tukee Myanmarissa toimivan YK:n ihmisoikeuksien erityisraportoijan Paolo Sergio Pinheiron työtä. Hän totesi tuoreimmassa lausunnossaan, että "sen lisäksi, että vakavista ihmisoikeusloukkauksista ei määrätä rankaisua, ne suorastaan vahvistetaan laeilla". Komissio on lisäksi tyytyväinen siihen, että YK:n pääsihteeri on nimittänyt professori Ibrahim Gambarin Myanmarin erityislähettilääksi, ja odottaa, että hallitus tekee jatkossakin täyttä yhteistyötä hänen kanssaan, jotta YK:n pääsihteerin hyvä toiminta voi jatkua.
<P>
Mitä tulee kansalliskokouksen tulevaan istuntoon, kehotamme hallitusta kuuntelemaan etnisten ryhmien ja oppositiossa olevien poliittisten toimijoiden ääntä. Panemme merkille edistymisen Kansainvälisen työjärjestön, ILOn paikallisen toimiston työskentelyolosuhteissa. Toivottavasti tämä parantaa niiden pakkotyökäytäntöjen uhrien tilannetta, jotka jättävät käsiteltäväksi valituksen. Olemme kuitenkin pahoillamme Punaisen Ristin kansainvälisen komitean (International Committee of the Red Cross, ICRC) työskentelyolosuhteiden heikentymisestä ja kehotamme hallitusta sallimaan ICRC:n jatkaa humanitaarista tehtäväänsä.
<P>
Tarkkailijoiden enemmistö on yhä yksimielisempi siitä, että poliittisen ja sosioekonomisen tilanteen hyväksi on tehtävä enemmän työtä. Yhteisessä kannassaan Euroopan unioni on valtuuttanut komission käymään Burman hallituksen kanssa vuoropuhelua tämän vastuulla olevasta vuosituhannen kehitystavoitteiden saavuttamisesta. EU on siis pyrkinyt löytämään tehokkaita toimia, joilla voidaan auttaa Myanmarin/Burman kansaa ja edistää maan paluuta osaksi kansainvälistä yhteisöä. EU:n ja sen kumppanien tukema kolmen sairauden rahasto (Three Diseases Fund) on esimerkki näistä toimista.
<P>
Lähestymistavassamme painottuvat väestön perusluonteisimmat ja välittömimmät inhimilliset turvallisuustarpeet, ja siinä tunnustetaan selkeästi kaikkien ulkoisten toimijoiden toimien rajallisuus. Avun epääminen ja eristyksen lisääminen johtaisivat kuitenkin vain siihen, että kansa - jo ennestään kovia kokenut Myanmarin/Burman kansa - joutuisi maksajaksi. Emme yksinkertaisesti usko siihen, että kansan kärsimyksiä voitaisiin lievittää lisäämällä pakotteita. Lisäksi tällainen lähestymistapa ei parantaisi mahdollisuuksiamme vaikuttaa sotilasjohtoon.
<P>
Komissio on ehdottoman sitoutunut tehostamaan niin määrällisesti kuin laadullisestikin ohjelmiaan Myanmarissa/Burmassa edistääkseen tehokkaasti kehitystä ja sovintoa.
<SPEAKER ID="196" NAME="Puhemies">
Keskustelu on päättynyt.
<P>
Äänestys toimitetaan kohta.
