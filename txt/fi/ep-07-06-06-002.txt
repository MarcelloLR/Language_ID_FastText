<CHAPTER ID="002">
Puhemiehen julkilausumat (parlamentin kokoonpano; ETA)
<SPEAKER ID="006" NAME="Puhemies">
Hyvät parlamentin jäsenet, minulla on suuri ilo toivottaa tänään tervetulleiksi 18 kollegaamme Bulgariasta - ensimmäiset suorilla vaaleilla valitut parlamentin jäsenet - parlamenttiin ja siten keskuuteemme.
<P>
(Suosionosoituksia)
<P>
Bulgarian kansalaiset valitsivat demokraattisella prosessilla, 20. toukokuuta 2007 toimitetuilla vaaleilla, edustajansa Euroopan parlamenttiin. Se oli tärkeä päivä Bulgarialle, joka liittyi Euroopan unioniin 1. tammikuuta. Tämä täydentää Bulgarian yhdentymistä eurooppalaiseen perheeseen kommunismin kukistumisen jälkeen.
<P>
Kesti yli 60 vuotta ennen kuin Bulgaria palasi vapaaseen Eurooppaan ja ennen kuin maanosamme oli jälleen koossa. Bulgarian kulttuuri on ikivanha, ja maa sijaitsee idän ja lännen risteyksessä. Väitetään, että Bulgarian paikalla olisi sijainnut vuonna 681 perustettu, Euroopan vanhimpiin kuuluva maa. Bulgaria on Orfeuksen ja Eurydicen maa sekä traakialaisten ja Dionysoksen kotimaa. Se tuo muassaan rikkaan kulttuurisen ja henkisen perinnön ja vaurastuttaa näin vastavuoroisesti Euroopan unionia ja Bulgariaa.
<P>
Esitän erityiskiitokset Bulgarialle ja varsinkin sen kansalle viime vuosien ponnistuksista ja uudistushalukkuudesta. Edistys on ollut merkittävää, ja monet uudistukset on saavutettu suhteellisen lyhyellä aikavälillä. Nyt on uusien kollegojemme tehtävänä varmistaa, että yhä tarpeelliset uudistukset pannaan täytäntöön yhtä päättäväisesti.
<P>
Toivon, että integroidutte nopeasti ja menestyksekkäästi Euroopan parlamentin toimintaan, jotta pystytte työnne ja ponnistuksienne kautta edistämään rakentavasti äänestäjienne ja Euroopan etuja. Olette Bulgarian kansalaisten äänitorvi Euroopan parlamentissa ja edustatte heidän etujaan. Tehkäämme yhteistyötä kehittääksemme edelleen Euroopan yhteisöämme!
<P>
(Suosionosoituksia)
<P>
Hyvät parlamentin jäsenet, haluan antaa seuraavan julkilausuman parlamentin puolesta yhteisymmärryksessä ryhmien puheenjohtajien ja koko Euroopan parlamentin kanssa - sekä huomatessani, että jäsen Dührkop Dührkop on keskuudessamme.
<P>
Terroristijärjestö ETA on ilmoittanut lopettavansa 22. maaliskuuta 2006 julistetun "tulitauon". Haluan ilmaista solidaarisuuteni koko Espanjan kansakuntaa ja sen demokraattisia toimielimiä kohtaan näinä vaikeina aikoina. Parlamentti tuomitsee ankarasti väkivallan käytön keinona saavuttaa mitkä hyvänsä tavoitteet. Parlamentti vetoaa nyt entistä voimakkaammin kaikkiin jäsenvaltioihin, jotta ne tukisivat määrätietoisesti Espanjan viranomaisia heidän torjuessaan terrorismia. Tätä taistelua voidaan käydä vain oikeusvaltioperiaatteen pohjalta, saattamalla syylliset täyteen oikeudelliseen vastuuseen ja vahvojen demokraattisten toimielinten avulla.
<P>
Muistamme tällä hetkellä terrorismin uhreja myötätunnolla ja solidaarisuudella.
<P>
(Suosionosoituksia)
