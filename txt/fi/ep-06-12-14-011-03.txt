<CHAPTER ID="011-03">
3. Burman tilanne
<SPEAKER ID="269" NAME="Puhemies">
Esityslistalla on seuraavana keskustelu kuudesta Burmaa koskevasta päätöslauselmaesityksestä.
<SPEAKER ID="270" NAME="Thomas Mann " AFFILIATION="PPE-DE">
esittäjä. - (DE) Arvoisa puhemies, 10. joulukuuta 2006 vietettiin kansainvälistä ihmisoikeuksien päivää. Useissa maissa se ei ollut juhlapäivä vaan surun päivä. Näin oli esimerkiksi Burmassa, missä raakalaismaiset hyökkäykset, tapot ja orjatyö ovat päivittäistä todellisuutta. Sadattuhannet ihmiset ovat joutuneet pakenemaan mellakointia. Hallituksessa tapahtui muutoksia ensimmäistä kertaa 18 vuoteen, kun aseellisten joukkojen jäseniä vaihdettiin. Sotilasjuntan johtaja kenraali Than Shwe ja varakenraali Maung Aye jäivät kuitenkin jäljelle. EU on todennut, että räikeitä ihmisoikeusrikkomuksia tapahtuu edelleen. Aivan äskettäin Burman kansalaisia pakotettiin vasten tahtoaan rakentamaan poliisiasemia ja armeijan käyttöön tarkoitettuja rakennuksia. Työmiesten oli käveltävä miinakenttien yli kuin miinakoirat. Tällaista kavalaa orjatyötä ei saa hyväksyä. Myös Kansainvälinen Punainen Risti on joutunut kokemaan tilanteen huonontumisen. Sitä on kielletty jatkamasta työtään. Sen oli suljettava paikallistoimistonsa, ja ihmiset jäivät siten ilman lääketoimituksia.
<P>
Pohjimmiltaan on kyse siitä, että Burman väestö tarvitsee ulkopuolelta tulevaa apua, mutta avun on päädyttävä suoraan ihmisille eikä tämänhetkisen hallinnon käsiin. Noin 30 prosenttia burmalaisista lapsista on aliravittuja samalla, kun maa on toiseksi suurin oopiumin tuottaja. Poliittisia vankeja on useita tuhansia ja Saharov-palkinnon saaja Aung San Suu Kyi on ollut kotiarestissa 16 viime vuotta. Suuria etnisiä ryhmiä on sorrettu ja kaikki vastarinta on tukahdutettu alkuunsa.
<P>
Pyydämme Kiinaa ja muita valtioita lopettamaan viimeinkin sotilasjuntan tukemisen ja osallistumaan kansainvälisiin toimenpiteisiin, joiden tarkoitus on saada aikaan myönteisiä muutoksia Burmassa. ASEAN-maiden toteuttamat toimet Burman hallintoa vastaan ovat olleet tärkeitä ja tarpeellisia. Burmassa tarvitaan demokratiaa koskeva etenemissuunnitelma, jotta siellä voidaan vakiinnuttaa ihmisoikeudet ja hyväksyä yleissopimus, jonka mukaisesti edetään kohti demokratiaa. Arvoisa komission jäsen, EU:n on oltava paljon aktiivisempi ja ehkä jopa määrättävä pakotteita, jotta väkivalta saadaan loppumaan.
<SPEAKER ID="271" NAME="Erik Meijer " AFFILIATION="GUE/NGL">
esittäjä. - (NL) Arvoisa puhemies, sellaiset valtiot, joiden johtajien valta ei ole peräisin äänestäjiltä vaan heidän väkivaltakoneistoltaan, voivat olla erittäin houkuttelevia ulkomaalaisille sijoittajille. Sijoittajat hyötyvät pienistä palkoista, huonoista työoloista ja siitä, että väestöllä ei ole mahdollisuuksia protestoida. Lisäksi sellaisten sitoutumattomien järjestöjen, jotka haluavat suojella luontoa ja ympäristöä lyhytnäköisiltä päätöksiltä, on mahdotonta toimia siellä. Tällaisten päätösten tarkoitus on lisätä lyhyen aikavälin hyötyjä teollisuudelle. Burma on monia vuosia ollut ihanteellinen paikka sijoittajille, joiden päätavoite on pitää yhtiöidensä kulut mahdollisimman pieninä ja käyttää tätä hyväkseen kansainvälisillä markkinoilla. Tällaisten sijoittajien antaman kansainvälisen avun turvinhan sotilashallinto pystyi alkuvuosinaan selviämään maan sisäisestä vastarinnasta.
<P>
Asiat ovat olleet pysähdyksissä siitä lähtien, kun muutama suuryritys lopetti toimintansa Burmassa kotimaistaan tulleiden valitusten painostamina. Hallinto pitää matalaa elintasoa ja ulkopuolelta tulevaa kritiikkiä väistämättöminä eikä tee mitään muutoksia. Vaalitulokset jätetään edelleen huomiotta, oppositiojohtaja on edelleen vangittuna ja vähemmistöjä sorretaan ja karkotetaan kuten aina ennenkin.
<P>
Kansainvälisten avustusjärjestöjen toimintaa sabotoidaan. Tämä hallinto ei pysty edes takaamaan omaa poliittista jatkuvuuttaan, ja tällä hetkellä sen ainoa tehtävä on itsensä säilyttäminen. Tämä hallinto pysyy pystyssä Burmassa tarpeettoman kauan, jos ympäröivät valtiot eivät eristä sitä, jos asetoimituksia ei lopeteta ja jos Euroopan unioni ei pyydä painokkaasti, että talouspakotteita noudatetaan. Koska päätöslauselmassa kannatetaan sellaisia toimenpiteitä, joita ryhmäni on vaatinut jo vuosia, tuemme sitä ilomielin.
<SPEAKER ID="272" NAME="Marc Tarabella " AFFILIATION="PSE">
esittäjä. - (FR) Arvoisa puhemies, hyvät kuulijat, puhuin täällä Burman tilanteesta hieman yli vuosi sitten. Jo silloinkin puheessani tulivat usein esiin sanat sorto, hallitseva sotilasjuntta ja piittaamattomuus ihmisoikeuksista.
<P>
Valitettavasti tilanne ei ole muuttunut. Burmassa ei vieläkään millään tavoin pyritä siihen, että valtaa käytettäisiin demokraattisemmin. Valtion rauhan ja kehityksen neuvosto (SPDC) on lisäksi sulkenut useita Kansainvälisen Punaisen Ristin toimistoja ja tehnyt siten mahdottomaksi järjestön humanitaarisen työn. Viranomaiset estävät kansalaisjärjestöjä toimimasta kunnolla, ja monet niistä joutuvat lähtemään.
<P>
Meidän on myös mahdotonta ymmärtää, miksi Intia antaa sotilaallista tukea. Eikö tämä valtio julistakin olevansa maailman suurin demokratia? Tämä on täysin järjetöntä, ja tuomitsemme sen. Intiassa ei voida olla tietämättä sitä, että sen antamaa sotilaallista tukea käytetään etnisten ryhmien ja poliittisten vastustajien sortamiseen.
<P>
Mielestäni YK:n turvallisuusneuvoston olisi ryhdyttävä voimakkaisiin toimenpiteisiin Burmaa vastaan, tuomittava laiton hallinto ja vaadittava demokratian palauttamista.
<P>
Haluan myös painottaa sitä, että luotan muiden ASEAN-maiden mahdolliseen myönteiseen vaikutukseen. Yhdentymispyrkimystensä ansiosta näillä mailla on mielestäni ihmisoikeuksien kannalta tärkeä merkitys.
<P>
Toivon, että Kiina ja Intia toimisivat tulevaisuudessa ASEAN-maiden tavoin, jotta Burman hallinto voisi kehittyä kohti demokratiaa.
<SPEAKER ID="273" NAME="Marios Matsakis " AFFILIATION="ALDE">
esittäjä. - (EN) Arvoisa puhemies, arvoisa komission jäsen, Burma on ollut viime vuosina säännöllisesti mukana ihmisoikeuksia koskevassa EU:n toimintasuunnitelmassa. Tähän on myös ollut hyvä syy, koska Burman viranomaiset kohdistavat kansalaisiinsa edelleen räikeitä ihmisoikeusrikkomuksia, kuten pakkotyötä, poliittisten vastustajien vainoa ja pakkosiirtoja.
<P>
Valaiseva esimerkki tästä Burman täysin järjettömän sotilashallinnon osoittamasta vanhentuneesta ja puutteellisesta asenteesta on se, että Kansallisen demokratialiiton (NLD) johtaja, Nobelin rauhanpalkinnon ja Saharov-palkinnon saaja Aung San Suu Kyi on ollut kymmenen viime vuotta kotiarestissa voimakkaasta kansainvälisestä paheksunnasta huolimatta. Samalla kun Burman väestö kärsii huomattavasti aliravitsemuksesta ja sairauksista, Burman hallitus piti viisaana aloittaa Punaisen Ristin edustajien vainoamisen koko maassa.
<P>
Mielestämme on otettava käyttöön sotilasjuntan taloudellisiin tuloihin kohdennettuja pakotteita, jotta voimme saada tällaisen totalitaarisen hallintoelimen ymmärtämään, miten määrätietoisesti haluamme suojella Burman väestön ihmisoikeuksia. Lisäksi kehotamme sellaisia valtioita, jotka edelleen toimittavat aseita Burmalle, lopettamaan tämän toiminnan. Odotamme myös, että YK:n turvallisuusneuvosto antaa Burmaa koskevan sitovan ja ehdottoman päätöslauselman. Toivomme, että Burman sokaistuneet sotilasdiktaattorit tulisivat lopulta järkiinsä, alkaisivat kannattaa demokratiaa ja luovuttaisivat vallan kansan valitsemalle hallitukselle.
<SPEAKER ID="274" NAME="Alyn Smith " AFFILIATION="Verts/ALE">
esittäjä. - (EN) Arvoisa puhemies, niille meistä, jotka ovat aktiivisesti mukana näissä ihmisoikeuksia koskevissa keskusteluissa, tämänkertainen keskustelunaihe on valitettavan tuttu. Burman tilanne huononee eikä kohene, kuten kollegat ovat todenneet, ja yhdyn kaikkeen, mitä tähän mennessä on sanottu.
<P>
Mielestämme tämä päätöslauselmaesitys ei ole paras mahdollinen. Haluan kuitenkin nostaa esiin yhden kohdan, jossa todetaan, että vallassa olevaa hallintoa vastaan suunnatut pakotteet eivät osu kohteeseensa, eikä niitä aina noudateta lainkaan. Neuvoston on varmistettava se, että kaikki EU:n jäsenvaltiot noudattavat pakotteita, joista olemme sopineet, sekä tuotava ilmi ne, jotka eivät mahdollisesti toimi näin ja nuhdeltava niitä. Meidän on painostettava kansainvälisiä kumppaneitamme, jotta ne painostaisivat Burman hallitusta.
<P>
Päätöslauselmaesityksen 9 kohdassa todetaan, että haluamme pakotteita laajennettavan. Ne on kuitenkin kohdennettava tiettyihin hallinnon henkilöihin ja pyrittävä välttämään aiheuttamasta vahinkoa Burman väestölle. Tärkein huolenaiheemme on nimittäin oltava väestön kärsimys, eikä vastenmielisyytemme hallinnon demokratiaperiaatteita kohtaan. Näiltä osin päätöslauselmaesityksessä olisi todella parantamisen varaa.
<P>
Halusimme, että Kansainvälisen kriisiryhmän 8. joulukuuta antama raportti tunnustetaan selväsanaisesti. Sen alkusanat kuuluvat seuraavasti: "Koska Myanmarissa on havaittavissa yhä enemmän humanitaarisen kriisin merkkejä, keskusteleminen maan erittäin sortavasta poliittisesta järjestelmästä ei riitä, vaan kansainvälisen yhteisön on päästävä keskusteluja pidemmälle."
<P>
Burmassa toimivat kansalaisjärjestöt pyrkivät kohentamaan tämän epäonnisen maan asukkaiden tilannetta. Nyt ne ovat Burman väestön tavoin joutuneet keskelle suurisuuntaisen geopolitiikan harjoittamista. Meidän on otettava kaikissa toimissamme huomioon se, ettemme saa heikentää niiden itsenäisyyttä emmekä vaikeuttaa niiden työtä tai mahdollisuuksia auttaa väestöä. Puolueettomuudestaan ja kunniallisuudestaan ylpeilevän Punaisen Ristin viiden toimiston sulkeminen äskettäin on Burman hallitukselta epätoivoinen toimi. Se kuitenkin toteutettiin siksi, että kansalaisjärjestöjen epäiltiin olevan liian lähellä länsimaista politiikkaa. Meidän on kaikkien tätä koskevien toimiemme yhteydessä varmistettava, että emme vähennä niiden toimintavapautta.
<P>
Ryhmäni pitää tätä päätöslauselmaa myönteisenä ja tukee sitä. Haluamme kuitenkin myös varoittaa siitä, että emme saa toimillamme rajoittaa niiden ihmisten liikkumisvapautta, jotka yrittävät paikan päällä auttaa tilanteesta eniten kärsiviä.
<SPEAKER ID="275" NAME="Bernd Posselt">
PPE-DE-ryhmän puolesta. - (DE) Arvoisa puhemies, raakalaismainen ja totalitaarinen sotilasdiktatuuri, korruptoituneet vallanpitäjät, oopiumikauppa, karkotukset (tällä hetkellä maan sisäisiä pakolaisia on yli puoli miljoonaa) ja monien kansojen, etenkin Karen-väestön, sortaminen. Kaikki nämä seikat kuvaavat sitä valitettavaa tilannetta, joka on vallinnut Burmassa yli 40 vuoden ajan. Meidän on nyt kuitenkin kiinnitettävä huomiota kahteen uuteen kehityssuuntaan.
<P>
Ensinnäkin ASEAN-maat ovat lopultakin päättäneet tiukentaa linjaansa, mitä voimme vain kannustaa ja tukea. ASEAN-maat täyttävät vihdoin velvollisuutensa ja alkavat painostaa Burmaa. Toiseksi on valitettavaa, että Intia on mennyt sotkeutumaan yhä pahemmin tämän sotilashallinnon huonoon seuraan. Vetoamme maailman suurimpaan demokratiaan eli Intiaan, jotta se ottaisi vakavasti demokraattisen vastuunsa ja yhdessä ASEAN-maiden ja Euroopan unionin kanssa tukisi demokratian ja laillisuusperiaatteen toteutumista Burmassa eikä kaveeraisi yhden maailman julmimmista hallinnoista kanssa.
<SPEAKER ID="276" NAME="Lidia Joanna Geringer de Oedenberg">
PSE-ryhmän puolesta. - (PL) Arvoisa puhemies, viimeisimmästä Burman ihmisoikeusrikkomukset tuomitsevasta Euroopan parlamentin päätöslauselmasta on kulunut puolitoista vuotta. Valitettavasti mikään ei ole muuttunut sen jälkeen. Maata 40 vuotta hallinnut sotilashallinto jättää avoimesti huomiotta kansainvälisen yhteisön suositukset. Oppositiopoliitikkoja pidetään vangittuina ja heitä kidutetaan. Pakkotyö ja lapsisotilaiden käyttö kuuluvat jokapäiväiseen elämään.
<P>
Koulutus- ja terveydenhuoltojärjestelmän täydellinen romahtaminen on huolestuttavaa. Malariaan, tuberkuloosiin ja aidsiin kuolevien määrä kasvaa jyrkästi, ja samalla hallinto kieltää kansalaisjärjestöjen toiminnan ja on sulkenut Kansainvälisen Punaisen Ristin pääkonttorin.
<P>
Myös etnisiin vähemmistöihin kohdistuneet vihamielisyydet ja pakkosiirrot ovat tuomittavia tekoja. Niistä on ainoastaan tänä vuonna joutunut kärsimään yli 80 tuhatta ihmistä. Burmassa toimivat demokratiaa ja ihmisoikeuksia puolustavat järjestöt ovat tuhoon tuomittuja ilman meidän taloudellista tukeamme. Tällä hetkellä vaikuttaa siltä, että ainoa tapa saada Burman hallinto tekemään demokratiaa edistäviä muutoksia on ottaa käyttöön talouspakotteita, joita tuetaan YK:n turvallisuusneuvoston päätöslauselmassa.
<SPEAKER ID="277" NAME="Jacques Barrot" LANGUAGE="FR">
Arvoisa puhemies, hyvät parlamentin jäsenet, komissio on muiden EU:n toimielinten ja parlamentin tavoin erittäin huolestunut Burman tilanteesta. Nyt on kulunut tasan 15 vuotta siitä, kun Euroopan parlamentti myönsi Saharov-palkinnon Aung San Suu Kyille. Pidämme valitettavana sitä, että valtion poliittinen kehitys on ollut siitä lähtien täysin pysähdyksissä. On totta, että Burman viranomaisilla on vastassaan huomattavia haasteita, jotka ovat samoja kuin muillakin kehitysmailla. Tällaisia haasteita ovat muiden muassa kansallisen yhtenäisyyden ja poliittisen vakauden takaaminen sekä maan taloudellisen ja sosiaalisen kehityksen nopeuttaminen. Tämä ei kuitenkaan ole este laillisen siviilihallituksen muodostamiselle.
<P>
Tämänhetkinen hallitus on luvannut useita kertoja, että sotilashallinto korvataan laillisella ja vaaleilla valitulla hallinnolla, jonka perustana on Burman etenemissuunnitelma. Lupaukset ovat kuitenkin edelleen täyttämättä. Meidän kaikkien eli tarkkailijoiden ja kansainvälisten tukijoiden on mahdotonta kuvitella, että siirtyminen lailliseen ja demokraattisesti valittuun hallintoon voisi tapahtua ilman vuoropuhelua. Hallituksen ja poliittisten toimijoiden on käytävä tällaista vuoropuhelua. Burman monien etnisten vähemmistöjen on voitava osallistua siihen, ja sen avulla on tehtävä loppu taisteluista näiden vähemmistöjen asuinalueilla.
<P>
Poliittista muutosta on samoin mahdotonta kuvitella niin kauan kuin nykyisen hallinnon poliittiset vastustajat ovat vankilassa tai menettäneet vapautensa, kuten edelleen on Aung San Suu Kyin ja hallinnon yli 1 000 poliittisen vastustajan kohdalla. Ajatukseen demokraattisesta ja kukoistavasta Burmasta liittyy myös ihmisoikeuksien kunnioittaminen. Tällä hetkellä sen puuttuminen näkyy julmalla tavalla. Vaikka kansalaisyhteiskunta on olemassa, perusoikeuksien toteutumista ei ole todellakaan taattu. Uhkailu, sattumanvaraiset pidätykset, kansalaisten vangitseminen kansalaisoikeuksien käyttämisen vuoksi ja yksilönvapauden rajoittaminen jatkuvat. Turvallisuuspalvelu valvoo jatkuvasti poliittisten ryhmien jäseniä. Osaa väestöstä pidetään armeijan palveluksessa, eli he ovat pakkotyössä. On itsestään selvää, että Punaisen Ristin kansainväliselle komitealle asetettuja rajoituksia on mahdotonta hyväksyä, kuten oikein totesitte, eikä näytä siltä, että hallitus aikoisi korjata tilanteen.
<P>
Hyvät parlamentin jäsenet, mikä sitten on Euroopan unionin kanta tähän kaikkeen? Vertailukohtinamme ovat ihmisoikeuksien yleismaailmallinen julistus ja Kansainvälisen työjärjestön peruskirja. EU:n yhteisessä kannassa määrätään viisumeita ja investointeja koskevia rajoituksia. Kaupan alalla Burman kohdalla ei enää sovelleta yleisen tullietuusjärjestelmän kautta myönnettävää etuuskohtelukauppaa koskevaa menettelyä. Tämän vuoksi syy siihen, että Burman väestö on erittäin altis köyhyydelle ja taudeille, on nimenomaan Burman hallinnon rakenteessa. Tästä syystä komissio on päättänyt nostaa tuntuvasti tukeaan vuodesta 2007 lähtien erityisesti terveydenhuollon ja koulutuksen aloilla. HI-viruksen ja aidsin sekä tuberkuloosin ja malarian torjuntaa varten perustetun maailmanlaajuisen rahaston olisi tehtävä mahdolliseksi se, että näitä kolmea sairautta torjutaan tehokkaammin. Rahasto toimii YK:n suojeluksessa, ja komissio on yksi sen rahoittajista.
<P>
Valtion erityisolosuhteiden vuoksi kaikkien ohjelmien toteutuksessa tarvitaan tarkkaavaisuutta ja paneutumista. YK:n järjestöt ja kansainväliset kansalaisjärjestöt toteuttavat ohjelmia, joita komissio on rahoittanut noin 24 miljoonan euron arvosta. Komissio on myös käynnistänyt hajautetun yhteistyön ohjelman kansalaisyhteiskunnan tukemiseksi. Lisäksi komissio on Thaimaassa oleskelevien burmalaisten pakolaisten ylivoimaisesti suurin tukija.
<P>
Kriittisessä vuoropuhelussaan Burman hallituksen kanssa komissio aikoo lakkaamatta muistuttaa Burman hallintoa sen velvollisuuksista. Burman muutoksen on tapahduttava ihmisoikeuksia kunnioittaen. Euroopan parlamentin Saharov-palkinnon saajan Aung San Suu Kyin ihailtava ponnistelu muistuttaa meitä siitä päivittäin.
<P>
Arvoisa puhemies, haluan sanoa henkilökohtaisena mielipiteenäni, että olen ollut erityisen tyytyväinen näihin ihmisoikeuksia koskeviin keskusteluihin, varsinkin keskusteluun Burman tilanteesta. Haluan todella vakuuttaa parlamentille, että komissio aikoo tehdä kaiken voitavansa erittäin tarkkaavaisesti ja päättäväisesti, jotta Burman tämänhetkinen tilanne saadaan laukeamaan.
<P>
(Suosionosoituksia)
<SPEAKER ID="278" NAME="Puhemies">
Keskustelu on päättynyt.
<P>
Äänestys toimitetaan keskustelujen jälkeen eli hetken kuluttua.
