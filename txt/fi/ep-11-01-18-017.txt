<CHAPTER ID="017">
Campanian jätekriisi (keskustelu) 
<SPEAKER ID="627" NAME="Puhemies">
(IT) Esityslistalla on seuraavana keskustelu
<P>
Margrete Aukenin ja Eva Lichtenbergerin Verts/ALE-ryhmän puolesta komissiolle laatimasta suullisesta kysymyksestä Campanian jätekriisistä - B7-0667/2010),
<P>
Bairbre de Brúnin ja Willy Meyerin GUE/NGL-ryhmän puolesta komissiolle laatimasta suullisesta kysymyksestä Campanian jätekriisistä - B7-0801/2010),
<P>
Judith A. Merkiesin ja Victor Boştinarun S&D-ryhmän puolesta komissiolle laatimasta suullisesta kysymyksestä Campanian jätekriisistä Italiassa - B7-0805/2010) ja
<P>
Mara Bizzotton ja Lorenzo Fontanan EFD-ryhmän puolesta komissiolle laatimasta suullisesta kysymyksestä Napolin ja Campanian alueen jätekriisistä ja Euroopan unionin varojen käytöstä - B7-0806/2010).
<SPEAKER ID="628" NAME="Margrete Auken">
laatija. - (DA) Arvoisa puhemies, haluan kiittää komission jäsen Potočnikia siitä, että komission toiminta vaikuttaa viimeinkin edes jossain määrin johdonmukaiselta. Haluaisin nähdä tästä myös todisteita. Odotan paljon tänään saatavalta vastaukselta, sillä jos nyt ei tapahdu mitään kouriintuntuvaa ja jos Italia ei saa tästä tarvittaessa ankaria sakkoja, tähän ongelmaan tullaan törmäämään myös monissa muissa paikoissa. Italia ei ole ainoa valtio, jolla on merkittäviä jäteongelmia. Jos kaikki saavat sen vaikutelman, että kaatopaikkojen yksinomaisesta käytöstä ei seuraa mitään, meillä on kohta edessämme valtava katastrofi. Odotan kiinnostuneena komission vastausta.
<P>
Käytän loput puheajastani välittääkseni viestin Italialle. Tiedän, että Italian hallitus ei ole täällä suoraan edustettuna, mutta Italian on kuitenkin tärkeää alkaa tiedostaa se, että tämä ongelma on ratkaistava. Italia on upea maa, joka on kuitenkin hukkumaisillaan jätteisiin. Tästä on seurannut paljon kuohuntaa ja viime aikoina tilanne on mennyt vain pahempaan päin. Italian ei pidä nyt ajautua tilanteeseen, jossa kansalaisille asetetaan lisärasitteeksi sakkoja. Sen sijaan Italian on laadittava uskottava suunnitelma ja hyödynnettävä lukuisia aktiivisia kansalaisia osana ratkaisua sen sijaan, että leimaa heidät rikollisiksi. Jäteongelmaa ei voida ratkaista, jos kansalaiset eivät seiso takanamme, ja Italiassa on paljon kansalaisia, jotka ovat innokkaita tekemään maansa puolesta hyvää työtä.
<P>
Käyttäkää puolustusvoimia ja poliisivoimia - ei kansalaisten tukahduttamiseksi, ei paikallisviranomaisten sulkemiseksi toimien ulkopuolelle -, vaan todellisten syyllisten löytämiseksi. Yksi taho, joka tietenkin hyötyy tästä, on Pohjois-Italian laaja teollisuus, joka saa mukavaa tuottoa siitä, että sen ei tarvitse maksaa jätehuollosta, vaan se voi vain heittää jätteensä ulos maksutta. Toinen taho, joka hyötyy tilanteesta, ovat mafian gangsterit, jotka myös tekevät suurta voittoa. Tästä tilanteesta on siis tehtävä loppu nyt. Toivon, että Italia alkaa suhtautua tähän asiaan hyvin vakavasti.
<SPEAKER ID="629" NAME="Søren Bo Søndergaard">
laatija. - (DA) Arvoisa puhemies, kun talousarvion valvontavaliokunnan valtuuskunta vieraili Italiassa viime syksynä, me tapasimme Campanian alueen maaherran. Kun me kysyimme häneltä, miksi Campanian järkyttävää jäteongelmaa ei oltu vielä ratkaistu, hän sanoi, että kyse on poliittisesta ongelmasta.
<P>
Tämä vastaus selittää paljon. Maaherra olisi tietysti voinut vastata mitä tahansa - että kyse oli teknisestä, logistisesta tai taloudellisesta ongelmasta. Ei, ongelma oli poliittinen. Ongelmana on poliittisen tahdon puute. Poliittisen tahdon puutteen vuoksi Italia ei ole noudattanut jätedirektiivin mukaisia velvoitteitaan. Tämän poliittisen tahdon puutteen vuoksi lokakuussa jouduttiin toteamaan, että yhtäkään Euroopan unionin tuomioistuimen pyytämistä parannuksista ei oltu toteutettu. Poliittisen tahdon puutteen vuoksi EU ei ollut vuoden loppuun mennessä saanut jätteenlajittelusuunnitelmaa.
<P>
Sen sijaan viranomaisilla on ollut poliittista tahtoa pitää nämä skandaalit salassa turvallisuuden varjolla. Tästä syystä ryhmämme kanta tähän asiaan on hyvin selvä. Me tuemme kaikkia niitä lukuisia hyviä italialaisia miehiä ja naisia, jotka vaativat avoimuutta ja sitä, että tämän tilanteen kärjistymisestä vastuussa olevat henkilöt joutuvat vastuuseen. Me katsomme kuitenkin myös, että ennen tätä on suljettava pois ajatus siitä, että eurooppalaiset veronmaksajat joutuisivat maksamaan senttiäkään Italian jätekatastrofista. Emme saa heittää hyvää rahaa hukkaan.
<SPEAKER ID="630" NAME="Judith A. Merkies" LANGUAGE="NL">
Arvoisa puhemies, arvoisa komission jäsen, vierailimme viime vuonna vetoomusvaliokunnan kanssa Campaniassa ja Napolissa tutustuaksemme itse jätekriisiin, jota monet vetoomusten laatijat olivat kuvanneet erittäin vakavaksi. Myös me totesimme tilanteen erittäin vakavaksi. Me näimme kaatopaikan kansallispuistossa Vesuviuksen laella. Me näimme lukuisia laittomia kaatopaikkoja ja palavia roskakasoja. Löysimme teollisuusjätettä virallisesti kotitalousjätteelle varatulta kaatopaikalta ja näimme rikkinäisen jätteenpolttouuniin tai laitteen, joka ainakin vaikutti siltä.
<P>
Yksi asia on selvä: jätehuolto ei toimi asianmukaisesti tällä hetkellä ja olen edellisten puhujien kanssa yhtä mieltä siitä, että alueella käydään paljon poliittista kädenvääntöä siitä, kuka tilanteesta oikein on vastuussa. Me olemme vedonneet alueen päättäjiin ja kansalaisiin, jotta he unohtaisivat poliittiset erimielisyytensä ja ryhtyisivät ratkomaan tilannetta yhdessä tuumin.
<P>
Sittemmin en ole kuitenkaan havainnut merkkejä ratkaisusta enkä ole kuullut, että täällä olisi laadittu minkäänlaista - ainakaan julkista - suunnitelmaa. Toivon, että voitte kertoa, onko suunnitelmaa laadittu. Campanian asukkaat kertoivat meille viime vuonna hyvin selvin sanoin seuraavaa: "Me olemme pyytäneet apua kaikkialta ja me olemme kolkuttaneet jokaiseen oveen täällä provinssissamme ja alueellamme, ympäri Italiaa ja Italian hallituksessa. Jouduimme kuitenkin aina palaamaan tyhjin käsin. Euroopan unioni on viimeinen mahdollisuutemme. Hetkellä, jolloin kukaan muu ei kuullut meitä, Euroopan unioni tuli kuulemaan, mitä meillä on sanottavanamme."
<P>
He ovat panneet toivonsa teihin ja meihin. He toivovat, että me voimme lopulta auttaa löytämään ratkaisun aluetta vaivaavaan ongelmaan tavalla tai toisella. Heidän on tietenkin ratkaistava tilanne itse käytännön tasolla. Vaikka me valitettavasti emme voi mennä paikan päälle ja raivata jätteitä omin käsin, meillä on tässä asiassa merkittävä tehtävä. Voisitteko selventää, onko asiasta laadittu suunnitelmaa ja, jos on, onko suunnitelma laadukas ja, jos ei, mitä aiotte tehdä asialle? Minkälaiset määräajat suunnitelmassa on asetettu? Mihin mennessä se on pantava täytäntöön ja kuinka pitkään te aiotte odottaa? Milloin te aiotte vaatia Euroopan unionin tuomioistuinta langettamaan seuraamuksia ja mitä tapahtuu rakennerahastoille, jotka ovat toistaiseksi vielä jäissä?
<P>
Kyse ei ole vain jätekriisistä; nämä ongelmat voivat johtaa tilanteisiin, jotka voivat olla vaaraksi terveydelle. Mikä on komission kanta tähän tilanteeseen? Tämä ei ehkä kuulu teidän toimialaanne, mutta te voisitte ehkä kuitenkin kertoa meille, oletteko aloittaneet tähän ongelmaan puuttumisen.
<P>
Mafialla on tässä tietenkin myös sormensa pelissä. On kuitenkin syytä muistaa, että Euroopan komissio ja parlamentti eivät voi puuttua tähän asiaan suoraan. Me voimme ainoastaan valvoa, että direktiivimme pannaan Euroopan unionissa täytäntöön. Miten me voisimme tarjota lisätukea? Kenties jakamalla parhaita käytänteitä? Miten jäsenvaltiot voisivat auttaa tässä asiassa toisiaan? Eikö olekin niin, että tässä tapauksessa jätteitä voitaisiin pitää ei niinkään ongelmana, vaan mahdollisuutena? Campania voisi tehdä kerralla aimo harppauksen eteen päin ja ryhtyä kierrättämään. Mielestäni meidän pitäisi itse asiassa kieltää jätteiden valvomaton sijoittaminen ja kaatopaikat kaikkialla Euroopassa.
<SPEAKER ID="631" NAME="Mara Bizzotto" LANGUAGE="IT">
Arvoisa puhemies, hyvät parlamentin jäsenet, kaikki ovat nyt valitettavan tietoisia tilanteesta, josta Campania ja erityisesti Napolin kaupunki ovat kärsineet jo vuosia ja johon Euroopan unionin on pitänyt puuttua lukuisia kertoja.
<P>
Tämänhetkinen tilanne muistuttaa paradoksaalisuudessaan kolmannen maailman jäteongelmia. Haluaisin komission kertovan, mitä seuraamuksia Italialle voidaan langettaa eurooppalaisen lainsäädännön nojalla ja mitä taloudellisia seuraamuksia sille voidaan asettaa, jos Campanian jätekriisiä ei ratkaista lopullisesti pian.
<P>
Haluaisin myös tietää, voiko komissio antaa yksityiskohtaisia tietoja EU-rahoituksesta, jota Campanian alue on saanut tähän menneessä yhdistetyn jätteen keräys- ja hävitysjärjestelmän perustamiseksi. Arvoisa komission jäsen, kun puhumme kriiseistä, kyse on yleensä traagisista, äärimmäisistä tilanteista, jotka kuitenkin saadaan ratkaistua kohtuullisen ajan kuluessa. Kun niin kutsuttu "kriisi" jatkuu yli 15 vuotta, niin jotain on pahasti vialla.
<P>
Italian hallitus on viime vuosina yrittänyt kaikkia mahdollisia keinoja ratkaistakseen jätteen keräys- ja hävitysjärjestelmän pitkäaikaiset ongelmat. Se, että Napolin kadut ovat nyt tonnien painoisten jätekasojen peitossa, johtuu kuitenkin ennen kaikkea Campanian paikallisviranomaisista ja heidän täydestä kyvyttömyydestään tai haluttomuudestaan etsiä ratkaisuja tähän ongelmaan.
<P>
On selvää - itse asiassa harvinaisen selvää -, että Napolin ja Campanian tilanne on seurausta vastuunpakoilusta, jota kunta, provinssi ja alue ovat harjoittaneet jätehuollon suhteen jo vuosien ajan. Keskushallintoa ei voida syyttää siitä, että erottelevasta keräysjärjestelmästä, joka on toimivan jätehuoltosuunnitelman ensimmäinen ja keskeinen osatekijä, ei ole säädetty. Keskushallintoa ei voida tietenkään syyttää siitä, että sen täytyi lähettää pari viikkoa sitten - jälleen kerran - puolustusvoimat korvaamaan satoja jätteenkerääjiä, jotka yllättäen sairastuivat kaikki samanaikaisesti.
<P>
Napolin jätekriisi on hyvin paikallinen ilmiö; tilanne on muualla Italiassa huomattavasti myönteisempi. Esimerkiksi Veneton alueella, josta olen kotoisin, erotteleva keräysjärjestelmä on ollut käytössä jo vuosien ajan ilman minkäänlaisia ongelmia ja kierrätysaste on hyvin korkea. Tämä tarkoittaa, että kriisin syyt piilevät Campanian alueen päätöksenteossa, paikallisviranomaisissa ja ennen kaikkea vehkeilyssä alamaailman kanssa. Mafia on aina pyrkinyt tekemään ja tehnyt huomattavaa voittoa jätebisneksellä, sillä Camorran järjestö on soluttautunut paikalliseen päätöksentekoon ja paikallishallintoon.
<SPEAKER ID="632" NAME="Janez Potočnik">
komission jäsen. - (EN) Arvoisa puhemies, haluan ensiksi kiittää kaikkia niitä parlamentin jäseniä, jotka ovat kiinnittäneet minun huomioni ja yksiköideni huomion tähän merkittävään ongelmaan. On hienoa, että Euroopan parlamentti on ottanut aktiivisen roolin Campanian jätehuoltotilanteen valvonnassa. Tämä käy ilmi muun muassa mietinnöstä, jonka vetoomusvaliokunta hyväksyi vierailtuaan Campaniassa viime vuoden huhtikuussa. Parlamentilla on tässä asiassa aidosti merkittävä asema ja se on ottanut sen täysin omakseen.
<P>
Komissio kirjoitti Italian viranomaisille välittömästi Euroopan unionin tuomioistuimen annettua päätöksensä 4. maaliskuuta 2010 kysyäkseen, mitä toimenpiteitä nämä olivat suunnitelleet tai toteuttaneet noudattaakseen päätöstä. Sittemmin komissio on tavannut Italian viranomaiset ja ollut heihin yhteydessä useaan otteeseen, viimeksi ympäristöasioiden pääosaston valtuuskunnan vieraillessa Napolissa 22.-23. marraskuuta 2010.
<P>
Meidän näkemyksemme on, että Italian viranomaisilla on vielä pitkä tie kuljettavanaan pannakseen päätöksen täytäntöön. Ennen kaikkea heidän täytyy ensiksi laajentaa ja uudistaa koko Campanian alueen jätehuoltojärjestelmää. Toiseksi heidän on laadittava Campanian yhdyskuntajätteelle tehokas jätehuoltosuunnitelma, jossa huomioidaan muun muassa EU:n jätehierarkia.
<P>
Komissio on tyytymätön toimenpiteisiin, joista Italian viranomaiset ovat ilmoittaneet tuomioistuimen päätöksen jälkeen, sillä niihin ei sisälly yksityiskohtaista aikataulua, josta kävisi ilmi suunniteltujen laitosten eri rakentamisvaiheiden määräajat.
<P>
Campanian jätehuoltosuunnitelman on oltava täysin EU:n ympäristölainsäädännön mukainen ja siinä on suosittava jätteen vähentämistä, uudelleen käyttöä ja kierrätystä. Sen on myös taattava erottelevan keräyksen toteuttaminen koko alueella ja tarjottava Campanian alueelle riittävät kompostointiresurssit. Lisäksi suunnitelmassa on määrättävä toimenpiteitä, joiden avulla voidaan turvallisesti ja kohtuullisessa ajassa päästä eroon useissa Campaniassa kaupungeissa varastoidusta paalatusta jätteestä, jota on yli 7 miljoonaa tonnia. Ennen kun Italian viranomaiset voivat päättää turvallisimmasta tavasta poistaa paalatut jätepallot, heidän on analysoitava ne.
<P>
Jos asianmukaista ja toimivaa jätehuoltosuunnitelmaa ei laadita, komissio kääntyy uudelleen tuomioistuimen puoleen ja ehdottaa sakkojen määräämisestä. Tästä syystä meidän on tutkittava perusteellisesti alustava jätehuoltosuunnitelma, jonka Campanian viranomaiset ovat toimittaneet komissiolle aivan vastikään, ja valvottava tarkasti, että suunnitelma todella hyväksytään ja toteutetaan. Päätös 260 artiklan mukaisen menettelyn mahdollisesta käynnistämisestä ja sen ajankohdasta riippuu ennen kaikkea jätehuoltosuunnitelman sisällöstä sekä niiden toimenpiteiden ajoituksesta, joilla ongelmaan pyritään puuttumaan välittömästi ja uskottavalla tavalla.
<P>
Olemassa olevien kaatopaikkojen osalta komissio on käynnistänyt tutkimukset ja pyytänyt Italian viranomaisia raportoimaan Terzianon ja Ciccianon kaatopaikkojen toiminnasta. Italian vastausta ei ole vielä saatu; kun se saadaan, komissio arvioi sen.
<P>
Toistaiseksi komissiolla ei ole todisteita Euroopan unionin ympäristölainsäädännön rikkomisesta. Se, että kaatopaikka sijaitsee luonnonsuojelualueella, ei sinällään ole vastoin EU:n lainsäädäntöä edellyttäen tietenkin, että muita sääntöjä noudatetaan ja että toimivaltaiset kansalliset viranomaiset ovat suorittaneet asianmukaisen ympäristöarvioinnin ja toteuttavat tarvittavat lieventävät ja korvaavat toimenpiteet.
<P>
Mitä tulee Campanian jätehuoltotoimenpiteiden EU-rahoitukseen, ohjelmakaudella 1994-1999 jätehuoltohankkeisiin myönnettiin 88,1 miljoonaa euroa, mistä 49 prosenttia oli EAKR:n rahoitusta. Kohdennetuista varoista käytettiin kuitenkin vain 90 prosenttia. Tämä johtui jätekriisiin liittyvistä ongelmista ja siitä, että Italian viranomaiset perustivat vuonna 1994 ylimääräisen jätehuoltojärjestelmän.
<P>
Ohjelmakaudella 2002-2006 jätehuoltohankkeisiin kohdennettiin yhteensä 140 miljoonaa euroa, josta EAKR rahoitti jälleen 50 prosenttia. Jätehuoltokriisin seurauksena komissio päätti kuitenkin ryhtyä erityisiin toimenpiteisiin varmistaakseen, että Campanialle myönnetyt EAKR:n varat käytetään asianmukaisesti.
<P>
Ensinnäkin 1. tammikuuta 2005 lähtien menojen hallinnointi katsottiin sopimattomaksi EAKR:n rahoitusta ajatellen. Toiseksi toimitettuaan Italialle virallisen ilmoituksen jätehuoltoa koskevan rikkomusmenettelyn käynnistämisestä 29. kesäkuuta 2007 komissio ilmoitti Italian viranomaisille, että jätehuoltoon ei myönnettäisi EU:n taholta lisärahoitusta.
<P>
Ohjelmakaudelle 2007-2013 laaditussa Campanian alueellisessa toimintasuunnitelmassa on varattu jätehuoltoon yhteensä 270 miljoonan euroa, josta EAKR rahoittaa jälleen 50 prosenttia. Komission rahoituksen toimittaminen jätehuoltohankkeisiin edellyttää kuitenkin ennen kaikkea sitä, että Italian viranomaiset hyväksyvät alueellisia jätehuoltosuunnitelmia, jotka niiden on toimitettava komission tarkistettaviksi.
<P>
Komissio julkaisee huomenna kertomuksen jätteiden syntymisen ehkäisemistä ja kierrätystä edistävän teemakohtaisen strategian täytäntöönpanosta. Kertomuksesta käy ilmi, että jäsenvaltioiden väliset erot jätehuollon toimivuudessa ovat huomattavia. Kertomus osoittaa selvästi, että asianmukaista jätehuoltostrategiaa noudattamalla kaatopaikkojen käyttö voidaan lähestulkoon lopettaa ja että jätteiden polttoa voidaan vähentää huomattavasti lisäämällä kompostointia ja kierrätystä. Sen lisäksi, että käsittely mahdollistaa jätteen muuttamisen raaka-aineeksi, se myös lisää työpaikkoja ja taloudellista toimintaa vähentäen samalla jätehuollon ympäristövaikutuksia. Toivon siis todella, että toimivaltaiset viranomaiset voivat kääntää tämä kriisin mahdollisuudeksi luomalla Campanian alueelle vakavasti otettavia keräys- ja kierrätysjärjestelmiä.
<P>
Lyhyesti sanottuna komissio toivoo, että Campanian alueen jätehuoltosuunnitelma osoittautuu vakuuttavaksi. Niin kauan kun alueella ei ole varmuudella laadittu toimivaa suunnitelmaa tarvittavien infrastruktuurien perustamisesta ja ja niin kauan kun hankkeiden toteuttamisesta ei ole luotettavia takeita, komission rahoitus Campanian jätehuoltohankkeille pysyy jäissä.
<P>
Käsittelen joitain esittämistänne kysymyksistä loppupuheenvuorossani.
<SPEAKER ID="633" NAME="Erminia Mazzoni" LANGUAGE="IT">
Arvoisa puhemies, hyvät parlamentin jäsenet, olen kiitollinen komission jäsenelle siitä, että hän halusi osoittaa vetoomusvaliokunnan antaneen Euroopan parlamentille aktiivisen roolin näyttääkseen, että on täysin puheenvuorojen pitäjien ja heidän edustamiensa poliittisten ryhmien etujen mukaista puuttua tähän tilanteeseen vastuullisella tavalla, tekemällä kaikista menettelyistä avoimia ja ottamalla suuren yleisön mukaan vuoropuheluun, joka lisää jokaisen vastuuntuntoa.
<P>
Kuten on jo todettu, alueellinen viranomainen, joka muodostettiin vasta toukokuussa 2010, on käynyt Euroopan komission kanssa viime kuukausina tiiviistä vuoropuhelua ja on sitten käynnistänyt prosessin, jota pidämme edistysaskeleena aiempien vuosien tilanteeseen. Ihmeitä ei ole kuitenkaan nähty; nyt on ainoastaan otettu vastuu kaoottisesta tilanteesta, joka on päässyt kärjistymään 15 vuotta kestäneiden tehottomien tai olemattomien toimien aikana. Haluan muistuttaa, että Euroopan unionin tuomioistuin tuomitsi Italian maaliskuussa 2010 - kuitenkin toimista, jotka todettiin ja joihin puututtiin vuonna 2007.
<P>
Sittemmin tilanne on muuttunut. Aluevaltuuston vanhin jäsen on vieraillut Brysselissä jo kolmesti, ja hän on jo toteuttanut suuren osan tehtävistä, jotka asetettiin vetoomusvaliokunnan heinäkuussa pitämässä kuulemisessa. Käyn tehtäväluettelon nopeasti läpi: hän on hyväksynyt erityisen jätesuunnitelman, hän on viimeistellyt kiinteää yhdyskuntajätettä koskevan suunnitelman ja 31. joulukuuta hän esitteli vielä uuden suunnitelman, johon oli tehty komission pyytämät muutokset ja joka hyväksytään 30. huhtikuuta mennessä, kuten on jo ilmoitettu.
<P>
Suunnitelma on pantu jo osittain täytäntöön: Acerran jätteidenpolttolaitos on nyt täysin toiminnassa. Salernon laitoksen tarjouskilpailu on saatu päätökseen. Napolin itäisen laitoksen sopimuksesta on ilmoitettu. Lisäksi käyttökuntoon on saatu 182 jätteen erottelu- ja kierrätysaluetta, 7 talteenottolaitosta, 9 kompostointilaitosta, 4 eri materiaalien erottelulaitosta, 1 sähkö- ja elektroniikkaromun käsittelylaitos, 2 aerobista käsittelylaitosta, 34 hyväksyttyä alustaa ja 5 kaatopaikkaa. Ilokseni voin sanoa, että komissio tulee valvomaan niiden toimintaa.
<P>
Viiden provinssin kanssa on tehty sopimus kertyneiden jätteiden poistamisesta. Lisäksi viiden alueen kanssa on sovittu niiden jätteiden väliaikaisesta uudelleensijoittamisesta siihen asti, kunnes suunnitelma pannaan lopullisesti täytäntöön. Ylimääräinen huoltoprosessi on nyt päättynyt, ja jonkin verran varoja on valjastettu käyttöön alueellisesta talousarviosta.
<P>
Kuten Pia Bucella totesi hiljattain ympäristön, kansanterveyden ja elintarvikkeiden turvallisuuden valiokunnan kuulemisessa, päätöksen noudattamisen määräaika on yleensä 12-24 kuukautta, joten olemme hyvin aikataulussa. Komissio voi kuitenkin käyttää harkintavaltaansa arvioidessaan, onko määräaikaa tarpeen pidentää, jotta se pysyy realistisena hankkeiden edistymiseen nähden.
<P>
Uskon, että esitettyihin kysymyksiin on saatu vastaukset tässä ajassa ja, kuten komission totesi, taloudellisten lisäseuraamusten asettamiselle ei ole perusteita. Komission tarkkaavaisuus on perusteltua, ja toivon, että tätä keskustelua ei käytetä toimielinten ja poliittisten ryhmien horjuttamiseen.
<P>
Jos tähän keskusteluun suhtaudutaan vakavasti tavoitteena auttaa Campanian aluetta ja etsiä ratkaisuja pitkäaikaiseen jäteongelmaan, niin päätöslauselma, josta meidän on tarkoitus äänestää helmikuussa voi olla aidosti yhteinen päätöslauselma. Jos ei, niin tämä keskustelu on pelkkää ajanhukkaa ja aiheuttaa vain lisää vahinkoa.
<SPEAKER ID="634" NAME="Mario Pirillo">
S&D-ryhmän puolesta. - (IT) Arvoisa puhemies, hyvät parlamentin jäsenet, me olemme hyvin huolestuneita Campanian jo vuosia kestäneestä vakavasta jätehuoltokriisistä ja erityisesti huomattavista haitoista, joita se aiheuttaa paikallisen väestön elämänlaadulle.
<P>
EU:n toimielimenä meillä on velvollisuus puuttua tähän tilanteeseen, jotta se ei pitkity tarpeettomasti. Meidän on oltava tarkkaavaisia ja seurattava tiiviisti paikallisviranomaisten toimia sekä kannustettava heitä hyväksymään uskottavia toimenpiteitä Campaniaa koettelevan kriisin poistamiseksi.
<P>
Tosiasia on, että me olemme puhuneet pitkään jätekriisistä tietämättä, miten asiat ovat todellisuudessa. Campanian alue sitoutui esittelemään alueellisen suunnitelman vuoteen 2010 mennessä, mutta tätä on lykätty nyt maaliskuuhun 2011. Jos uusia viivytyksiä ilmenee, tilanne muuttuu hallitsemattomaksi: kansanterveydelliset riskit kasvavat, ja järjestäytynyt rikollisuus hyötyy ongelmista yhä enemmän.
<P>
Italian hallitus julisti kriisin päättyneeksi lain n:o 195/2009 nojalla ja siirsi vastuun jätehuollosta provinsseille. Me emme tue tätä päätöstä. Sen toteuttaminen tulee olemaan vaikeaa Napolin kaltaisessa provinssissa, jossa asuu 52 prosenttia Campanian väestöstä.
<P>
Kunnat on nostettava etualalle, sillä ne yksin voivat laatia kohdennettuja ja toimivia ratkaisuja. Monet Campanian alueen ammattiliitot ovat käynnistäneet erillisiä keräyksiä. Ne ovat panostaneet niihin huomattavia resursseja ja saaneet aikaan merkittäviä tuloksia. Niille olisi toimitettava varat, jotka on jo siirretty alueelle.
<P>
Paikallisviranomaisten kuunteleminen on nyt tärkeämpää kuin koskaan. Ne ovat tässä asiassa etulinjassa ja niillä on todenmukainen ja kattava käsitys omasta alueestaan. Juuri paikallisviranomaiset ovat soittaneet hälytyskelloja liian täysien kaatopaikkojen suhteen. Tulevina vuosina tarvitaan uusia kaatopaikkoja ja polttolaitoksia, ja sopivat sijoituspaikat on määritettävä. Tämä johtuu osittain Terzignossa sijaitsevan Cava Vitiellon pois sulkemisesta, jota paikallinen yhteisö ja Euroopan parlamentti pyysivät koko yhdyskuntajätteen keräysjärjestelmän pysähtymisen välttämiseksi.
<P>
Me odotamme komission vastausta Campanian alueen toimittamasta suunnitelmasta.
<SPEAKER ID="635" NAME="Sonia Alfano" LANGUAGE="IT">
Arvoisa puhemies, arvoisa komission jäsen, hyvät parlamentin jäsenet, toisin kuin Italian hallituksen propaganda, jonka komissio on osoittanut valheelliseksi, väittää, Campanian jätekriisi on rakenteellinen ongelma, jota ei ole vielä lähimainkaan ratkaistu.
<P>
Kyseenalaiset luettelot sikseen. Meidän on ymmärrettävä yksi asia: Campanian asukkaat elävät - ja kuolevat - edelleen jätevuorien keskellä. Paikallisen, alueellisen ja kansallisen tason päättäjillä, sekä oikeistossa että vasemmistossa, on tästä valtava vastuu. Ongelman ratkaisemista ei voida sysätä kansalaisten tehtäväksi; he joutuvat jo nyt kärsimään täysin epäterveellisistä elinolosuhteista. Euroopan unionin on vaadittava tähän tilanteeseen toimivaa ratkaisua, muutoin sen toimet jäävät täysin turhiksi.
<P>
Jätteenpolttouunien rakentaminen ei ratkaise ongelmaa; sivumennen sanoen polttouunit rahoitetaan uusiutuvina energialähteinä, mikä on vastoin voimassaolevaa EU:n lainsäädäntöä. Jätteet muutettaisiin tuhkaksi ja samalla aiheutettaisiin haitallisia ja jopa hengenvaarallisia päästöjä. Jätedirektiivin nojalla polttouunien tulee olla viimeinen vaihtoehto yhdennettyjen jätejärjestelmien hierarkiassa, johon kuuluu myönteisiä vaihtoehtoja, joilla ei ole kansanterveydellisiä tai ympäristövaikutuksia ja jotka sen sijaan luovat uusia työpaikkoja.
<P>
Mitä tulee mafiakytköksiin, mielestäni on syytä tunnustaa, että mafia on soluttautunut erityisesti jätealalle kaikkialla Italiassa, mutta pohjoisosassa vielä enemmän kun etelässä. Tämä on ollut erityisen totta parina viime vuonna.
<P>
Minulla on komissiolle kolme kysymystä. Mihin toimenpiteisiin komissio aikoo ryhtyä varmistaakseen, että ongelmaan löytyvä ratkaisu ei aiheuta terveyshaittoja ja miten se aikoo taata, että päätöksiä ei tehdä väestön kannan vastaisesti ja että alueita ei itse asiassa militarisoida?
<P>
Katsooko komissio, että alueen kattavan syöpärekisterin välitön perustaminen tulisi asettaa yhdeksi edellytykseksi rikkomismenettelyn päättämiselle?
<P>
Mikä on komission kanta vuonna 2008 annettuun lakiin n:o 210 ja erityisesti 9 artiklaan polttouunien rakentamisen kannustimista, joka on selvästi EU:n valtiontukea koskevan lainsäädännön vastainen?
<SPEAKER ID="636" NAME="Eva Lichtenberger" LANGUAGE="DE">
Arvoisa puhemies, Euroopan kansanpuolueen (kristillisdemokraatit) italialaisjäsenten satujen jälkeen on kenties aika palata takaisin todellisuuteen. Tosiasia on, että Italiaa vastaan nostettiin kanne ja aivan syystä. Tuomioistuimen päätös oli Italialle kielteinen - ja aivan syystä. Italia ei noudattanut asetettua määräaikaa. Hallitus ilmeisesti laati suunnitelman, mutta sitä ei toimitettu ajoissa. Me palaamme kerta toisensa jälkeen samaan tilanteeseen. Väkisinkin saa sen vaikutelman, että vastuussa olevat tahot pyrkivät vain viivyttelemään niin pitkään kunnes tilanne kärjistyy hätätilanteeksi, jolloin he voivat ryhtyä toimiin ja tehdä päätöksiä noudattaen Italian hätätilalainsäädäntöä - joka menee kaikkien muiden sääntöjen yläpuolelle. Kaduilla ajelehtivat roskavuoret ja myös niiden seassa olevat eri puolilta maata tulleet teollisuusjätteet voidaan sitten nopeasti haudata jollekin valvomattomalle kaatopaikalle välittämättä tai voimatta välittää tarvittavista varotoimista. Italialaisille jäsenille haluan sanoa, että tässä keskustelussa ei ole yksinomaan kyse Italiasta. Siinä on kyse EU:n lainsäädännöstä ja sen laiminlyönnistä ja puutteellisesta täytäntöönpanosta.
<P>
Jos tämä menettelytapa leviää muihin maihin, sillä olisi seurauksia koko Euroopan kannalta. Italian nykyinen jätekriisi ei ole mikään hassu pikkujuttu. Se on pöyristyttävä skandaali. Ei käy päinsä, että maassa nimetään jatkuvasti uusia sijoituspaikkoja - tähän mennessä 536 - ja käytetään poliisivoimaa kansalaisten hillitsemiseksi näiden protestoidessa, koska heidän kotiovelleen kasautuu röykkiöittäin yhdyskuntajätettä ja jopa myrkyllisiä teollisuusjätteitä. Tämä ei käy päinsä. Tällaisella toiminnalla täytyy olla seuraamuksia ja niiden pitää olla tuntuvia. On hyvä, että taloudellista tukea ei voida enää käyttää samassa määrin kuin aiemmin. Riittävän suuri määrä varoja on jo vuotanut läpi. Meidän on asetettava kouriintuntuvia seuraamuksia, sillä tässä on kyse järkevän, tarpeellisen ja hyvän EU:n lainsäädännön täytäntöönpanosta.
<SPEAKER ID="637" NAME="Oreste Rossi" LANGUAGE="IT">
Arvoisa puhemies, hyvät parlamentin jäsenet, laadittu jätehuoltosuunnitelma on pantava täytäntöön siten, että mahdollistetaan erotteleva keräys ja kierrätys ja vasta viimeisenä keinona jätteiden poltto.
<P>
Olisi väärin langettaa lisäseuraamuksia. Haluaisin muistuttaa teitä, että syy ei ole pohjoisessa eikä myöskään muissa poliittisissa ryhmissä; yksi aiemmista ministereistä jopa kuului Vihreät / Euroopan vapaa allianssi -ryhmään, jonka jäsen tekin olette, joten teidän asemassanne harkitsisin sanojani. Napolin ja Campanian alueen jätekriisistä on puhuttu jo kymmenien vuosien ajan. Vaikka ongelmien ratkaisemiseen on kohdennettu huomattavia varoja, on totta, että kriisitilanne ei ole vieläkään ratkennut. Tekosyitä on kuitenkaan turha etsiä. Syyn sälyttäminen Pohjois-Italian niskoille tai sen väittäminen - kuten eräs jäsen väitti -, että koko Pohjois-Italian jätteet ajelehtivat Napolin kaduilla ei yksinkertaisesti vastaa todellisuutta.
<P>
Vastuu tilanteesta on selvästi aiemmilla paikallisviranomaisilla, jotka toisaalta sallivat järjestäytyneen rikollisuuden käydä vapaasti kauppaa jätteillä ja toisaalta laiminlöivät asianmukaisten ja sopivien keräys- ja poistoalueiden perustamisen.
<P>
Campanian ja Napolin asukkaiden on nyt oltava rohkeita ja äänestettävä kyvyttömät paikallisviranomaiset pois tehtävistään, kuten aluetasolla on jo tehty.
<SPEAKER ID="638" NAME="Angelika Werthmann" AFFILIATION="NI">
(DE) Arvoisa puhemies, hyvät parlamentin jäsenet, Napolin kaupunkialueen jätekriisi on jatkunut jo 14 vuoden ajan.
<P>
Olemassa olevat kaatopaikat ovat aivan liian täynnä, ja uusien sijoituspaikkojen rakentaminen on ajautunut umpikujaan paikallisten vastustuksen vuoksi. Kansalaisten epäluuloisuus jätehuoltohankkeita kohtaan selittyy sillä, että päättäjät ovat viime aikoina tehneet suuria lupauksia, mutta käytännössä juuri yhtäkään lupausta ei ole pidetty.
<P>
Jäteongelmaa on tähän asti ratkottu käyttäen lyhyen aikavälin väliaikaisia ratkaisuja. Erityiskomiteoita on perustettu, mutta niillä ei ole edes ollut velvoitetta ilmoittaa paikallisviranomaisille ja asukkaille toimistaan. Toisaalta kertakäyttötavara on Italiassa osa jokapäiväistä elämää. Tästä syystä Italian päivittäinen jätetuotanto on selvästi Euroopan keskiarvoa korkeampi, ja samaan aikaan jätteiden erottelulle ja kierrätykselle annetaan hyvin vähän arvoa.
<P>
Tämä molemminpuolinen ympäristötietoisuuden puute on aiheuttanut sen, että Campanian alue on nyt suurelta osin saastunutta. Asukkaiden syöpäluvut ja Napolin kaupunkialueella asuvien lasten hengityselinsairauksien esiintyvyys ovat selvästi Italian keskiarvoa korkeampia.
<P>
Tästä syystä ratkaisuja on löydettävä kiireesti ja ne on myös pantava täytäntöön pian.
<SPEAKER ID="639" NAME="Crescenzio Rivellini" AFFILIATION="PPE">
(IT) Arvoisa puhemies, hyvät parlamentin jäsenet, olen kiitollinen jäsen Seeberille ja kaikille ryhmäni jäsenille saamastani tehtävästä, mutta haluan kuitenkin korostaa, että Campanian alueella tapahtuu jo parhaillaan erittäin myönteisiä muutoksia.
<P>
Tämän vuoksi perustamissopimuksen 260 artiklaan vetoaminen eräiden parlamentin jäsenten tavoin taloudellisten seuraamusten langettamiseksi on mielestäni tilanteen hyväksi käyttämistä. Aluevaltuusto, joka on ollut tehtävässään vasta parin kuukauden ajan, on jo laatinut ongelmajätesuunnitelman ja yhdennettyä jätehuoltojärjestelmää koskevan suunnitelman. Lisäksi alueella on käynnistetty erottelevaa keräystä koskeva politiikka ja hyväksytty aloitteita syntyvän jätemäärän vähentämiseksi. Parhaillaan on käynnissä tarjouskilpailu polttouunin rakentamiseksi Salernoon ja Itä-Napolin polttouunia koskevan tarjouskilpailun valmistelut ovat jo pitkällä.
<P>
Laadittujen politiikkojen tarkoituksena ei ole ainoastaan siivota kaupungin kadut, vaan myös luoda yhdennetty jätehuoltojärjestelmä, johon sisältyy erotteleva keräys, jätteen vähentäminen, uudenaikaisten laitosten rakentaminen - muun muassa valtavien, paalattujen jätepallojen poistamiseksi - sekä vanhojen kaatopaikkojen kehittäminen.
<P>
Niitä, jotka ovat todella vastuussa aiemmista virheistä, on rangaistava. Tähän ryhmään kuuluu ilman muuta joitain vasemmistoa ja erityisesti vihreitä edustavia Campanian entisiä viranomaisia, mutta myös eräitä viranomaisia, jotka Pohjois-Italiassa käyttivät paikallista alamaailmaa tuottamiensa ongelmajätteiden poistamiseen.
<P>
Euroopan unionin on autettava Campaniaa ilman ennakkoluuloja, ja vetoan teihin kaikkiin, jotta tekisimme työtä tämän asian puolesta, ei sitä vastaan. Älkää toimiko tätä vastaan vain ollaksenne puolueenne tai ideologianne julkisen kuvan mukaisia. Uskotteko te todella, että taloudellisten seuraamusten langettaminen Campanialle ratkaisee tämän kriisin?
<SPEAKER ID="640" NAME="Luigi de Magistris" AFFILIATION="ALDE">
(IT) Arvoisa puhemies, hyvät parlamentin jäsenet, Berlusconin hallitus valehteli noustessaan vuonna 2008 valtaan väittäessään, että jäteongelma oli ratkaistu. Näiden valheiden jälkeen Euroopan unioni tekee aivan oikein kieltäytyessään myöntämästä Italialle rahoitusta kunnes ympäristöystävällinen kierrätykseen ja kompostointiin perustuva jätejärjestelmä on saatu laadittua.
<P>
Jäsen Caldoron suunnitelma ei takaa tätä järjestelmää; Caldoron suunnitelma perustuu valvomattomiin kaatopaikkoihin, kuten Chiaianon, Taverna del Ren ja Terzignon kaatopaikkoihin, joista jälkimmäinen sijaitsee itse asiassa Vesuviuksen kansallispuiston alueella. Ympäristöystävällistä järjestelmää eivät tarjoa myöskään jätteenpolttouunit, jotka kylvävät ympärilleen kuolemaa, syöpää ja kansanterveydellisiä kriisejä. Niiden 13 vuoden aikana, joina tämä ympäristökriisi on jatkunut, Campanian julkisilla varoilla on lujitettu päättäjien - sekä vasemmiston että oikeiston -, liikemiehien ja paikallisen mafian välisiä rikollisia kytköksiä.
<P>
Ympäristöongelmia ei ratkaista kriminalisoimalla sääntöjen laiminlyönti tai kriminalisoimalla paikalliset yhteisöt, perheet ja koko alue, kuten Italian hallitus on tehnyt käyttäen kovakouraisia keinoja hillitäkseen niitä, jotka puolustavat ympäristöä ja maaperää.
<SPEAKER ID="641" NAME="Francesco Enrico Speroni" AFFILIATION="EFD">
(IT) Arvoisa puhemies, hyvät parlamentin jäsenet, Eurooppa keskushallintoisuudessaan ja byrokraattisuudessaan ei tunnusta jäsenvaltioiden sisäisten alueiden ja hallinnollisten rakenteiden välisiä eroja.
<P>
Vastuu Campanian katastrofaalisesta tilanteesta kuuluu pääasiassa Campanian asukkaille. Olen itse kotoisin Padaniasta ja siksi torjun nämä syytökset ja kohdistan ne niihin, jotka Campanian alueella äänestivät paikallisviranomaisiksi ongelman ratkaisemiseen kyvyttömiä henkilöitä ja jotka toistivat virheensä valitsemalla samat henkilöt myös seuraavissa vaaleissa. Padania on valmis auttamaan Campanian asukkaita, mutta se ei hyväksy siihen kohdistuvia syytöksiä.
<SPEAKER ID="642" NAME="Raffaele Baldassarre" AFFILIATION="PPE">
(IT) Arvoisa puhemies, arvoisa komission jäsen, hyvät parlamentin jäsenet, en halua kieltää ilmeisistä hallinnollisista ja poliittisista virheistä johtuvan tilanteen vakavuutta; Campanian jäteongelma on uhannut ja uhkaa yhä haudata kokonaisen kaupungin ympäristöineen jätteisiin.
<P>
Jäsen Søndergaard ja jäsen Lichtenberger, Campanian kriisi sai alkunsa ja kärjistyi, koska aluevaltuusto sekä vasemmistolainen Napolin kaupunginvaltuusto ja vihreitä edustavat valtuuston jäsenet olivat kyvyttömiä tekemään päätöksiä - mukaan lukien epäsuosittuja ja rohkeita päätöksiä - ympäristöystävällisen jätteenkeräys- ja poistojärjestelmän perustamiseksi. Vastuuttomuus, päättämättömyys, poliittisen hyödyn tavoittelu, pahaenteinen vehkeily ja jätteet leimasivat poliittista ja hallinnollista vaihetta, joka on nyt historiaa.
<P>
Vakuutan suullisten kysymysten laatijoille ja kysymyksiä tukeneille poliittisille ryhmille, että nykyinen poliittinen ilmapiiri on elinkelpoinen ja täysin muuttunut. Kansallinen hallitus ja uusi aluevaltuusto ovat ottaneet velvollisuutensa kantaakseen ja niillä on kriisin ratkaisemiseen tarvittavaa poliittista tahtoa. Asukkaiden kanssa käydyn vuoropuhelun ja määrätietoisuuden avulla he ratkovat ongelmia ja vastalauseita, jotka johtuvat usein niin kutsutusta NIMBY-syndroomasta, toisin sanoen siitä, että ihmiset eivät halua toisten roskia omalle takapihalleen.
<P>
Lopputuloksena he ovat laatineet yhdennetyn jätteenkeräys- ja poistosuunnitelman, joka tulee pian tarjoamaan kannustimia erottelevalle keräykselle ja tarvittavien tilojen rakentamiselle.
<P>
Näin ollen jäsen De Magistrisin ehdotuksen toteuttaminen olisi täysin väärin, haitallista ja riistävää. Ennaltaehkäisevien seuraamusten ja toimenpiteiden langettaminen tässä vaiheessa olisi vahingoksi toimielimille, jotka toimivat täysin yhteistyössä Euroopan unionin kanssa ja pyrkivät tekemään lopun tästä häpeällisestä luvusta Napolin ja Campanian pitkässä historiassa hyödyntämällä tehokkaasti eurooppalaisia ja kansainvälisiä varoja.
<SPEAKER ID="643" NAME="Horst Schnellhardt" AFFILIATION="PPE">
(DE) Arvoisa puhemies, hyvät parlamentin jäsenet, toivon todella, että tämänpäiväisestä keskustelusta tulee aloituslaukaus Campanian jätehuoltojärjestelmän perusteelliselle uudistamiselle. Euroopan unionin tuomioistuimen päätös tai määräys on toimeenpantava kerralla ja myös jätteenkeräystä ja -hävitystä koskevat EU:n säännöt on pantava alueella täytäntöön.
<P>
Toiseksi on puututtava myös laittomien kaatopaikkojen aiheuttamiin vahinkoihin. Tiedän, mistä puhun. Itä-Saksassa joudutaan yhä tänä päivänä - 20 vuotta Saksojen yhdistymisen jälkeen - kärsimään laittoman tai huonosti järjestetyn jätehuollon aiheuttamista saasteista.
<P>
En kuitenkaan usko että voimme onnistua ongelmien poistamisessa, jos emme puutu niiden perimmäisiin syihin. Hallinnosta on helppo puhua, mutta tosiasia on, että mafialla on sormensa pelissä. Meidän on kitkettävä pois mafiajärjestöjen rakenteet, muuten me emme voi onnistua tehtävässämme.
<P>
Rehellisesti sanottuna asettaisin neljä edellytystä. Ensinnäkin jätehuoltosuunnitelma on laadittava. Tämä on ilmeisesti nyt tehty. Komission pitäisi kuitenkin myös antaa tukea tässä. Toiseksi uusien kierrätys- ja jätelaitosten perustamiseen on saatava taloudellista tukea. Kolmanneksi laittomasta loppusijoituksesta määrättäviä seuraamuksia on tiukennettava. Haluan tässä yhteydessä sanoa komissiolle, että mielestäni Europolin ja Eurojustin pitäisi tukea Italian poliisia ja syyttäjiä niiden taistelussa järjestäytynyttä rikollisuutta vastaan.
<P>
Käytettävissä olevat varat pitäisi jäädyttää kunnes nämä edellytykset täyttyvät. Sen jälkeen äänestän mielelläni varojen käyttöön ottamisen puolesta.
<SPEAKER ID="644" NAME="Lara Comi" AFFILIATION="PPE">
(IT) Arvoisa puhemies, arvoisa komission jäsen, hyvät parlamentin jäsenet, haluan käyttää tämän puheenvuoron ilmoittaakseni selvin sanoin, että Campanian jätetilanne on aiempaa parempi ja että siihen etsitään parhaillaan ratkaisuja.
<P>
Kyse on hyvin haastavasta ongelmasta, joka koostuu useista eri osatekijöistä, ja sopivan pitkän aikavälin ratkaisun löytäminen vie aikaa. Keskustelun aiheena olevissa suullisissa kysymyksissä vaaditaan perustamissopimuksen 260 artiklassa säädetyn menettelyn noudattamista. Taloudellisten seuraamusten langettaminen ei kuitenkaan ratkaise Campanian tilannetta. Jos vaadimme taloudellisia seuraamuksia, saatamme edistää sellaista mahdollisuutta, että jäsenvaltioita ryhdytään syyttämään rikkomuksista täysin objektiivisin perustein vain siitä syystä, että se ei ole täyttänyt EU:n lainsääntöön perustuvaa velvoitetta.
<P>
Kuitenkin myös valtion subjektiivinen käytös on otettava huomioon. Ei voida väittää, etteikö Italia olisi täyttänyt vilpittömän yhteistyön velvoitetta. Kuten komissio on vahvistanut, komission virkamiehet ovat säännöllisesti yhteydessä Italian kansallisiin ja alueellisiin viranomaisiin ja seuraavat tilanteen kehittymistä tiiviisti.
<P>
Italia on osoittanut kiistämättömästi olevansa aidosti halukas ja sitoutunut. On tärkeää korostaa, että toiminnallinen vastuu on siirtynyt alueilta provinsseille alueen erityistarpeita vastaavan suunnitelman laatimiseksi. Euroopan on osoitettava yhteisvastuuta Italiaa kohtaan; molempien osapuolten on tehtävä saumatonta yhteistyötä toisiaan tukien.
<P>
Haluan lopuksi mainita, että Campanian aluevaltuustoon kuului aikoinaan myös puolue nimeltä Italia dei Valori, jolla on ilmeisesti varsin lyhyt muisti - niin lyhyt, ettei se muista, mitä se on tehnyt tai pikemminkin mitä se on jättänyt tekemättä.
<SPEAKER ID="645" NAME="Barbara Matera" AFFILIATION="PPE">
(IT) Arvoisa puhemies, hyvät parlamentin jäsenet, en aio käyttää tätä puheenvuoroa vain puolustaakseni omaa aluettani. Haluan pikemminkin jakaa kanssanne Italian vastauksen yhteisön loukkauksiin ja muistuttaa, että pyrimme ennen kaikkea puolustamaan asukkaiden ja kansalaistemme etuja.
<P>
Campanian alue ja yleisemmin ottaen Italian valtio työstävät uuden jätehuoltolaitosten verkoston perustamista EU:n lainsäädännön mukaisesti. Haluan muistuttaa, että Campanian jätehuoltoon varatut EU:n varat on käytetty alueellisen toimenpideohjelman 2000-2006 toimenpiteeseen 1.7 ja alueellisen toimenpideohjelman 2007-2013 tavoitteeseen 1.1.
<P>
Vuosien 2000-2006 alueellisen toimenpideohjelman osalta Campanian alue on antanut selvityksen sille myönnetyn 140 miljoonaan euron rahoituspaketin käytöstä. Varat on käytetty varastointi-, käsittely- ja talteenottolaitosten, jätteenpolttolaitosten sekä kostean ja kuivan aineksen erottelulaitosten rakentamiseen, kaatopaikkojen turvallisuuden kehittämiseen, jätteen talteenottolaitosten rakentamiseen tai laajentamiseen sekä erottelevien keräystoimenpiteiden toteuttamiseen. Vuosien 2000-2006 alueellisen toimenpideohjelman osalta 110 miljoonaa euroa on varattu jätteidenkäsittelylaitosten rakentamiseen ja 50 miljoonaa euroa kunnallisten erottelevien keräyslaitosten rahoittamiseen.
<P>
EAKR:n vuosien 2007-2013 alueellisen toimenpideohjelman tavoitteen 1.1 ja vuosien 2000-2006 alueellisen toimenpideohjelman toimenpiteen 1.7 puitteissa toteutettuja toimia ovat rajoittaneet huomattavasti määrärahoille asetetut ehdot, jotka ovat seurausta Campanian jätehuoltotilanteen vuoksi käynnistetystä rikkomismenettelystä. Näin ollen alikäytetyille alueille tarkoitetusta rahastosta (fondo per le aree sottoutilizzate) on varattu määrärahoja niiden toimien jatkuvuuden takaamiseksi, jotka ovat riippuvaisia EU:n veto-oikeudesta alueellisen toimenpideohjelman varojen myöntämisessä.
<P>
Me pidämme tärkeänä sitä, että komissiolle ja Euroopan parlamentille kerrotaan niistä todellisista vaikeuksista, joita Euroopan unionin tuomioistuimen päätöksen nopeaan noudattamiseen liittyy.
<SPEAKER ID="646" NAME="RadvilMorkūnaitė-Mikulėnien" AFFILIATION="PPE">
(LT) Arvoisa puhemies, haluan käyttää tämän tilaisuuden kiinnittääkseni huomion muihin jätehuolto-ongelmiin Euroopan unionissa. Nämä ongelmat ovat seurausta ennen kaikkea keskus- ja paikallishallinnon piittaamattomuudesta jätehuollon ensisijaisia tavoitteita kohtaan. Esimerkiksi eräässä liettualaiskaupungissa liike-elämän edustajat, jotka haluavat rakentaa jätteenpolttolaitoksen, johtavat kansalaisia harhaan väittämällä, että polttolaitos on yhtä hyvä tai jopa parempi jätehuollon muoto kuin muut keinot, kuten jätteen määrän vähentäminen ja lajittelu. Valitettavasti paikallisviranomaiset ja jätehuollosta vastaavat henkilöt eivät ole kiinnittäneet suurta huomiota näihin vääriin väitteisiin. Kehotankin komissiota sen käsitellessä jätehuollon ongelmia Euroopan unionissa kiinnittämään huomiota tällaisiin rikkomuksiin, joiden yhteydessä Euroopan unionin jätedirektiivissä säädettyjä ensisijaisia tavoitteita ei noudateta, vaan niitä päin vastoin kannustetaan laiminlyömään.
<SPEAKER ID="647" NAME="Peter Jahr" AFFILIATION="PPE">
(DE) Arvoisa puhemies, olin mukana vetoomusvaliokunnan valtuuskunnan Campanian-vierailulla, ja olen siis omin silmin nähnyt alueen jätehuollon tilan. Täytyy sanoa, että alueen viranomaisille on edessään äärimmäisen vaikea tehtävä. Heidän on paitsi ratkottava aiemman jätehuoltojärjestelmän aiheuttamia ongelmia, joista paalatut jätepallot ovat erityisen haastava esimerkki, myös puututtava nykypäivän ja tulevaisuuden ongelmiin. Sain vierailun aikana sen käsityksen, että tämän päivän jätehuolto oli melko hyvin ratkaistu osittain puolustusvoimien avulla. Ongelmat oli ratkaistu siinä mielessä, että jätteet oli viety pois kaupungista ja sijoitettu kaatopaikalle; valitettavasti kuitenkin osin laittomille kaatopaikoille. Nyt tarvitaan strategisia ratkaisuja menneisyyden ongelmia ja ennen kaikkea tulevaisuutta varten.
<P>
EU:n laatima tarjous on hyvä, kattava ja oikeudenmukainen. Kun alue toimittaa EU:lle johdonmukaisen jätehuoltosuunnitelman, Euroopan unioni vapauttaa sille kohdennetut varat. Meidän pitäisi myös kannustaa paikallisviranomaisia tähän. Sanon tämän vielä kerran: näkemykseni on, että taloudelliset seuraamukset eivät kiinnosta komissiota eivätkä Euroopan parlamenttia. Me haluamme, että jäteongelmat ratkaistaan Campanian alueella paikallistasolla. Meidän pitäisi päästä tästä yksimielisyyteen ja tehdä yhteistyötä.
<SPEAKER ID="648" NAME="Crescenzio Rivellini" AFFILIATION="PPE">
(IT) Arvoisa puhemies, hyvät parlamentin jäsenet, varat, jotka Euroopan unioni voi jäädyttää, ovat maanparannukseen kohdennettuja varoja.
<P>
Ihmettelen, miten kukaan voi ajatellakaan näiden varojen jäädyttämistä. Kehotan erityisesti italialaisia parlamentin jäseniä - jotka ovat kaiken lisäksi Campanian asukkaiden valitsemia - pidättäytymään ideologisesta vihanpidosta ja maanmiestensä rankaisemisesta.
<P>
Kehotan heitä ajamaan oman yhteisönsä asioita omien etujensa sijaan.
<SPEAKER ID="649" NAME="Janez Potočnik">
komission jäsen. - (EN) Arvoisa puhemies, haluan kiittää parlamentin jäseniä heidän esittämistään näkemyksistä.
<P>
Haluaisin käsitellä vielä muutamaa asiaa. Ensimmäinen niistä on asia, josta monet teistä ovat puhuneet varsin painokkaaseen sävyyn. Tilanne on kriittinen, eikä siihen ole nopeaa ratkaisua. Joitain myönteisiä muutoksia on toki tapahtunut, mutta on selvää, että ongelman ratkaiseminen edellyttää vielä rakenteellisia ratkaisuja. Niiden löytäminen ei ole helppoa, mutta se on välttämätöntä. Yhteistyökumppanimme näiden ratkaisujen etsimisessä on tietenkin Italia, mutta myös alueviranomaisten kanssa on tarpeen tehdä yhteistyötä.
<P>
Odotan siis mielenkiinnolla arvioita uudesta alustavasta jätehuoltosuunnitelmasta, jonka me vilpittömästi toivomme vastaavan odotuksiamme. Sen arvioivat yksikköni asiantuntijat. Vakuutan teille, että arviointi toteutetaan niin, että Italiaa kohdellaan samoin kuin mitä tahansa muuta jäsenvaltiota, sillä on äärimmäisen tärkeää säilyttää jäsenvaltioiden välinen luottamus.
<P>
Minun lähestymistapani näiden ongelmien ratkaisemiseen voi tiivistää muutamaan sanaan: olen tiukka auttaakseni, enkä halua mitään muuta kuin auttaa. Ajatuksena ei suinkaan ole langettaa sakkoja. Kuten jotkut teistä sanoivat, tavoitteenamme on ratkaista ongelmat. Jos ongelmat eivät ratkea muuten, joudun kuitenkin langettamaan sakkoja, sillä se on minun velvollisuuteni.
<P>
Toimin siis täysin yhteistyössä Italian viranomaisten kanssa, jotta voisimme löytää toimivia ratkaisuja. Toivon, että onnistumme. Loppujen lopuksi tässä on kyse Italian kansalaisten terveydestä ja Italian ympäristöstä.
<P>
Toinen asia, jonka haluan ottaa esiin, koskee jätepuitedirektiiviä. Se on uusi direktiivi, joka on hyväksytty vasta hiljattain. Jätepuitedirektiivissä säädetään varsin selvästi, että kunkin jäsenvaltion on lainsäädännön nojalla laadittava jätehierarkia. Jätehierarkia tarkoittaa sitä, että ensisijaisena tavoitteena on vähentää jätteen määrää. Sen jälkeen tulevat uudelleenkäyttö, kierrätys, energiantuotanto ja, jos muita mahdollisuuksia ei ole, kaatopaikat.
<P>
Tämä on otos huomenna julkaistavasta kertomuksesta, jossa kerrotaan, kuinka tehokkaita Euroopan unionin jäsenvaltiot ovat jätehuollossa. Se kertoo muutoksista kaatopaikkojen käytössä yhdyskuntajätteen sijoituspaikkana, sillä yhdyskuntajätteestä meillä on saatavilla eniten tietoa.
<P>
Uskokaa tai älkää, mutta viidessä jäsenvaltiossa yhdyskuntajätteestä päätyy kaatopaikoilla alle 5 prosenttia kun seitsemässä jäsenvaltiossa vastaava osuus on yli 80 prosenttia. Jätehuolto-ohjelmien tila vaihtelee siis suuresti jäsenvaltiosta toiseen ja tähän asiaan me aiomme puuttua. Tämä otos on vuosilta 1995-2007, ja jos se kertoo jotain, niin sen, että maat voivat saada aikaan muutosta, jos ne niin haluavat. Muutos on mahdollinen, jos kukin maa vain järjestää jätehuoltonsa asianmukaisesti.
<P>
Karkeasti ottaen Euroopan voi tänä päivänä jakaa kahteen osaan. Toinen niistä näkee jätteet ongelmana. Toinen taas näkee ne mahdollisuutena, resurssien lähteenä ja myös uudenlaisen taloudellisen hyödyn lähteenä, ja se pitää paikkansa. Olen kuullut monista tapauksista, joissa pohditaan, kuka voi päättää jätteiden julkisista hankintamenettelyistä, sillä tahoja, jotka haluaisivat jätteet hyödyntääkseen niitä, on enemmän kuin tarpeeksi. Tätä tarkoitusta varten jätteet on kuitenkin eroteltava alusta pitäen. Tämä on kaikkein suurin tarve.
<P>
Lopuksi haluan vielä ottaa esiin erään parlamentin jäsenen puheenvuoron, jonka mukaan meidän on oltava tarkkaavaisempia muualla Euroopan unionissa esiintyvien jätehuolto-ongelmien suhteen. Alakohtaisesti jaotelluissa vuoden 2009 rikkomustapauksissa jäteala muodosti 19 prosenttia, vesi 20 prosenttia, luonto 19 prosenttia, ilma 16 prosenttia ja muuta alueet tätä vähemmän. Me seuraamme kaikkia täytäntöönpanon ongelmia horisontaalisesti, se on meidän velvollisuutemme. Vakuutan teille, että aiomme toimia näin myös jatkossa.
<P>
Lopuksi haluan sanoa, että meidän - teidän parlamentin jäseninä ja minun ympäristöasioista vastaavana komission jäsenenä - on tehtävä parhaamme levittääksemme ympäri Eurooppaa tietoa siitä, että jätteet ovat tulevaisuuden mahdollisuus. Meidän resurssimme ovat päivä toisensa jälkeen yhä rajallisemmat, joten tätä tietoa todella tarvitaan kipeästi. Resurssitehokkuus on ongelman nimi ja resurssitehokkuus on Euroopan tulevan kilpailukyvyn avain. Jos ette usko minua nyt, niin katsokaa asiaa uudelleen 10 vuoden kuluttua. Takaan, että näin käy.
<SPEAKER ID="650" NAME="Puhemies">
(IT) Keskustelu on päättynyt.
<P>
Äänestys toimitetaan seuraavan istuntojakson aikana.
