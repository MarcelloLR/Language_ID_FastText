<CHAPTER ID="016">
Erasmus Mundus -ohjelma (2009-2013) (keskustelu) 
<SPEAKER ID="144" NAME="Puhemies">
(PL) Esityslistalla on seuraavana Marielle De Sarnezin kulttuuri- ja koulutusvaliokunnan puolesta laatima mietintö ehdotuksesta Euroopan parlamentin ja neuvoston päätökseksi ohjelman käynnistämisestä korkea-asteen koulutuksen laadun parantamiseksi ja kulttuurien välisen ymmärtämyksen edistämiseksi kolmansien maiden kanssa tehtävän yhteistyön avulla (Erasmus Mundus) (2009-2013). - C6-0228/2007 - 2007/0145)COD)]
<SPEAKER ID="145" NAME="Marielle De Sarnez">
esittelijä. - (FR) Arvoisa puhemies, tänä iltana keskustelemme vuosien 2009-2013 Erasmus Mundus -ohjelmasta, josta olemme lopultakin päässeet sopimukseen neuvoston kanssa. Siten ohjelma voi tulla voimaan tammikuussa 2009, ja se hyödyttää opiskelijoita lukuvuoden alusta, syyskuusta alkaen. Kiitän kaikkia kollegoita, jotka toimivat työllisyyden ja sosiaaliasioiden valiokunnan, naisten oikeuksien ja sukupuolten tasa-arvon valiokunnan, budjettivaliokunnan, kehitysyhteistyövaliokunnan ja ulkoasiainvaliokunnan lausuntojen valmistelijoina, sekä kollegoitani kulttuuri- ja koulutusvaliokunnassa. Kiitän tietysti Euroopan komissiota. Kiitän myös Erasmus Mundus -ohjelman puheenjohtajaa ja toimeenpanovirastoja, jotka ovat pystyneet auttamaan meitä asiantuntemuksellaan sekä ennen kaikkea kokemuksellaan.
<P>
Melkein päivälleen viisi vuotta Erasmus Mundus -ohjelman hyväksymisen jälkeen olen iloinen voidessani esitellä teille tämän toisen sukupolven ohjelman, jonka tavoitteena on edelleen huippuosaamisen edistäminen EU:n korkeakouluissa. Sen avulla EU:n ulkopuolisten valtioiden ja EU:n jäsenvaltioiden lahjakkaimmat opiskelijat voivat osallistua korkeatasoisiin yhteisiin ohjelmiin vähintään kolmessa yliopistossa ja hyötyä korkealaatuisesta vastaanotosta ja merkittävistä stipendeistä.
<P>
Edellisen ohjelman luvut puhuvat puolestaan: vuosina 2004-2008 valittiin ja hyväksyttiin 103 maisteriohjelmaa, yli 6 000 opiskelijaa sai Erasmus Mundus -stipendin, EU:n ulkopuolisista valtioista tuli yli 1 000 opettajaa EU:n yliopistoihin ja ohjelmaan osallistui yli 400 korkeakoulua EU:sta ja EU:n ulkopuolelta.
<P>
Uusi ohjelma sisältää kolme toimintoa. Ensimmäisellä niistä avataan ohjelma tohtorin tutkintoon, ja se antaa eurooppalaisille opiskelijoille myös mahdollisuuden saada stipendejä, vaikkakin alhaisemmalla tasolla. Toinen toiminto on omistettu yksinomaan muiden kuin EU:n jäsenvaltioiden korkeakoulujen kanssa toteutettaville kumppanuuksille, ja kolmas toiminto käsittää kansainvälisesti toteutettavat tiedotuskampanjat. Talousarvio on 950 miljoonaa euroa. Vertailun vuoksi, ensimmäisen ohjelman talousarvio oli vain 230 miljoonaa euroa.
<P>
Euroopan parlamentti on tehnyt ohjelmaan joitakin erittäin merkittäviä parannuksia, ja haluaisin näyttää ne teille, jotta voin antaa kunnian tietyssä mielessä teille. Ensimmäinen parannus on se, että opintojen valintaperusteet perustuvat nyt akateemiseen huippuosaamiseen, ja se koskee myös kumppanuuksia. Toiseksi ohjelmassa noudatetaan maantieteellistä jakautumista koskevia perusteita mahdollisimman tasapainoisen edustuksen saavuttamiseksi. Kolmanneksi noudatetaan naisten ja miesten tasa-arvon ja syrjimättömyyden periaatteita. Neljänneksi on poistettava hallinnolliset esteet ja menettelyt, erityisesti viisumien yhteydessä. Jäsenvaltioiden on toteutettava tarvittavia toimia viisumien myöntämisen helpottamiseksi EU:n ulkopuolisista valtioista tuleville opiskelijoille, jotka liikkuvat jäsenvaltiosta toiseen. Pidämme tätä kohtaa erityisen tärkeänä, vaikka sitä oli hieman hankala ratkaista neuvotteluissamme neuvoston kanssa.
<P>
Seuraava asia on se, että opiskelijoita kannustetaan opiskelemaan vieraita kieliä vastaanottavissa yliopistoissa. Tohtorintutkintoihin liittyy laitoksia vähintään kolmesta eri jäsenvaltiosta. Se mahdollistaa tutkimusaiheiden ja mahdollisten väitöskirjojen huomattavan suuren määrän ja tarjoaa paljon vaihtelevammat liikkumismahdollisuudet. Stipendit suunnitellaan yksilöllisesti ja niissä otetaan huomioon lukukausimaksut sekä opiskelijoiden menojen arvioitu määrä. Lukukausimaksujen alalla on tehty tiivistä yhteistyötä Tanskan pysyvän edustuston ja Tanskan opetusministeriön asiantuntijan kanssa ja siten on päästy kompromissiin, jonka kaikki ovat hyväksyneet. Julkisen ja yksityisen sektorin kumppanuuksia yliopistojen kanssa tuetaan, ja erityistä huomiota kiinnitetään aivovientiin. Toisen toiminnon puitteissa varoja osoitetaan ja käytetään kehitysyhteistyön ja ulkosuhteiden välineiden tavoitteiden mukaisesti. Yliopistoissa saatavilla olevia tietoja selkiytetään. Kahden vuoden kuluttua valmistuva arviointikertomus on yksityiskohtainen, ja se jaotellaan toimintojen ja maantieteellisten alueiden mukaan.
<P>
Hyvät naiset ja herrat, lopuksi totean, että Erasmus Mundus on hieno ohjelma ja näinä vaikeina aikoina se antaa EU:sta myönteisen kuvan. Toivon siksi, että Euroopan parlamentti hyväksyy sen ja täyttää monien opiskelijoiden, opettajien ja tutkijoiden toiveet EU:ssa ja koko maailmassa.
<SPEAKER ID="146" NAME="Ján Fige'">
komission jäsen. - (EN) Arvoisa puhemies, olen iloinen siitä, että saan olla taas täällä ja kiittää koulutusohjelman eli seuraavaa viittä vuotta koskevan toisen Erasmus Mundus -ohjelman saamasta vahvasta poliittisesta tuesta. Katson, että sopimuksen tekeminen ensimmäisessä käsittelyssä vahvistaa todellakin kyseisen tuen.
<P>
Kiitän erityisesti esittelijää Mariella De Sarnezia mutta myös kulttuuri- ja koulutusvaliokuntaa sekä muita valiokuntia, erityisesti ulkoasiainvaliokuntaa ja kehitysyhteistyövaliokuntaa tehostetun yhteistyön kumppaneina.
<P>
Kuten esittelijä totesi, kyseessä on ohjelma, jonka laatu on maailmanluokkaa. Sillä edistetään kulttuurien välistä ymmärtämystä mutta myös ihmisten välisiä kontakteja, ja ohjelman käynnistämisen jälkeen meillä on ollut yli sata yhteistä eurooppalaista maisteriohjelmaa. Opiskelijoille ja opettajille on annettu yli 7 000 stipendiä. Katson myös, että entistä suuremmalla talousarviolla voimme, kuten mainittiin - erityisesti Euroopan parlamentin ja neuvoston ansiosta - vastata ohjelmaa koskevaan kasvaneeseen kysyntään ja innostukseen. Ohjelman toisessa vaiheessa jatketaan nykyisiä toimintoja mutta myös innovointia. Ohjelmassa on uusia osatekijöitä, koska sitä laajennetaan tohtoritasolle; se tarkoittaa sitä, että kolmansien maiden yliopistot voivat osallistua yhteisiin ohjelmiin; ohjelma tarjoaa kokopäiväisen opiskelun stipendejä eurooppalaisille opiskelijoille maisteri- ja tohtorikursseihin osallistumiseksi.
<P>
Kuten jo totesimme, ”Erasmus Mundus ulkoikkunat” tai yhteistyöikkunat tulivat yhteen taloon tai saman katon alle. Tässä toiminnossa rahoitetut kumppanuudet jatkuvat: ne mahdollistavat osaamisen siirtämisen ja opiskelijoiden ja opettajien vaihdon korkeakoulutuksen kaikilla tasoilla. Kumppanuuksissa kunnioitetaan luonnollisesti kyseisten valtioiden tarpeita ja painopistealoja, ja siten edistetään niiden kehitystä.
<P>
Lopuksi totean olevani todella tyytyväinen siihen, että Euroopan parlamentti ja neuvosto ovat voineet tukea ohjelmarakennetta sellaisena kuin sitä ehdotimme, ja olen tyytyväinen myös arvokkaisiin panoksiin asioissa kuten viisumit tai heikossa asemassa olevat ryhmät tai uusien tohtorikurssien minimivaatimukset.
<P>
Onnittelen vielä parlamenttia tehdystä työstä, koska se ei ollut helppo. Olemme komissiossa täysin samaa mieltä saavutetusta sopimuksesta, mitä heijastavat Marielle De Sarnezin, Doris Packin, Ljudmila Novakin, Christa Pretsin ja Helga Trüpelin jättämät kompromissitarkistukset. Heti kun muodollinen lainsäädäntöprosessi on saatu päätökseen, käynnistämme ehdotuspyynnöt nykyisten kurssien sujuvan jatkumisen varmistamiseksi ja uusien ohjelmien valitsemiseksi.
<SPEAKER ID="147" NAME="Samuli Pohjamo">
ulkoasiainvaliokunnan lausunnon valmistelija. - (FI) Arvoisa puhemies, ulkoasianvaliokunnan lausunnon esittelijänä haluan keskittyä ohjelman ulkopoliittiseen ulottuvuuteen. Varat tähän osaan otetaan eurooppalaisen naapuruuden ja kumppanuuden välineestä ja liittymistä valmistelevasta välineestä.
<P>
Ulkoasianvaliokunnan tarkistuksilla haluttiin varmistaa, että ohjelman tavoitteet ilmentävät näiden politiikkojen painopisteitä. Valiokunta muistutti myös parlamentin oikeudesta valvoa yhteisen avun toimeenpanoa ja kehotti parantamaan viisumikäytäntöjä. Monet ulkoasianvaliokunnan tarkistukset on otettu huomioon, josta haluan kiittää esittelijä De Sarnezia ja kulttuurivaliokuntaa. Haluan edelleen korostaa varainhoidosta tehdyn toimielinten välisen sopimuksen ja neuvoston päätöksen 1999/468/EY ja erityisesti sen 8 artiklan merkitystä, joiden nojalla komissio kuulee parlamenttia.
<P>
Lopuksi haluan vielä muistuttaa EU:n arvoista ja ulkopoliittisista tavoitteista ohjelmaa toteutettaessa sekä ohjelman paremmasta tiedottamisesta kolmansissa maissa.
<SPEAKER ID="148" NAME="Alessandro Battilocchio">
kehitysyhteistyövaliokunnan lausunnon valmistelija. - (IT) Arvoisa puhemies, hyvät naiset ja herrat, ensinnäkin kiitän esittelijää Marielle De Sarnezia, joka on laatinut erinomaisen yhteenvetomietinnön huolimatta olosuhteista, joissa komissio sekä ennen kaikkea neuvosto eivät ole aina suhtautuneet avoimesti Euroopan parlamentin pyyntöihin.
<P>
Kehitysyhteistyövaliokunta hyväksyi lausuntoni yksimielisesti. Jotkut huomautuksistamme on hyväksytty; toisiin kohtiin emme ole vieläkään täysin tyytyväisiä. Velvollisuudentunnosta olemme kuitenkin päättäneet ottaa askelen taaksepäin, koska pidämme tärkeimpänä sitä, että koko paketti hyväksytään ensimmäisessä käsittelyssä sen takaamiseksi, että ohjelma voi alkaa 1. tammikuuta ensi vuonna.
<P>
On hienoa, että opiskelijoiden rahoitus on nelinkertaistettu, mutta haluaisin huomauttaa, että huomattava osa rahoista on otettu kehitysyhteistyövaroista: kehitysyhteistyön rahoitusvälineestä ja Cotonoun sopimuksesta. Aiomme siksi valvoa, että yleisiä lainsäädäntöpuitteita noudatetaan ehdottomasti, erityisesti kehitysyhteistyön rahoitusvälineen osalta. Nyt haluaisin toivottaa onnea Euroopan ja koko maailman nuorille, jotka ystävyyden ja jakamisen hengessä osallistuvat oppimisen ja kasvamisen halusta tähän erikoislaatuiseen koulutuskokemukseen.
<SPEAKER ID="149" NAME="Teresa Riera Madurell">
naisten oikeuksien ja sukupuolten tasa-arvon valiokunnan lausunnon valmistelija. - (ES) Arvoisa puhemies, arvoisa komission jäsen, me naisten oikeuksien ja sukupuolten tasa-arvon valiokunnassa katsomme, että ohjelman ensimmäisen vaiheen menestys ei ollut mitenkään rohkaisevaa naisten osallistumisen osalta: naisopiskelijoiden osuus oli 44 prosenttia, mutta osallistuminen vaihteli huomattavasti maasta riippuen, ja naisopettajien osuus oli vain 22 prosenttia, mitä meidän mielestämme ei voida hyväksyä.
<P>
Toisessa vaiheessa meillä on siksi kaksiosainen tavoite: ensinnäkin puolustaa jälleen kerran yhtäläistä oikeutta koulutuksen oikeudenmukaisten ja demokraattisten yhteiskuntien takaamiseksi ja toiseksi lisätä naisten osallistumista, jotta lahjakkuuksia ei hukata tieteen ja kulttuurin alalla. Se voidaan saavuttaa sukupuolisensitiivisillä valintaperusteilla, sukupuolten osalta tasapainoisella edustuksella ohjelman komiteoissa sekä sukupuoleen perustuvilla tiedoilla arviointikertomuksissa.
<P>
Tiedämme, että naisten tilanne monissa maissa estää sukupuolten tasa-arvon lisäämisen, mutta katsomme, että komissiolta vaaditaan tässä suhteessa lisäponnisteluja.
<P>
Onnittelen esittelijää.
<SPEAKER ID="150" NAME="Ljudmila Novak">
PPE-DE-ryhmän puolesta. - (SL) Keskusteluun Erasmus Mundus -ohjelmasta osallistui monta valiokuntaa, joten esittelijän ei ollut helppo löytää kompromissiratkaisuja. Euroopan kansanpuolueen (kristillisdemokraatit) ja Euroopan demokraattien ryhmä kannattaa voimakkaasti ohjelman hyväksymistä mahdollisimman varhaisessa vaiheessa, ensimmäisessä käsittelyssä, niin että se voidaan panna täytäntöön ensi vuonna.
<P>
Maailmanlaajuinen kehitys vaatii erilaisen asiantuntemuksen ja tieteellisten saavutusten vaihtoa sekä nuorten tutkijoiden kannustamista aktiivisuuteen. Tällä ohjelmalla edistetään huippuosaamista ja sukupuolten yhtäläistä edustusta ja mahdollistetaan erityistarpeita omaavien ihmisten tasavertainen osallistuminen siihen.
<P>
Vaikka haluamme houkutella nuoria tutkijoita kolmansista maista, meidän ei pitäisi siinä yhteydessä kannustaa aivovientiä kolmansista maista, joilta puuttuu jo koulutettua henkilöstöä omiin tarpeisiin köyhyyden vähentämistä koskevissa ponnisteluissa. Liian usein käy niin, että annamme toisella kädellä apua ja otamme toisella kädellä vielä enemmän takaisin.
<P>
Tässä ohjelmassa, kuten muissakin tapauksissa, Euroopan kansanpuolueen (kristillisdemokraatit) ja Euroopan demokraattien ryhmä tukee voimakkaasti hallinnollisten esteiden vähentämistä ja viisumien myöntämistä koskevan järjestelmän kehittämistä, niin että parhaat opiskelijat ja tutkijat voivat omistautua opintoihin ja tutkimukseen omalla erityisalallaan eikä heidän tarvitse huolehtia hallinnollisista esteistä, jotka estävät opiskelun aloittamisen.
<SPEAKER ID="151" NAME="Lissy Gröner" LANGUAGE="DE">
Arvoisa puhemies, arvoisa komission jäsen, hyvät naiset ja herrat, tukemalla Erasmus Mundus -ohjelmaa Euroopan parlamentti lähettää oikean viestin kriisin hetkellä. Lähentyminen koulutuksen avulla ja EU:n kehittäminen koulutuksen maailmanlaajuiseksi osaamiskeskukseksi ovat sosiaalidemokraattien perinteisiä vaatimuksia.
<P>
Kyseisen ajanjakson 950 miljoonan euron talousarvio vaikuttaa vaatimattomalta, erityisesti verrattuna satoihin miljardeihin euroihin, jotka nyt kulutetaan pankinjohtajien epäonnistumisen seurauksena.
<P>
Huippuosaamista koskevaa tavoitetta, joka on ohjelman ensimmäisen vaiheen taustalla, olisi tavoiteltava edelleen. Uudella ohjelmalla pyritään myös edistämään kulttuurien välistä ymmärtämystä ja yhteistyötä kolmansien maiden kanssa sekä edistämään niiden kehitystä korkeakoulutuksen alalla. Tärkeimmät uudet kohdat ensimmäiseen aloitteeseen verrattuna ovat yhteisten tohtoriohjelmien mukaan ottaminen, suuremmat apurahat ja tehokkaampi rakenteellinen yhteistyö kolmansien maiden yliopistojen kanssa.
<P>
Kaikilla kolmella alalla on edistytty. Maisteri- ja tohtoriohjelmilla pyritään edistämään EU:n korkeakoulujen huippuosaamista maailmanlaajuisella tasolla. Silläkin alalla on edistytty. Kolmansien maiden opiskelijoiden kasvaneet menot on otettu huomioon, ja esittelijämme neuvottelutaitojen ansiosta keskeisiä perusteita, jotka Euroopan parlamentti halusi lisätä Erasmus Mundus III -ohjelmaan, on parannettu.
<P>
Tavoitteemme - maantieteellinen tasapaino, sukupuolten tasapaino, viisumin saamista koskevien esteiden poistaminen - ovat saaneet osakseen neuvoston tuen. Onnistuimme siinä nuoriso-ohjelmassa, ja meidän on tehtävä se myös tässä Erasmus-ohjelmassa.
<SPEAKER ID="153" NAME="Hannu Takkula">
ALDE-ryhmän puolesta. - (FI) ALDE-ryhmän puolesta. - Arvoisa puhemies, arvoisa komissaari Ján Figel', haluan aloittaa kiittämällä erinomaista esittelijäämme Marielle De Sarnezia tästä Erasmus Mundus -ohjelmasta. On totta, aivan niin kuin komissaari täällä painotti, että tämä on merkittävä ohjelma, tämä on esimerkillinen ohjelma. Tämä on yksi niistä menestystarinoista, joita Euroopan unionissa olemme saaneet tehdä, nähdä ja toteuttaa, ja uskon, että tässä uudessa muodossa ohjelma tulee entisestään laajentumaan ja olemaan entistä suurempi menestys.
<P>
Nyt annamme mahdollisuuden myös kolmansien maiden opiskelijoille tulla mukaan tähän ohjelmaan, kartuttaa sitä kautta omaa osaamistaan ja palata takaisin omaan maahansa rakentamaan hyvinvointia myös sinne. On tärkeää, että kehitysyhteistyö ja sosiaalinen aspekti ovat vahvasti mukana, koska sitä eurooppalaisen ajattelun pitää olla, että olemme myös valmiita antamaan omastamme muille maanosille ja sitä kautta rakentamaan ei vain Eurooppaa vaan koko yhteistä maailmaamme.
<P>
Nuoret tutkijat, nuoret opiskelijat sekä opettajat ovat etujoukkoa, kun rakennamme Eurooppaa Lissabonin strategian tavoitteiden mukaisesti. Innovaatiot, tutkimus, uuden lisäarvon synnyttäminen, sitä me tarvitsemme, jos haluamme huolehtia siitä, että talouskasvu on kestävää myös tulevina vuosikymmeninä.
<P>
Tasa-arvo on otettu erinomaisesti huomioon tässä ohjelmassa. On tärkeää, että huolehdimme tasa-arvosta ja on niin ikään tärkeää huolehtia siitä, että myös vammaiset pääsevät täysimääräisesti mukaan näihin ohjelmiin. Yksi huolenaihe, joka on tullut esiin monessa puheenvuorossa on, byrokratiaan tai viisumikäytäntöihin liittyvät aiemmat ongelmat, ja toivottavasti voimme purkaa myös niitä osaltamme ja sitä kautta huolehtia, että tästä ohjelmasta saadaan tuloksia hyvin nopeasti ja saamme siten nähdä sen tuomat menestystarinat.
<P>
Kiitos arvoisa puhemies, kiitos esittelijä Marielle De Sarnez, tämä on hyvää työtä, tästä on hyvä mennä eteenpäin.
<SPEAKER ID="154" NAME="Mikel Irujo Amezaga" LANGUAGE="ES">
Arvoisa komission jäsen, arvoisa Marielle De Sarnez, uskon, että valmiutenne päästä yhteisymmärrykseen tarkistuksista sai käytännössä yksimielistä kiitosta ja tunnustusta valiokunnassa, ja samoin on käymässä täällä.
<P>
Kuten totesitte puheenvuorossanne, yksi ohjelman monista tavoitteista on välittää myönteinen kuva. Meidän mielestämme mietinnön myönteinen saavutus on ollut onnistuneen tasapainon löytäminen alkuperäisessä ehdotuksessa huippuosaamiseksi nimetyn asian ja todellisen kehitysyhteistyön välillä. Tarve välttää huippuosaamisessa aivovientiä heijastuu mielestäni selvästi tarkistuksissa. Olemme onnistuneet pääsemään yleiseen yhteisymmärrykseen tässä asiassa, jota pidämme mietinnön selvästi myönteisenä tuloksena. Toinen myönteinen kohta on valvonnan lisäämistä koskeva vaatimus stipendien myöntämistä koskevassa kohdassa. Se oli alun perin myös yksi ryhmämme tarkistus, joka hyväksyttiin. Kiitän vielä kerran Marielle De Sarnezia ja onnittelen myös valiokuntaa mietinnöstä.
<SPEAKER ID="155" NAME="Koenraad Dillen" AFFILIATION="NI">
(NL) Arvoisa puhemies, äänestän huomenna painokkaasti mietintöä vastaan, koska en voi hyväksyä Erasmus Mundus -ohjelmaa nykyisessä muodossa. En voi hyväksyä ohjelmaa, koska siinä annetaan kohtuuton etusija EU:n ulkopuolisille opiskelijoille eurooppalaisiin opiskelijoihin nähden.
<P>
Loppujen lopuksi luvut puhuvat puolestaan. Sen jälkeen kun ohjelma käynnistettiin vuonna 2004, siihen on osallistunut unionin ulkopuolelta noin 4 150 opiskelijaa. Yhden vuoden kurssin apuraha on 21 000 euroa, ja kahden vuoden kurssin apuraha on 42 000 euroa. Se tarkoittaa sitä, että unionin ulkopuolelta tulleiden opiskelijoiden kustannukset ovat jopa 161 850 000 euroa.
<P>
Ohjelmaan osallistuneet noin 200 EU:sta tullutta opiskelijaa saivat keskimäärin vain 3 100 euron apurahan Euroopan ulkopuolella opiskelua varten. Heidän kokonaiskustannuksensa ovat vain 620 000 euroa.
<P>
Tällainen syrjintä on minusta sietämätöntä, ja ohjelman laajentaminen on siksi aivan väärin.
<SPEAKER ID="156" NAME="Manolis Mavrommatis" AFFILIATION="PPE-DE">
(EL) Arvoisa puhemies, arvoisa komission jäsen, onnittelen esittelijää erinomaisesta työstä ja työn onnistuneesta koordinoinnista muiden valiokuntien kanssa. Kolmansista maistaa tulleille opiskelijoille myönnettiin 4 424 stipendiä, ja 323 yliopistoa osallistui ohjelmaan vuosina 2004-2008. Se antaa meille kuvan ohjelman koosta.
<P>
Uusi Erasmus Mundus -ohjelma on mukautettava liikkuvuuden kysynnän kasvuun samalla kun sen normit on säilytettävä. Pidän stipendien myöntämistä eurooppalaisille jatko-opiskelijoille ja tohtoriopiskelijoille välttämättömänä liikkuvuuden lisäämiseksi EU:ssa ja kolmansissa maissa, sillä aikarajoitukset ovat aikaisemmin rajoittaneet heidän liikkumistaan.
<P>
Olen esittelijän kanssa samaa mieltä myös siitä, että stipendejä määriteltäessä on pohdittava lukukausimaksujen tasoa, opiskelun yleisiä kustannuksia sekä kustannuksia, jotka liittyvät opiskelijan oleskeluun kohdemaassa. Lopuksi muistutan, että komission olisi keskusteltava mahdollisuudesta myöntää erityiskannustimia valtioille kuten Kreikka, Itävalta, Slovakia ja yleensäkin Euroopan unionin uudet jäsenvaltiot, jotka ovat aliedustettuja Erasmus Mundus -yhteenliittymissä. Sillä yhdenmukaistetaan politiikkaa koulutusalan liikkuvuuden lisäämiseksi Euroopan unionissa.
<SPEAKER ID="157" NAME="Christa Prets" AFFILIATION="PSE">
(DE) Arvoisa puhemies, arvoisa komission jäsen, olen erittäin tyytyväinen siihen, että viiden vuoden jälkeen - jotka ohjelma on kestänyt - voimme jo nähdä edistystä ja voimme viedä ohjelmaa askeleen eteenpäin sisällön ja rahoituksen alalla.
<P>
Euroopan parlamentti ei yleensä ole näin innokas hyväksymään mietintöä ensimmäisessä käsittelyssä, mutta katson, että mietintö on niin hyvin kirjoitettu ja voimme tukea sisältöä niin voimakkaasti, että on tärkeämpää hyväksyä se ensimmäisessä käsittelyssä kuin pysäyttää hanke. Yksikään opiskelija ei ymmärtäisi, miksi tarvitsisimme vielä toista käsittelyä. Mielestäni on erittäin tärkeää, että edistämme kulttuurien välistä ymmärtämystä ja yhteistyötä kolmansien maiden kanssa emmekä, kuten jotkut kollegat juuri huomauttivat, luettele pikkutarkasti lukuja siitä mitä jokin asia tuo meille. Vaihto on aina rikastuttanut meitä, ja olemme aina onnistuneet hyötymään siitä. Tilanne hyödyttää kumpaakin osapuolta. Asian tarkastelu millä muulla tavalla tahansa on ahdasmielistä ja pikkumaista.
<P>
On myös tärkeää, että edistämme ohjelmaa entistä paremmin, että mainostamme vieläkin enemmän maissa, jotka eivät ole osallistuneet siihen riittävästi, ja että yksinkertaistamme eri asioita. Sopimus viisumikysymyksessä on erittäin tärkeä ja perustavanlaatuinen, kuten myös yhdenmukaisuus kaikkien maiden kirjoittautumismaksuissa. Tarvitaan lisää vertailumahdollisuuksia ja yksinkertaistamista, jotta hanke etenee entistä pidemmälle. Kaikkien maiden maantieteellisen edustuksen pitäisi tietysti olla mahdollisimman laajaa, jotta hanke menestyy entistä paremmin.
<P>
Voimme olla todella ylpeitä näistä viidestä vuodesta, ja edistymme varmasti vielä paremmin tulevaisuudessa. Tämä sopii yhteen vaihdon ja Euroopan kulttuurienvälisen vuoropuhelun teemavuoden 2008 kanssa. Vuoropuhelu ei saa rajoittua eri keskusteluihin, vaan se on myös pantava täytäntöön.
<SPEAKER ID="158" NAME="Ramona Nicole Mănescu" AFFILIATION="ALDE">
(EN) Arvoisa puhemies, onnittelen Marielle De Sarnezia erittäin laajasta mietinnöstä ja sen haastavista tavoitteista. On erittäin tärkeää, että tällä ohjelmalla autetaan päteviä opiskelijoita ja opettajia hankkimaan tutkintoja ja kokemusta Euroopan unionissa, jotta he voivat paremmin vastata työmarkkinoiden vaatimuksiin, ja että heitä kannustetaan kumppanuuden erityisissä puitteissa jakamaan kokemuksensa tai pätevyytensä kotimaahan palattuaan.
<P>
Haluan korostaa sitä, että Erasmus Mundus -ohjelmalla varmistetaan rakenteellinen kansainvälinen yhteistyö korkeakoulujen välillä - EU:n ja kolmansien maiden välisen liikkuvuuden kehittymisen ansiosta - mikä parantaa EU:n korkeakouluihin pääsyä ja niiden näkyvyyttä maailmassa. Korostan sitä, että ohjelma olisi pantava täytäntöön akateemista huippuosaamista koskevien tavoitteiden mukaisesti ja tasapainoisella maantieteellisellä edustuksella välttäen tiettyjen jäsenvaltioiden aliedustusta ja aasialaisten opiskelijoiden yliedustusta esimerkiksi Välimeren maiden tai AKT-maiden opiskelijoiden haitaksi.
<SPEAKER ID="159" NAME="Rodi Kratsa-Tsagaropoulou" AFFILIATION="PPE-DE">
(EL) Arvoisa puhemies, arvoisa komission jäsen, onnittelen aluksi teitä ahkeruudesta ja uudesta ohjelmasta, jonka olette esitelleet. Onnittelen myös esittelijää Marielle De Sarnezia ja kollegoitani, jotka työskentelivät parempien ehdotusten ja hyvän sopimuksen saavuttamiseksi. Korostaisin tämän ohjelman merkitystä liikkuvuudelle EU:ssa. Se antaa eurooppalaisille mahdollisuuden tutustua muuhun maailmaan ja edistää EU:n roolia kulttuurien kehittämisessä ja niiden välisessä vuoropuhelussa nykymaailmassa.
<P>
Muistuttaisin parlamenttia myös siitä, että ohjelma voi toimia täydennyksenä - ja meidän on käytettävä tässä yhteydessä kaikkia mahdollisuuksia ilman päällekkäisyyksiä - kahdelle käytettävissämme olevalle uudelle välineelle: Euro-Välimeri-yliopisto ja Euroopan innovaatio- ja teknologiainstituutti.
<P>
Muistuttaisin myös siitä, että meidän on otettava huomioon laadun arviointi ja analysointi sekä luvut, jotka ovat joskus positiivisia ja joskus negatiivisia. Meidän on tarkasteltava maita, jotka eivät osallistu ohjelmaan, ja sitä, miksi ne eivät osallistu, koska Erasmuksen soveltamiseen, lähestymiseen ja arviointiin käytetyt menetelmät eroavat todellakin yliopistosta toiseen.
<P>
Siksi on sääli, että kyseisiä mahdollisuuksia hukataan vääristymien tai koulutuslaitosten väärän lähestymistavan tai eri maiden byrokraattisten ongelmien takia.
<SPEAKER ID="160" NAME="Silvia-Adriana Ţicău" AFFILIATION="PSE">
(RO) Vuonna 2004 vieraissa maissa opiskeli 2,5 miljoonaa opiskelijaa, mutta itse asiassa 70 prosenttia heistä opiskeli vain kuudessa maassa. Vuonna 2007 Euroopan unionin BKT:stä 1,84 prosenttia käytettiin tutkimukseen ja innovointiin. Haluaisin esittää teille vielä pari lukua: 81 prosenttia tutkimukseen ja kehitykseen osoitetuista varoista käytettiin teollisuudessa, mutta vain 42 prosenttia teollisuusyrityksistä osallistui innovointia koskeviin toimiin. Se tarkoittaa sitä, että jos haluamme kilpailukykyisen talouden, tarvitsemme tutkijoita ja ihmisiä, joilla on maisterin ja tohtorin tutkinto.
<P>
Meidän on jatkettava Erasmus-ohjelmaa. Meidän on laajennettava ohjelmaa koskemaan myös tohtorintutkintoja. Meidän on myös osoitettava lisää rahoitusta ohjelman eurooppalaisille osallistujille. Korostaisin vieraiden kielten opiskelun merkitystä uudessa Erasmus Mundus -ohjelmassa. Lopuksi haluaisin todeta, että olisi osoitettava lisää rahoitusta myös siihen Erasmuksen osaan, joka on suunnattu nuorille yrittäjille.
<SPEAKER ID="161" NAME="Zita Pleštinská" AFFILIATION="PPE-DE">
- (SK) Arvoisa komission jäsen, rautaesiripun kaatuminen on tarjonnut valtavia mahdollisuuksia nuorille 27 jäsenvaltion EU:ssa, erityisesti koulutuksen alalla. Vaihdot ja tohtorikurssit tunnetuissa eurooppalaisissa yliopistoissa poistavat viestinnän esteitä, ja kuuntelinkin kiinnostuneena esittelijän ja komission jäsen Figel'in esittämiä yksityiskohtaisia tietoja.
<P>
Muistan omia opiskeluvuosiani, kun minulle annettiin slovakkina mahdollisuus opiskella Budapestin yliopiston arkkitehtuurin tiedekunnassa. Katselin kateellisena opiskelutovereitani, jotka saivat mahdollisuuden lähteä Pariisiin hankkimaan työkokemusta. Minä en saanut viisumia Ranskaan. Luojan kiitos meidän lapsillamme ei enää ole näitä ongelmia.
<P>
Siksi haluan liittyä niihin kollegoihin, jotka ovat puhuneet tarpeesta yksinkertaistaa kolmansista maista - Ukrainasta, Valko-Venäjältä, Georgiasta ja Moldovasta - tulevia opiskelijoita koskevia viisumivaatimuksia. Nämä haluavat nähdä millaista opiskelijoiden elämä on EU:ssa. Sillä annettaisiin selvä viesti kyseisille maille, joiden haluamme lähestyvän EU:ta.
<SPEAKER ID="162" NAME="Marusya Ivanova Lyubcheva   -" AFFILIATION="PSE">
(BG) Arvoisa puhemies, arvoisa komission jäsen, meille on erityisen tärkeää laajentaa Erasmus Mundus -ohjelman soveltamisalaa yrittämällä tehdä siitä tehokas väline korkeakoulutusnormien kehittämiseen jäsenvaltioissa ja muissa valtioissa, jotka kuuluvat maantieteellisesti sen piiriin. Jos työmarkkinoiden kannalta on erityisen tärkeää tarjota liikkuvuutta työntekijöille, yhtenäisen koulutus- ja talousalueen on tarjottava liikkuvuutta tutkintojen hankkimista varten.
<P>
Onnittelen komissiota ja esittelijää ponnisteluista tulosten saavuttamiseksi laajennetun ohjelman täytäntöönpanossa. Ohjelma on yksi syy ja mahdollisuus luoda vastaavansisältöisiä koulutusohjelmia, joilla helpotetaan prosessia mutta edistetään myös tutkinnon suorittajien ja tohtoriopiskelijoiden tuotantoa tulevaisuudessa, ja se täyttää EU:n taloudellisten painopistealojen mukaisen koulutuksen vaatimukset. Koulutuksen integrointi on yleisen kehityksen takuu. Ohjelma on erittäin ajankohtainen, koska kiinnostus tohtoriohjelmiin on viime aikoina laskenut monissa maissa ja korkeakoulutuksen saamisen ja tarjoamisen ympäristö on muuttunut.
<P>
Kiitos.
<SPEAKER ID="163" NAME="Mihaela Popa" AFFILIATION="PPE-DE">
(RO) Kun puhumme Erasmus Mundus -ohjelmasta, puhumme ajattelutapojen vaihdosta, joka saavutetaan juuri liikkuvuudella ja mielipiteiden vaihdolla ja monikielisyyden edistämisellä ja, kuten komission jäsen sanoi, ihmistenvälisillä suhteilla.
<P>
Erasmus Mundus on niin tärkeä opiskelijoille, tohtoriopiskelijoille ja opettajille, koska elämme liikkuvassa Euroopassa, jossa kaikilla mailla on oma identiteetti, mutta ne pyrkivät samalla tuntemaan ja ymmärtämään naapureitaan. Tiedon saanti hyvissä ajoin, asianmukaisella ja ammattimaisella tavalla on erittäin tärkeää, jotta opiskelijat voivat hyötyä kaikista Euroopan unionissa tarjotuista mahdollisuuksista.
<P>
Siksi olen jättänyt mietintöluonnokseen tarkistuksen, jossa pyydetään perustamaan maisteriohjelmiin yhteistyöohjelma, sisällyttämään siihen Erasmus Mundus -tietoportaali. Tämä ohjelma on erittäin tärkeä pääasiassa siksi, että sillä edistetään julkisesti arvoja, joille Euroopan unioni on perustettu. Tällä viittaan siihen, että on kunnioitettava ihmisoikeuksia, sosiaalista monimuotoisuutta, suvaitsevaisuutta sekä rauhaa, jota tarvitsemme kipeästi tällä planeetalla.
<SPEAKER ID="164" NAME="Dumitru Oprea" AFFILIATION="PPE-DE">
(RO) Erasmus-ohjelman liikkuvuuteen liittyen tänä aamuna radioasemat romanialaisessa Iaşin kaupungissa kertoivat erikoisista tapahtumista, jotka järjestetään keskiviikkona. Yliopiston hallintoelimet ja kaikki yhteisön nuoret toivottavat yli 100 nuorta yli 17 maasta tervetulleeksi perinteisellä tavalla leivän ja suolan kera yliopiston luentosalissa. Mitä muuta te voisitte toivoa kuin tällaisia tapahtumia, joihin osallistuu nuoria koko Euroopasta monikulttuurisuuden ja monikielisyyden nimissä? Uskon, että ohjelman laajentaminen parhaisiin opiskelijoihin, jotka osaavat useimpia vieraita kieliä, olisi toivottavaa, jotain jota EU ei voi jättää hyödyntämättä.
<SPEAKER ID="165" NAME="Czesław Adam Siekierski" AFFILIATION="PPE-DE">
(PL) Nuorten vaihdot ovat yksi unionin lippulaivahankkeista. Ne ovat paras tapa, jolla voimme käyttää resurssejamme, koska vaihdot antavat korvaamattoman panoksen aidon yhtenäisyyden ja yhteistyön kehittämiseen koko maailmassa.
<P>
Kun puhumme Erasmus Mundus -ohjelman toisesta versiosta, haluaisin keskustella kohteista. Ajattelen eurooppalaisia, jotka matkustavat kehitysmaihin tai Balkanin valtioihin. Katson, että ehdotetun stipendien kasvattamisen lisäksi olisi toteutettava toimia eurooppalaisten kannustamiseksi matkustamaan kyseisiin maihin. Ne, jotka lähtisivät vaihtoon vähemmän suosittuihin maihin, osaisivat arvostaa enemmän paikallisia perinteitä, kulttuuria ja politiikkaa. He ymmärtäisivät kaukaisia maita ja ihmisiä. Tietomme näistä ovat yleensä hajanaisia ja perustuvat kielteisiin stereotypioihin.
<P>
Minun mielestäni meidän pitäisi edistää nuorisovaihtoa Valko-Venäjän, Ukrainan ja Georgian kanssa. Meidän korkeakouluissamme opiskelu olisi kyseisten maiden opiskelijoille erinomainen tilaisuus kehittyä länsimaisten normien mukaan. He voisivat oppia periaatteita, joiden perusteella demokratiamme toimii. Se voisi toimia mallina heille.
<P>
Euroopan unioni on sitoutunut voimakkaasti tukemaan länsimielisiä poliitikkoja kyseisissä valtioissa. Nykyiset opiskelijat voivat olla huomisen eliitti. He voivat hyödyntää niitä asioita, joita he oppivat opiskellessaan korkeakouluissamme, kun he pyrkivät vaikuttamaan uudistusliikkeeseen kotimaissaan.
<SPEAKER ID="166" NAME="Tadeusz Zwiefka" AFFILIATION="PPE-DE">
(PL) Arvoisa puhemies, EU tarvitsee kipeästi osaavia ammattilaisia, tutkijoita ja taitavia asiantuntijoita. Olen siksi erittäin tyytyväinen Erasmus Mundus -ohjelman seuraavaan vaiheeseen, jolla pyritään tuottamaan tällaisia yksilöitä. Ohjelma tulee todella sopivaan aikaan, jos tarkastelemme eurooppalaisten korkeakoulujen nykyisiä sijoituksia maailman parhaiden korkeakoulujen luettelossa. Valitettavasti ne eivät pärjää tällä hetkellä hyvin eikä niiden sijoitus ole korkea, toisin kuin vain pari vuosikymmentä sitten.
<P>
Haluaisin kuitenkin korostaa tiettyjä oikeudellisia kysymyksiä, jotka liittyvät Erasmus Mundus -ohjelmaan. Kaksoistutkintotodistuksille ei ole myönnetty oikeudellista tunnustusta kaikissa jäsenvaltioissa. Kansallista lainsäädäntöä on siksi mukautettava, jotta ihmiset voivat suorittaa kyseisiä toimia. Toinen erittäin tärkeä kysymys, jonka haluan nostaa esiin, on se, että meidän olisi mielestäni valvottava ohjelman edunsaajia. Meille tulee opiskelijoita kolmansista maista, mutta jotkut alkuperämaista eivät valitettavasti vielä ole demokraattisia. Minulle on kerrottu, että Valko-Venäjä ei lähetä meille parhaita ihmisiään vaan vain niitä, joita Lukašenkan diktatuuri ja paikallinen KGB tukevat.
<SPEAKER ID="167" NAME="Jamila Madeira" AFFILIATION="PSE">
(PT) Arvoisa puhemies, hyvät naiset ja herrat, pyydän jälleen kerran anteeksi myöhästymistäni. Tänä vuonna vietämme Euroopan kulttuurienvälisen vuoropuhelun teemavuotta. Tarve saada kaikki osallistumaan vuoropuheluun ja näkemys, että eri kulttuureja koskeva koulutus, tieto ja vuorovaikutus ovat ratkaisevan tärkeitä, ovat jo tunnettuja tosiseikkoja. Siitä syystä eri toiminta-aloilla on toteutettu monia aloitteita, jotka liittyvät tähän vuoteen.
<P>
Erasmus Mundus -ohjelmalla on oma tehtävänsä tässä yhteydessä, ja tässä uudessa näkymässä se sisältyy jo uuteen asetukseen. Erasmus Mundus -ohjelmalla edistetään merkittävästi osaamiskeskusten luomista EU:ssa, mikä rajoittaa tietyssä määrin aivovientiä Euroopan unionista. Ohjelma myös edistää osaltaan merkittävästi eurooppalaisia arvoja niiden kolmansien maiden kansalaisten keskuudessa, jotka tulevat tänne opiskelemaan ja jotka löytävät vanhalta mantereelta ainutlaatuisen kulttuurisen ja kielellisen monimuotoisuuden, joka on todellinen houkutus ja erottaa meidät muualla maailmassa olevista malleista.
<P>
Vuoropuhelu ja kulttuurienvälinen ymmärtämys ovat kuitenkin kohdanneet joitakin ongelmia. Erasmus Mundus -opiskelijoiden viisumien myöntäminen ja vaikeudet, joita kyseisten viisumien saamiseen ja uusimiseen toistuvasti liittyy, aiheuttavat usein sen, että opiskelijat oleskelevat Euroopan unionissa puolilaittomasti, koska he osallistuvat samoille kursseille, mutta turistiviisumeilla jotka ovat joskus erääntyneet.
<P>
Katson, että on välttämätöntä löytää ratkaisu, jonka avulla kyseisille opiskelijoille voidaan myöntää viisumi nopeasti, avoimesti ja tehokkaasti. Myös kielitaito on elintärkeä, koska sen avulla voidaan ymmärtää kulttuuria ja olla yhdessä toisten kanssa pelkkien akateemisten ympyröiden ulkopuolella. Sen takia meidän on ehdottomasti taattava tämä lähtökohta. Lopuksi kiitän Marielle De Sarnezia tavasta, jolla hän on johtanut koko prosessia ja tasapainoisesta mietinnöstä, jonka hän on laatinut.
<SPEAKER ID="168" NAME="Ján Figeľ">
komission jäsen. - (SK) Kiitän erityisesti erittäin vilkkaasta keskustelusta, jossa on korostettu yhteisymmärrystä, joka koskee liikkuvuuden laajentamista ja parantamista, toisin sanoen EU:ta, joka koulutuksen avulla valmistaa erityisesti omia opiskelijoitaan mutta myös kolmansista maista tulevia opiskelijoita entistä avoimempaan kansainväliseen ympäristöön ja suurempaan vastuuseen. Haluaisin esittää aiheesta muutaman kommentin.
<P>
Olen täysin samaa mieltä siitä, että Erasmus Mundus on erittäin tärkeä väline liikkuvuuden lisäksi esimerkiksi koko prosessille, jolla EU:n yliopistoista tehdään entistä houkuttelevampia ja jolla luodaan Euroopan korkeakoulutusalue, mikä tarkoittaa Bolognan prosessia. Muutaman vuoden jälkeen tulokset käyvät ilmi siitä tosiasiasta, että ohjelma kattaa koko Euroopan mantereen mutta siihen osallistuu myös Euroopan ulkopuolisia maita, ja siitä, että Euroopalla on nykymaailmassa entistä suurempi rooli kansainvälisen liikkuvuuden alalla. On esimerkiksi osittain Erasmus Mundus -ohjelman ansiota, että voimme nyt todeta - Kiinan virallisten tilastojen perusteella - että yliopistotasolla Eurooppaan suuntaa nyt enemmän kiinalaisia opiskelijoita kuin Yhdysvaltoihin.
<P>
Shanghai Ranking -luettelon mukaan 75 prosenttia parhaista yliopistoista osallistuu Erasmus Mundus -ohjelmaan. Tulos on erinomainen vain neljän vuoden jälkeen. Valintojen laadusta kertoo esimerkiksi se seikka, että jokaista ohjelmaan kuuluvaa paikkaa kohden on neljän viime vuoden aikana ollut kahdeksan hakijaa eli suhde on ollut 8:1, mikä antaa valinnalle erinomaiset edellytykset ja vahvistaa myös ohjelman suuren kysynnän ja laadun. Joka seitsemäs yliopisto tai yhteenliittymä saa mahdollisuuden. Kukin yhteenliittymä valitaan siis seitsemän hakijan joukosta. Se, että 15 prosenttia onnistuu uudelleen, kertoo huippuosaamisen tasosta.
<P>
Tiedonvälityksen alalla pyrimme varmistamaan kaikin keinoin, että tieto menee kaikkialle missä sitä puuttuu, jotta ohjelman leviäminen ja siihen osallistuminen on tasapainossa. Tämä koskee erityisesti uusia jäsenvaltioita mutta myös kansainvälistä areenaa. Kuten tiedätte, olemme käynnistämässä erittäin tärkeää internet-sivustoa study-in-europe.org, joka on hyödyllinen kaikille, jotka haluavat saada erityistietoa. Sen lisäksi järjestämme erityisiä kohdennettuja ja keskitettyjä tiedotuskampanjoita.
<P>
Siksi ohjelmaa mukautetaan, kaksisuuntaisen liikkuvuuden mahdollistamiseksi, EU:n jäsenvaltioihin mutta myös niistä poispäin, mikä on mielestäni erittäin tärkeä laadullinen muutos, joka tuottaa tuloksia. Tavoitteenamme oli ja on se, että yhteiset tutkinnot ja yhteiset opinto-ohjelmat edistävät uudistusprosessia ja auttavat tekemään opiskelusta EU:ssa entistä houkuttelevampaa. Aivan kuten voin nyt neljän vuoden jälkeen sanoa Erasmus Mundus -ohjelman olevan yksi korkealaatuisimmista kansainvälisistä ohjelmista, uskon myös, että ajan mittaan ohjelma parantaa osaltaan Euroopan yliopistojen asemaa, niin että ne eivät enää majaile kakkosdivisioonassa vaan ottavat paikkansa maailman parhaiden yliopistojen joukossa. Siinä on yhteistyömme ydin.
<P>
Paljon kiitoksia, ja toivotan onnea ohjelman täytäntöönpanoon.
<SPEAKER ID="169" NAME="Marielle De Sarnez">
esittelijä. - (FR) Arvoisa puhemies, kiitän kaikkia kollegoja, jotka ovat puhuneet. Olen samaa mieltä kaikesta, mitä he ovat sanoneet aiheesta, ja olen erittäin tyytyväinen laajaan yksimielisyyteen, joka yhdistää meitä tänä iltana.
<P>
Paljon kiitoksia Euroopan komissiolle sen tarjoamasta avusta. Paljon kiitoksia kulttuuri- ja koulutusvaliokunnalle, sen puheenjohtajalle ja sihteeristölle, joka on toiminut erittäin aktiivisesti. Paljon kiitoksia kaikille kulttuuri- ja koulutusvaliokunnan jäsenille. Paljon kiitoksia myös niille, jotka ovat puhuneet kehitysyhteistyövaliokunnan, ulkoasiainvaliokunnan sekä naisten oikeuksien ja sukupuolten tasa-arvon valiokunnan puolesta.
<P>
Haluaisin lopuksi sanoa, että olen täysin samaa mieltä teidän tavoitteistanne. Meidän on parannettava naisten osallistumista ohjelmaan ja varmistettava, että määrärahat käytetään kehitysyhteistyötä ja ulkosuhteista koskevien tavoitteiden mukaisesti. Tässä asiassa Euroopan parlamentin täytyy pysyä valppaana tulevina vuosina.
<P>
Jos pääsemme sopimukseen ensimmäisessä käsittelyssä, mikä toteutuu uskoakseni huomenaamuna, se johtuu siitä, että jokainen meistä on suorittanut osansa täysimääräisesti ja positiivisesti. Kontaktimme Euroopan komissioon, kollegoidemme tarkistukset, keskustelumme kulttuuri- ja koulutusvaliokunnan kanssa, lausuntojen laatineiden valiokuntien työ - kaikki tämä on loppujen lopuksi saanut aikaan ohjelman korkean laadun. Olen teille todella kiitollinen siitä. Katson, että tällä tavalla olemme suorittaneet hyödyllisen tehtävän osoittamalla, että EU:lla voi olla vaativia arvoja ja se voi samalla olla myös antelias.
<SPEAKER ID="170" NAME="Puhemies">
(PL) Keskustelu on päättynyt.
<P>
Äänestys toimitetaan tiistaina.
<P>
Kirjalliset lausumat (työjärjestyksen 142 artikla)
<SPEAKER ID="999" NAME="Alessandro Battilocchio  " AFFILIATION="PSE">
kirjallinen. - (IT) Kiitos, arvoisa puhemies, kuten jo totesin aikaisemmassa puheenvuorossani, kehitysyhteistyövaliokunta hyväksyy Erasmus Mundus -ohjelman tavoitteet ja tukee ehdotusta. Lausuntoni sisälsi ehdotuksia, jotka esittelijä hyväksyi. Haluaisin kuitenkin vedota komissioon: ei toisteta aikaisempia virheitä. Vain pari kuukautta sitten jouduimme turvautumaan Euroopan yhteisöjen tuomioistuimeen varmistaaksemme, että kehitysyhteistyön rahoitusvälineen sisältämiä säännöksiä noudatetaan. Periaate, jota haluamme noudattaa, on yksinkertainen ja mutkaton: kehitysyhteistyöhön suunnatut resurssit on todellakin käytettävä kokonaan kehitysyhteistyöhön. Panemme merkille, että komission jäsen Figel' on sitoutunut asiaan, ja aiomme varmistaa sen, että lainsäädäntökehystä noudatetaan täysimääräisesti.
<SPEAKER ID="998" NAME="Genowefa Grabowska  " AFFILIATION="PSE">
kirjallinen. - (PL) Euroopan parlamentin jäsenenä ja pitkään korkeakoulun opettajana toimineena olen usein havainnut, kuinka hyödyllisiä ovat yhteydet korkeakoulujen välillä ja opiskelijoiden välillä. Tuen siksi täysin käsillä olevaa mietintöä ja hyväksyn esittelijän ehdotukset. EU:n käynnistämä opiskelijavaihto on kehittynyt huomattavasti ja siitä on tullut loistava esimerkki ylikansallisesta ja poikkeuksellisen tehokkaasta yhteistyöstä. Yli miljoona opiskelijaa on jo hyödyntänyt tilaisuutta opiskella toisessa Euroopan maassa. Erasmus Mundus on uudempi ohjelma opiskelijoiden liikkuvuutta ja akateemista yhteistyötä varten. Se tarjoaa edelleen EU:n ulkopuolisille henkilöille mahdollisuuden opiskella Euroopan maissa. Sen lisäksi eurooppalaiset opiskelijat voivat tämän ohjelman ansiosta hankkia kokemusta kumppanikorkeakouluista koko maailmassa.
<P>
Euroopan parlamentti on ainoa demokraattisesti valittu EU:n toimielin. Uskon, että sen sitoumus ohjelmaan parantaa tämän asemaa ja varmistaa sen, että ohjelma saa lisää näkyvyyttä jäsenvaltioissa, yliopistokaupungeissa ja kiinnostuneissa korkeakouluissa.
<P>
Siksi kannatan kaikkia ehdotuksia ja ajatuksia, joilla poistetaan hallinnollisia ja muita esteitä, jotka vaikeuttavat ohjelmaan pääsyä ja voivat karkottaa mahdollisia osallistujia. Vetoan erityisesti siihen, että ohjelmaan osallistujien viisumin saantia helpotetaan mahdollisimman paljon. Olen varma siitä, että se on vaivan arvoista. Mahdollisimman monen opiskelijan päästäminen ohjelmaan on paras investointi, jonka voimme tehdä. Sen tuloksena on piilevä älyllinen pääoma, johon EU voi aina turvata.
<SPEAKER ID="171" NAME="Maria Petre  " AFFILIATION="PPE-DE">
kirjallinen. - (RO) Tunnustetaan Erasmus-ohjelman ensimmäisen toimintavaiheen menestys. Toiseen toimintavaiheeseen tehdyt tarkistukset ovat erinomaisia, ja kolmansien maiden mukaan ottaminen on hyvä ajatus. Samalla havaitsemme pudotuksen ohjelmaan osallistuvien nuorten naisten prosenttiosuudessa.
<P>
Katson, että osana yhteistyöohjelmaa on pyrittävä tarjoamaan korkealaatuista koulutusta, edistämään eurooppalaisten yliopistojen opettajien henkilökohtaista kehitystä sekä edistämään sosiaalista yhteenkuuluvuutta, aktiivista kansalaisuutta ja tasa-arvoa poistamalla sukupuolta koskevat stereotypiat. Katson myös, että ohjelmalla on helpotettava maaseudulla ja taloudellisesti heikossa asemassa olevilla alueilla asuvien nuorten naisten ja oppimisvaikeuksista kärsivien henkilöiden pääsyä korkeakouluihin.
<P>
Se on ainoa tapa, jolla voimme torjua kaikenlaista syrjintää pitkällä aikavälillä ja edistää nuorten ja naisten aktiivista osallistumista kotimaidensa sosiaaliseen, taloudelliseen ja poliittiseen elämään. Siten voimme tarjota ohjelmassa todellista, hyödyllistä sisältöä, joka on suunnattu kaikille EU:n ja kolmansien maiden kouluista tuleville nuorille.
