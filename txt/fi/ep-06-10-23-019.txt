<CHAPTER ID="019">
Avoimuusdirektiivin ja esitedirektiivin täytäntöönpanotoimet (taso 2) (keskustelu) 
<SPEAKER ID="146" NAME="Puhemies">
Esityslistalla on seuraavana komission julkilausuma avoimuusdirektiivin ja esitedirektiivin täytäntöönpanotoimista (taso 2).
<SPEAKER ID="147" NAME="Charlie McCreevy" AFFILIATION="komission jäsen" LANGUAGE="EN">
Arvoisa puhemies, käsittelen kahta komission ehdottamaa toimenpidettä, joista Euroopan parlamentti äänestää huomenna. Ne koskevat kolmansien maiden tilinpäätösstandardien vastaavuutta koskevan päätöksen lykkäämistä - pyrimme saamaan päätöksen aikaan heinäkuuhun 2008 mennessä - ja avoimuusdirektiivin yleisiä täytäntöönpanotoimia.
<P>
Kiitän aluksi esittelijöitä heidän tehokkaasta ja hyödyllisestä työstään näiden tärkeiden ja arkaluontoisten kysymysten hyväksi. He ovat työskennelleet yhdessä talous- ja raha-asioiden valiokunnan kanssa todella rakentavasti komission ja kaikkien asianosaisten tahojen kanssa. Parlamentin huolellisen työn ansiosta lainsäädäntöasiakirjojen laatu on selvästi parantunut. Haluaisin kiittää myös Euroopan arvopaperimarkkinavalvojien komiteaa erinomaisesta työstä. Tämänhetkisillä toimenpide-ehdotuksilla on saatu aikaan tasapainoinen ja tehokas ratkaisu.
<P>
Totean ensinnäkin, että vastaavuutta koskevan päätöksemme lykkäyksellä taataan, että EU:n markkinat pysyvät avoimina lähentymistyön ollessa käynnissä. Lykkäyksen ansiosta voimme kuitenkin myös tehdä aktiivisesti töitä Yhdysvaltojen ja muiden kolmansien maiden viranomaisten kanssa, jotta eurooppalaisia liikkeeseenlaskijoita ulkomailla koskevat sovitteluvaatimukset saataisiin poistettua. Tämä on nyt ja jatkossakin tärkein tavoitteemme.
<P>
Kahden lisävuoden ansiosta pystymme saamaan vastaavuuspäätöksen mukaan Yhdysvaltain arvopaperimarkkinoiden valvontaviranomaisen aikatauluun, jonka mukaan se suunnittelee IFRS-standardien ja Yhdysvaltojen GAAP-normiston välisen sovittelun poistamista. Yhdysvaltojen viranomaiset ovat sitoutuneet tekemään töitä IFRS-standardien ja Yhdysvaltojen GAAP-normiston vastaavuuden tunnustamiseksi. Vastaavuuspäätösten uuden aikataulun ansiosta voimme työskennellä samaan aikaan yhteisesti hyväksyttyjen tavoitteiden saavuttamiseksi.
<P>
Tässä yhteydessä on tärkeää korostaa, ettei mitään ole päätetty etukäteen. Päätämme vastaavuudesta vuoden 2008 puoliväliin mennessä sen mukaan, miten lähentymisessä on edistytty. Ei todellakaan ole itsestään selvää, että joku tietty GAAP-normi "läpäisisi seulan". Tavoitteenamme on aina ollut, että kaikki mahdollisuudet pidetään avoimina. Tiedän, että Euroopan parlamentilla on sama tavoite. Päätämme vastaavuuden määritelmästä ja vastaavuusmekanismista 1. tammikuuta 2008 mennessä. Päätös tehdään komiteamenettelyn mukaisesti, ja parlamentti on täysipainoisesti mukana sen tekemisessä.
<P>
Ammattimaisten arvopapereiden liikkeeseenlaskijoille myönnettävä vapautus kolmannen maan GAAP-normiston ja IFRS-standardin välisten erojen selostuskuvauksen toimittamisesta huolestuttaa edelleen. Tiedämme, että parlamentti suhtautuu tarkistukseen epäilyksellä. Sillä on vain tarkoitus poistaa nykyisessä esitedirektiivissä ilmenevä epäselvyys. Olemme pahoillamme, että varoitimme epäselvyydestä vasta muutama viikko sitten, mutta olemme vakuuttuneita siitä, että tarkistusta tarvitaan oikeusvarmuuden takaamiseksi.
<P>
Seuraavaksi puhun avoimuustoimista ja totean, että avoimuusdirektiivi on tärkeä askel kohti Euroopan yhtenäisiä rahoitusmarkkinoita, joihin sijoittajat ja kansalaiset voivat luottaa. Tähän pääsemiseksi on tärkeää täyttää avoimuusvelvoitteet hyväksymällä komission täytäntöönpanotoimet, joita tänään käsittelette.
<P>
Arvostan sitä, että Euroopan parlamentti on tehnyt komissiolle useita ehdotuksia tekstin parantamiseksi. Komissio on valmis hyväksymään useimpien ehdotusten sisällön, ellei se osoittaudu teknisistä syistä mahdottomaksi. Parlamentti otti erityisesti esiin sen, että markkinatakaajien olisi ilmoitettava, jos ne aikovat hyötyä jostakin direktiivissä säädetystä poikkeuksesta. Komissio pitää parempana ratkaisua, jolla markkinatakaajien hallinnollista taakkaa ja samalla heille aiheutuvia kustannuksia kevennetään. Siksi komissio kannattaa sitä, että markkinatakaajat jättäisivät ilmoituksen vain omalle toimivaltaiselle viranomaiselleen jopa 25 viranomaisen sijaan. Olen sitä mieltä, että tämä ratkaisu sopii täysin yhteen komission kannattamien yksinkertaistamispyrkimysten kanssa.
<SPEAKER ID="148" NAME="John Purvis">
PPE-DE-ryhmän puolesta. - (EN) Arvoisa puhemies, globalisoituvassa maailmassa valittelemme usein Euroopan laiskuutta asettaa maailmanlaajuisia standardeja. IFRS-standardit ovat kuitenkin pääasiassa eurooppalainen hanke, joka perustuu periaatelähtöiseen tilinpäätösjärjestelmään. Monet maailman maat ottavat tulevaisuudessa käyttöönsä eurooppalaiset tilinpäätösstandardit. On kohtuullista antaa kolmansille maille sopeutumisaikaa, mutta 1. tammikuuta 2009 on varmasti riittävän pitkä aika siihen tarkoitukseen.
<P>
Tähän saakka eurooppalaisten yritysten on täytynyt sopeutua Yhdysvaltojen yleisiin tilinpäätösperiaatteisiin, kun taas me Euroopassa olemme hyväksyneet Yhdysvaltojen yleisesti hyväksytyt tilinpäätösperiaatteet (GAAP-normit). IFRS-standardien myötä tällaisen syrjinnän ei enää tarvitse jatkua. Olen iloinen, että Yhdysvaltojen viranomaiset yrittävät pitää kiinni vastaavuuden hyväksymistä koskevasta aikarajasta. Ne vaikuttavat jopa olevan yhä vakuuttuneempia periaatelähtöisten tilinpäätösten eduista.
<P>
Yhtäläisyyksien löytäminen tarkkoihin sääntöihin perustuvan järjestelmän ja joustavamman periaatteisiin perustuvan järjestelmän välillä ei kuitenkaan ole helppoa. Atlantin molemmin puolin ollaan yhtä mieltä siitä, että sopiva ratkaisu on vastaavuus, ei niinkään tiukka yhtenäistäminen. Siksi kehotamme komissiota pitämään kiinni tammikuun 2008 aikarajasta ja määrittämään vastaavuuden luonteen siihen mennessä, jotta viimeistä aikarajaa, joka on 1. tammikuuta 2009, voitaisiin todella noudattaa.
<P>
Kaikkien Euroopan unionissa tilinpäätöksen tekevien kolmansien maiden yritysten täytyy siitä lähtien tehdä tilinpäätös joko IFRS-standardien mukaisesti tai jonkin muun vastaavaksi sovitun tilinpäätösjärjestelmän mukaisesti. Tästä sopimuksesta tulee vastavuoroinen.
<P>
IFRS-standardien mukaiset eurooppalaiset tilinpäätökset hyväksytään tulevaisuudessa Yhdysvalloissa ja muissa halukkaissa kolmansissa maissa sellaisinaan. Tämä auttaa eurooppalaisia yrityksiä vähentämään kulujaan ja kilpailemaan pääomasta globaalistuneilla markkinoilla.
<P>
Ryhmäni pyytää komissiota kiinnittämään huomiota yhteisen päätöslauselmaesityksemme ehdotuksiin ja saattamaan nämä tärkeät neuvottelut onnistuneesti päätökseen ennen vuotta 2009.
<SPEAKER ID="149" NAME="Peter Skinner">
PSE-ryhmän puolesta. - (EN) Arvoisa puhemies, kiitän komission jäsentä hänen mietintöä koskevista sanoistaan. Olen sitä mieltä, että parlamentin, sen monien työryhmien ja komission välille kehittynyt läheinen yhteistyö on auttanut meitä pysymään kurssissa. Olemme nyt selvästi lähestymässä vaarallisia aikoja: meillä on kaksi vuotta aikaa asian hoitamiseen, vastaavuuden arvon mittaamiseen ja yhtenäistymisen saavuttamiseen maailman maiden kanssa. Komission jäsen on siis täysin oikeassa huomauttaessaan, että asia ei koske vain Yhdysvaltoja vaan myös muita kolmansia maita. Yhdysvallat on kuitenkin suuri hanke, josta me kaikki olemme tietoisia. Siitä tulee kova pala, ja pelkäämme aivan selvästi, että jollemme onnistu asiassa, vaarannamme miljoonia dollareita ja euroja Euroopan ja Yhdysvaltojen pääomamarkkinoilla Atlantin molemmin puolin.
<P>
Olen aivan varma siitä, että olemme nyt oikealla tiellä. Euroopan parlamentin ehdotuksilla on mielestäni vahvistettu menettelytapoja ja autettu tutkimaan huolellisesti sitä lähestymistapaa, joka tässä kysymyksessä omaksutaan.
<P>
Kun tarkastellaan direktiivin tärkeimpiä osia ja valvojien ja muiden parlamentin jäsenten tekemiä tarkistuksia - ja olen todella kiitollinen tässä kysymyksessä avustaneille kollegoilleni - olen sitä mieltä, ettemme ole ylikuormittaneet yrityksiä. Tämä on nyt ja jatkossakin todella tärkeää. Ei voida käyttää koko ajan termiä "yksinkertaistaminen" ja samalla ylikuormittaa yrityksiä. Tämä on tärkeä, rajat ylittävä pääomamarkkinoita koskeva kysymys, ja meidän on parannettava markkinoiden monien eri toimijoiden välistä yhtenäisyyttä ja viestintää.
<P>
Meidän on myös varmistettava, että sijoittajia suojellaan ja että heille välitetään oikeat tiedot asiaankuuluvalla tavalla ja oikeaan aikaan. Nämä kysymykset jätetään nyt tietenkin jäsenvaltioiden vastuulle. Luulen, että komission jäsen on kanssani samaa mieltä siitä, että meidän olisi käytettävä nykyaikaisimpia keinoja sijoittajien kanssa käymässämme viestinnässä.
<P>
Minulla ei ole paljon aikaa, joten en aio käsitellä tämän direktiivin kaikkia kysymyksiä. Vaivaan kuitenkin komission jäsentä tarkastelemalla yhtä alkuperäisen direktiivin johdanto-osan kappaleista. Kappale koskee vapaaehtoisia aloitteita, joilla autetaan yrityksiä raportoimaan, mitä ne maksavat hallituksille eri puolilla maailmaa kaivosteollisuuden alalla. Kuten komission jäsen ehkä muistaa - ja olen varma, että hänen osastonsa muistaa - tällä aloitteella oli tarkoitus päästä eroon korruptoituneista käytännöistä. Sitä ei ollut suunnattu pelkästään Afrikan kaltaisiin kaukaisiin paikkoihin, vaan myös omien rajojemme sisälle. Yritysten oli tarkoitus ilmoittaa vapaaehtoisesti, mitä ne maksavat hallituksille, jotta puolestaan me ja sijoittajat tietäisimme tarkkaan, millaiset summat vaihtavat omistajaa hallitusten ja yritysten välillä. Tämä suunnattiin kaivosteollisuuteen, koska oli selvää, että kaivosalalla valtavat rahasummat päätyivät ulkomaille ja pois niistä maista, joissa kyseinen raha olisi pitänyt käyttää.
<P>
Viimeinen kysymykseni komission jäsenelle kuuluu, mitä hän ja hänen osastonsa voisivat tehdä tämän aloitteen tukemiseksi. Luulenpa, että Euroopan parlamentti kuulisi mielellään uudelleen lupauksen, jonka edeltäjänne esitti meille joitakin vuosia sitten.
<SPEAKER ID="150" NAME="Wolf Klinz">
ALDE-ryhmän puolesta. - (DE) Arvoisa puhemies, hyvät kollegat, haluaisin sanoa muutaman sanan avoimuusdirektiivin täytäntöönpanotoimista, joihin parlamentti voi vaikuttaa vain jonkin verran, koska ne ovat niin sanottuja tason 2 toimia. Siksi on erityisen tärkeää, että talous- ja raha-asioiden valiokunta hyväksyi yksimielisesti mietintöluonnoksen, jonka perusteella parlamentti hyväksyy nyt täysistunnossa oman päätöslauselmansa.
<P>
Toimimalla yhtenäisessä rintamassa valiokunnan on onnistunut jo ennen huomista äänestystä saada komissio hyväksymään joitakin sen tärkeimmistä vaatimuksista. Niistä ensimmäinen on se, ettei markkinatakaajia voida velvoittaa sijoittamaan rahoitusvälineitä, joita ne pitävät erillisessä kirjanpidossa markkinatakaustoimia varten, vaikka valvontaviranomainen voi vaatia erillisen kirjanpidon, jos markkinatakaaja ei pysty milloin tahansa pyydettäessä yksilöimään kyseisiä rahoitusvälineitä.
<P>
Reilu kilpailu edellyttää, että kolmansien maiden rahoitusyhtiöiden ja sijoitusyhtiöiden emoyhtiöihin pätevät samat vaatimukset kuin Euroopan unionin vastaaviin yrityksiin.
<P>
Lopuksi totean, että arvopaperipörsseissä tehdyt kaupat on erotettava arvopaperipörssien ulkopuolella tehdyistä. Ensiksi mainituissa omistaja vaihtuu, kun sopimus on tehty, ja välitön ilmoittaminen on siksi paitsi mahdollista, mutta myös välttämätöntä. Kun kauppa tehdään arvopaperipörssien ulkopuolella, sopimuksen tekeminen ja omistajan vaihtuminen voivat tapahtua eri aikaan. Olisikin väärin vaatia ilmoitusta heti sopimuksen tekemisen jälkeen, koska tiedottaminen voisi siinä vaiheessa johtaa markkinoiden vääristymiseen, toisin kuin ensimmäisessä tapauksessa.
<P>
Vaikka parlamentti onkin onnistunut neuvotteluissa, on edelleen kohtia - ja niihin komission jäsen McCreevy viittasikin - joissa komissio ei ole toiminut parlamentin toivomalla tavalla. Näitä ovat esimerkiksi se, miltä viranomaiselta markkinatakaajan on pyydettävä poikkeusta ilmoitusvelvollisuudesta tietyn kynnysarvon ylittyessä, tai se, mikä on muiden kuin IFRS-standardien mukaisesti laadittujen vahvistamattomien puolivuotistilinpäätösten vähimmäissisältö. Tällainen kysymys on myös se, miten voidaan taata, että tilinpäätösten tekijät toimivat samalla tavalla puolivuotistilinpäätöksiä tehdessään.
<P>
Kehotan Euroopan parlamentin jäseniä äänestämään huomenna "kyllä", jotta voisimme käyttää tilaisuutemme hyväksi ja saada komission ja jäsenvaltiot tutkimaan tarkkaan parlamentin vaatimuksia näistä tärkeistä kysymyksistä ja aikanaan hyväksymään ne.
<SPEAKER ID="151" NAME="Thomas Mann" LANGUAGE="DE">
Arvoisa puhemies, puhun nyt kollegani, parlamentin jäsenen Laukin puolesta samoin kuin tein talous- ja raha-asioiden valiokunnassakin. Lauk on Euroopan kansanpuolueen (kristillisdemokraatit) ja Euroopan demokraattien ryhmän varjoesittelijä, ja me kaikki toivomme hänelle pikaista paranemista olkaleikkauksesta.
<P>
Kiitän kollegani puolesta rakentavasta yhteistyöstä esittelijä Skinneriä Euroopan parlamentin sosialistien ryhmästä, mutta myös Euroopan liberaalidemokraattien liiton ryhmän varjoesittelijää Klinziä, joka on itseni tavoin kotoisin Hessenistä. Näiden kolmen saavuttaman kompromissin ansiosta pystyimme valiokunnassa hyväksymään päätöslauselmaesityksen yksimielisesti.
<P>
Jopa komissio on ollut tehokas. Komission jäsen McCreevy on ottanut keskeiset kysymykset mukaan ehdotukseen täytäntöönpanodirektiiviksi ja tehnyt lisää muutoksia neuvottelujen jälkeen. Tällä ratkaisulla lisätään säännellyillä markkinoilla sallittuja arvopapereita koskevien tietojen avoimuutta.
<P>
PPE-DE-ryhmä piti kolmea kysymystä erityisen tärkeinä. Ensimmäinen niistä liittyy siihen, etteivät puolivuotistilinpäätöksiä koskevat vaatimukset olisi turhan byrokraattisia. Tämän vuoksi vertailuun käytettäviä tietoja ei tarvitse antaa heti direktiivin astuessa voimaan, vaan sovimme järkevämmästä siirtymäajanjaksosta. Äänioikeuden kohdalla tavoitteenamme oli, että tytäryhtiöt luetteloitaisiin sekä osaksi emoyritystä että omaksi yksikökseen, ja tässäkin me onnistuimme. Kun tietoja on julkistettava nopeasti, olisi sovittava yksityiskohtaisesti siitä, mitä tiedotuskanavia käytetään. Tähänkin suostuttiin.
<P>
Näiden hyödyllisten muutosten ansiosta ryhmäni kannattaa esittelijä Skinnerin mietintöä. Parlamentin jäsen Lauk ja minä toivomme, että se saa huomenna parlamentin laajan kannatuksen.
<SPEAKER ID="152" NAME="Harald Ettl" AFFILIATION="PSE">
(DE) Arvoisa puhemies, maailmanlaajuisesti toimivien yritysten määrä on kasvussa. Niiden on saatava vertailukelpoisia ja maailmalaajuisesti hyväksyttyjä konsernien tilinpäätöksiä, jotta ne pääsisivät kansainvälisille pääomamarkkinoille, mikä taas on saanut aikaan muutoksen kansainvälisissä tilinpäätöksissä. Päätä pahkaa etenevän globalisaatiokehityksen takia kansainvälisten tilinpäätösmenetelmien yhtenäistäminen on suorastaan välttämätöntä. Kansainvälisiä tilinpäätösstandardeja koskevan asetuksen hyväksyminen oli tärkeä virstanpylväs hyvin toimivien yhtenäisten rahoitusmarkkinoiden ja Euroopan tilinpäätösten yhtenäistämisen kannalta.
<P>
Hyvin kehittyneillä pääomamarkkinoilla edistetään kansallisten talouksien kilpailukykyä. Tutkimusten mukaan talouskasvu on nopeampaa ja työpaikkoja luodaan enemmän niissä jäsenvaltioissa, joiden osakemarkkinoiden arvo on korkea ja joiden osakkeiden pörssivaihto on korkea suhteessa bruttokansantuotteeseen. Näin ollen on tietenkin toivottavaa, että IFRS-standardeja ja Yhdysvaltojen GAAP-normistoja sekä kolmansissa maissa yleisesti hyväksyttyjä tilinpäätösperiaatteita yhdenmukaistettaisiin. Näin edistettäisiin huomattavasti normitettujen ja kansainvälisesti tunnustettujen tilinpäätösnormien kehittämistä ja siten myös pääomamarkkinoiden yhdentymistä.
<P>
Sen sijaan, että pyrittäisiin poistamaan eroja Yhdysvaltojen, Kanadan tai Japanin nykyisiin tilinpäätösjärjestelmiin, pitäisi ensisijaisesti saada aikaan yhtenäisyyttä laatimalla korkealaatuiset tilinpäätösnormit. Vain niillä on pysyvää arvoa ja vain ne voidaan hyväksyä ehdoitta. Euroopan yrityksille on elintärkeää, että SEC, Yhdysvaltojen arvopaperimarkkinoiden valvontaviranomainen, tunnustaisi IFRS-standardien mukaisesti laaditut varainhoitovuoden lopussa tehtävät tilinpäätökset.
<P>
Tilinpäätösstandardien yksipuolisen tunnustamisen pitäisi jäädä historiaan viimeistään tammikuuhun 2009 mennessä. Tämä on ainut keino lisätä eurooppalaisten yritysten kilpailukykyä.
<SPEAKER ID="153" NAME="Margarita Starkevičiūt" AFFILIATION="ALDE">
- (LT) Keskustelun aiheena nyt oleva teksti on teknisesti tiivis ja selkeä - se koskee tilinpäätösstandardeja. Kuten päätöslauselmaesityksessä korostamme, kysymys on kuitenkin taloudellisesti ja poliittisesti todella tärkeä ja monitahoinen, sillä se koskee lähinnä Euroopan unionin asemaa maailmanlaajuisilla rahoitusmarkkinoilla.
<P>
Periaatteisiin perustuvat kansainväliset tilinpäätösstandardit ovat olennainen osa eurooppalaista rahoitusmalliamme, jonka kehitysmaatkin tulevaisuudessa ottavat käyttöönsä. Siksi Euroopan komission onkin tuettava näiden standardien noudattamista kehitysmaissa, parannettava niiden laatua ja eurooppalaista luonnetta ja näin kehitettävä kuvaa Euroopan rahoitusmarkkinoista sekä tarjottava useita ratkaisuja (ei pelkästään teknisessä mielessä).
<P>
Meidän ei pidä unohtaa, että Yhdysvalloillakin on loistavasti toimiva tilinpäätösstandardien järjestelmä. Sen takia kansainväliset ja Yhdysvaltojen tilinpäätösstandardit kilpailevat tällä hetkellä keskenään Euroopan unionin markkinoilla, halusimme tai emme, tai siis me lainsäätäjät kilpailemme.
<P>
Uskon Euroopan parlamentin olevan valmis tähän kilpailuun, mutta yrityksille useampien kuin yksien standardien noudattaminen tulee liian kalliiksi, ja kehitysmaiden markkinoilla tunnetaan epävarmuutta. Siellä ei tiedetä, mitkä standardit olisi pantava täytäntöön. Euroopan komission olisikin etsittävä keinoja standardien yhtenäistämiseksi tai edistettävä niiden yhtenäistämistä toimivaltaisissa elimissä.
<P>
Emme saa unohtaa, ettemme keskustele vain teknisestä kysymyksestä, vaan maailmanlaajuisten rahoitusmarkkinoiden kehittämisestä. Standardien yhtenäistämiseksi tarvitsemme kahta asiaa: selkeitä suuntaviivoja yhtenäistämisen toimeenpanemiseksi ja selkeää määritelmää siitä, mitä yhtenäistäminen todella tarkoittaa.
<P>
Jotkut meistä ovat sitä mieltä, että epäviralliset neuvottelut ovat tehokkaampia, koska kenenkään ei tarvitse ilmaista kantaansa etukäteen. Erilaiset menetelmät ja taktiikat ovat neuvotteluissa mahdollisia, mutten usko Euroopan parlamentin suostuvan siihen, että tilinpäätösstandardien yhtenäistämiseksi tehtävillä päätöksillä vaarannettaisiin IFRS-standardien tärkeimmät periaatteet, niiden korkea laatu ja hyvä maine. Euroopan parlamentti ei missään tapauksessa tee päätöksiä kysymättä parlamentin ja rahoitusmarkkinoiden toimijoiden mielipidettä.
<SPEAKER ID="154" NAME="Alexander Radwan" AFFILIATION="PPE-DE">
(DE) Arvoisa puhemies, käytän tilaisuutta hyväkseni ja korostan kahta tärkeää seikkaa, jotka koskevat molempia mietintöjä. Käsittääkseni uutta komiteamenettelyä ei muodollisesti vielä sovelleta tällä alalla, mutta oletan, että komissio ottaa huomioon Euroopan parlamentin äänestyksen tuloksen, koska menettelyä sovelletaan jatkossa uusiin tarkistuksiin.
<P>
Toinen huomioni liittyy kysymykseen siitä, miten meidän olisi sovellettava IFRS-standardeja jatkossa. Tästä kysymyksestä tulee yhä tärkeämpi. Sanon oman ryhmäni puolesta, että olemme periaatteessa tyytyväisiä IFRS-standardeihin, jotka ovat eurooppalaisten yritysten kansainvälisiä sääntöjä. On kuitenkin sanottava, että tähän liittyy ehtoja. Yhtenäistämisessä on onnistuttava, mutta samalla eurooppalaisen ajattelutavan ja eurooppalaisittain tärkeimpien kysymysten on hallittava aiheesta jatkossa käytävää keskustelua. Siksi minusta on ikävää kuulla, että hallintoneuvostossa olisi omaksuttu läpikotaisin kriittinen näkemys keskustelussa siitä, voidaanko yhtenäistymistä saavuttaa ja jos niin milloin.
<P>
Tärkein kysymys liittyy kuitenkin siihen, miten aiomme jatkossa suunnitella uusia standardeja. Ei ole mikään salaisuus, että olemme nyt keskustelleet siitä, mitä kutsutaan pk-yritysten IFRS-standardeiksi. Pyörät todellakin pyörivät, ja keskusteluja käydään toimivaltaisissa elimissä. Kaikki tämä on tapahtunut poliittisten prosessien ulkopuolella. En halua siis vain kannustaa komissiota vaan kehottaa sitä valvomaan todella tiukasti tätä prosessia, jotta siihen sovellettaisiin poliittisia ja demokraattisia pakotteita, ja ottamaan Euroopan parlamentin mukaan kaikissa vaiheissa.
<P>
Olen Euroopan parlamentin esittelijä tässä kysymyksessä, ja minulla on kokemusta myös Baselista. Voitte olla varmoja siitä, ettei tässä prosessissa käy niin, että saadaan aikaan kansainvälinen sopimus, eikä parlamentilla ole muuta vaihtoehtoa kuin hyväksyä se. Siksi komission ja parlamentin välisen vuoropuhelun on oltava tiivistä. Emme vain kannusta komissiota vaan kehotamme sitä ottamaan aktiivisesti Euroopan edut huomioon ja estämään sen, että hallintoneuvosto päättää asioista ja komission on vain todettava tapahtunut, kuten on käynyt aiemmin muiden kysymysten kohdalla.
<SPEAKER ID="155" NAME="Pervenche Berès" AFFILIATION="PSE">
(FR) Arvoisa puhemies, nyt käydään keskustelua esite- ja avoimuusdirektiivien hyväksymisestä, joka liittyy komission jäsenen McCreevyn Yhdysvaltojen viranomaisten kanssa neuvottelemaan suunnitelmaan. Tässä yhteydessä meillä on tilaisuus tarkistaa sitä, miten IFRS-standardeja pannaan täytäntöön. Asiaa tarkasteltaessa on oltava erittäin varuillaan. Euroopan parlamentin suurimpia saavutuksia on mielestäni se, miten se varmisti vastaavuusneuvottelujen aikana, että vastaavuus on aitoa eikä vain aikaraja, joka menee umpeen ennen kuin on edes lopullisesti osoitettu, että aiempien eroavuuksien tilalla on nyt vastaavuuksia.
<P>
Arvoisa komission jäsen, kuten tiedätte liiankin hyvin, tässä kysymyksessä neuvottelu on kaikkein tärkeintä. Olette onnistunut saamaan yhdysvaltalaiset sitoutumaan sovitteluun, kun aikaraja umpeutuu. Silloin olette kuitenkin tyhjin käsin, jollei Euroopan parlamentti sillä välin ole auttanut kysymyksen vakauttamisessa, jotta voimme lopulta varmistaa, että vastaavuus tunnustetaan hyväksyttävällä tavalla.
<P>
Olen todella pahoillani siitä, ettemme voineet tässä täysistunnossa järjestää Yhdysvaltojen kongressin edustajien kanssa videokonferenssia, jota minä ehdotin, jonka muut koordinaattorikollegani hyväksyivät ja jonka ansiosta olisimme voineet käydä kaipaamaamme keskustelua Yhdysvaltojen poliittisten tahojen kanssa siitä, miten ne pystyvät noudattamaan komission jäsenen hyväksymää suunnitelmaa.
<SPEAKER ID="156" NAME="Piia-Noora Kauppi" AFFILIATION="PPE-DE">
(EN) Arvoisa puhemies, haluan aluksi kiittää kollegoitani, jotka ovat tehneet töitä näiden todella hankalien kysymysten hyväksi. Olen tyytyväinen siihen, missä hengessä avoimuus- ja esitedirektiivit on muotoiltu rahoitusvälineiden markkinoista käydyn todella rankan menettelyn jälkeen, jota koskevan mietinnön esittelijänä olin ennen kesälomaa.
<P>
On äärimmäisen tärkeää, että Euroopan parlamentti voi luottaa komiteamenettelyyn, etenkin nyt, heinäkuussa tehdyn päätöksen jälkeen. Olemme uskoneet suuren osan päätäntävallastamme komissiolle ja haluamme varmistaa, että Lamfalussyn prosessin yhteydessä säädetyn lainsäädännön ansiosta tekninen laatu ja myös demokraattinen legitiimiys ovat parhaat mahdolliset.
<P>
Jotta Euroopan parlamentti pääsisi eroon esimerkiksi päättymislausekkeista, mitä komissio toivoo, tarvitsemme lisää takeita komiteamenettelyn parantamisesta ja siitä, että parlamentilla on täydet vaikutusmahdollisuudet tason 2 toimenpiteisiin.
<P>
Huomautan, että rahoitusvälineiden markkinoista annettu direktiivi on todella tärkeä prosessi. Siitä on varmasti enemmän hyötyä rahoitusmarkkinoiden alalla kuin moni uskookaan. Kyseessä on myös hyvä esimerkki Euroopan parlamentin vaikutusmahdollisuuksista. Teollisuus ja markkinatoimijat haluavat, että käytämme enemmän mahdollisuuksiamme. Niitä muutoksia, jotka parlamentti sai aikaan kyseisen mietinnön avulla, arvostettiin todella. Luulen, että samoin käy avoimuus- ja esitedirektiivien kohdalla.
<P>
On todella tärkeää, että Euroopan parlamentti vahvistaa valtaansa kyseisillä aloilla, koska näin voimme paremmin tukea yhteisöä. Joskus neuvosto syyllistyy liialliseen sääntelyyn. Se on antanut ehdotuksia, joilla yhtenäismarkkinat vaarannetaan. Yhteisön sotilaiden eli komission ja Euroopan parlamentin olisi toimittava näissä asioissa yhdessä, koska siten edistämme yhtenäismarkkinoita.
<SPEAKER ID="157" NAME="Charlie McCreevy" AFFILIATION="komission jäsen" LANGUAGE="EN">
Arvoisa puhemies, käsittelen lyhyesti molempia kysymyksiä.
<P>
On oikein lykätä vastaavuuspäätöstä. Se on tehokkain tapa edistää IFRS-standardien käyttöä. Se antaa meille vipuvoimaa tavoitteessamme poistaa EU:n liikkeeseenlaskijoita ulkomailla koskevat sovitteluvaatimukset, koska näin varmistetaan EU:n markkinoiden houkuttelevuus ulkomaisten liikkeeseenlaskijoiden kannalta. Tämä hyödyttää myös EU:n sijoittajia ja liikkeeseenlaskijoita.
<P>
Olen tietoinen siitä, että Euroopan parlamentin jäsenet ja muutkin ovat huolestuneita monista näistä kysymyksistä, mutta selkeä suunnitelma on laadittu. Jos kaikilla osapuolilla on hyvää tahtoa, pääsemme tyydyttävään lopputulokseen. Vaikkemme pääsisikään tyydyttävään lopputulokseen, ei mitään ole silti menetetty, kuten kotimaassani sanotaan. Siksi olen sitä mieltä, että lisäajan antaminen on monella tapaa oikea päätös. Annamme itsellemme täällä Euroopassa mahdollisuuden nähdä, miten IFRS-standardit on toimeenpantu eri jäsenvaltioissa - ja opimme siinä sivussa itsekin. Yhdysvaltalaiset kollegamme ovat selkeästi sitoutuneet suunnitelmaan ja aikarajoihin, ja jos tilanne pysyy muuten ennallaan, meidän pitäisi päästä tyydyttävään lopputulokseen. Jollemme pääse ja jollemme ole tyytyväisiä, mitään ei ole menetetty, kuten sanoin. Yhä useammat ihmiset ympäri maailmaa ovat siirtymässä Euroopan unionin viime vuonna hyväksymiin IFRS-standardeihin, joten me hyödymme tästä.
<P>
Parlamentin jäsen Radwan ja muut esittivät tärkeän kysymyksen, joka koskee yhdentymistä ja vastaavuutta. Vastaan siihen, että katsotaan, mihin pääsemme muutaman lähivuoden aikana.
<P>
Vastaan parlamentin jäsenen Skinnerin esittämään kysymykseen, joka koskee avoimuusdirektiiviä. Hänen huomionsa liittyy tason 1 direktiivin johdanto-osan kappaleessa olevaan säännökseen, jonka mukaan kaivosteollisuuden maksuista on ilmoitettava. Tämä ei sinällään ole tämänpäiväisen keskustelun aihe, mutta voin vakuuttaa, että komissio valvoo kysymystä.
<P>
Kysymykseen avoimuusdirektiivin täytäntöönpanotoimista lisäisin, että ymmärrän osan tulevaa kehitystä koskevista huolista, jotka on mainittu. Komissio sitoutuu antamaan aihetta koskevan julkilausuman, joka lisätään Euroopan arvopaperikomitean pöytäkirjaan sinä päivänä, kun täytäntöönpanotoimiehdotuksista äänestetään. Siinä olisi todettava, että komissio aikoo tutkia uudelleen tilintarkastajien puolivuotiskatsausten tarkistamisen, kunhan nyt käynnissä oleva tilinpäätösten kansainvälisiä standardeja koskeva työ on tarpeeksi pitkällä.
<P>
Komissio aikoo myös tarkastella uudelleen lyhennettyjen puolivuotiskatsausten vähimmäissisällön kysymystä tapauksissa, joissa katsaukset eivät ole kansainvälisten tilintarkastusstandardien mukaisesti laadittuja, viimeistään kaksi vuotta täytäntöönpanon lopullisen aikarajan jälkeen.
<P>
Komissio aikoo myös tarkastella, miten säännellyt tiedot välitetään käytännössä avoimuusdirektiivin velvoitteiden ja tulevan täytäntöönpanodirektiivin mukaisesti. Tarkastelu voitaisiin tehdä kaksi vuotta täytäntöönpanodirektiivin täytäntöönpanon jälkeen. Näin varmistamme, että avoimuusdirektiivin välineet mukautetaan markkinoilla tehtyihin parannuksiin.
<SPEAKER ID="158" NAME="Puhemies">
Olen vastaanottanut kaksi työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä .
<P>
Keskustelu on päättynyt.
<P>
Äänestys toimitetaan tiistaina klo 12.
