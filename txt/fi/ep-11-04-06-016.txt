<CHAPTER ID="016">
Entistä Jugoslavian tasavaltaa Makedoniaa koskeva edistymiskertomus 2010
<SPEAKER ID="620" NAME="Puhemies">
(EL) Esityslistalla on seuraavana neuvoston ja komission julkilausumat entistä Jugoslavian tasavaltaa Makedoniaa koskevasta edistymiskertomuksesta 2010.
<SPEAKER ID="621" NAME="Enikő Győri">
neuvoston puheenjohtaja. - (HU) Arvoisa puhemies, arvoisa komission jäsen, hyvät parlamentin jäsenet, hyväksytte huomenna päätöslauselman entistä Jugoslavian tasavaltaa Makedoniaa koskevasta edistymiskertomuksesta 2010. Kuten tiedätte, neuvosto vahvisti päätelmissään 14. joulukuuta 2010 yksiselitteisen sitoumuksensa Länsi-Balkanin maiden Eurooppa-perspektiiviin. Perspektiivin lopullisena tavoitteena on näiden valtioiden liittyminen Euroopan unioniin.
<P>
Onnittelen teitä päätöslauselmaluonnoksen tasapainoisista havainnoista. Tekstissä kuvataan objektiivisesti nykyistä tilannetta ja esitetään arvokkaita suosituksia. On valitettavaa, että tuloksista ja edistymisestä huolimatta EJTM:n ei ole sallittu aloittaa liittymisneuvotteluja. Minusta tämä on menetys, ei pelkästään ehdokkaan vaan myös EU:n kannalta. Olen tyytyväinen siihen, että parlamentin päätöslauselmaluonnoksen keskeinen viesti vastaa yhtä puheenjohtajavaltion perusperiaatetta. EU:n on aina tunnustettava yksilösuoritukset.
<P>
Mitä tulee yksityiskohtiin, olemme tyytyväisiä siihen, että valtio on saanut aikaan merkittäviä saavutuksia sellaisilla keskeisillä uudistusaloilla, kuten poliisin ja oikeusjärjestelmän toiminnassa. Ohridin puitesopimuksen täytäntöönpano on edelleen perustavaa laatua oleva osatekijä valtion demokratiaa ja oikeusjärjestystä. Myös tämän osalta raportoidaan hienoisesta edistymisestä, esimerkiksi kielilain täytäntöönpanossa. On kuitenkin olennaista, että valtio saa mahdollisimman pian aikaan lisäsaavutuksia sellaisilla aloilla, kuten poliittisten toimijoiden välinen vuoropuhelu, oikeusjärjestelmän ja julkishallinnon uudistus, korruption torjunta, ilmaisunvapaus ja liiketoimintaympäristön parantaminen. Hyväksymässänne päätöslauselmassa tarkastellaan näitä aloja yksityiskohtaisesti, ja niiden on myös edelleen oltava ensisijaisia Skopjen hallituksen suunnitelmissa.
<P>
Neuvosto tunnusti, että komissio esitti uuden suosituksen jäsenyysneuvottelujen aloittamisesta entisen Jugoslavian tasavallan Makedonian kanssa. Joulukuussa 2010 antamissaan päätelmissä neuvosto totesi olevansa valmis palaamaan asiaan Unkarin puheenjohtajakaudella, mutta merkittävän edistymisen puuttuessa puheenjohtajavaltio ei valitettavasti ole voinut vielä ottaa tätä askelta.
<P>
Tässä vaiheessa minun on korostettava, että hyvät naapuruussuhteet ovat edelleen olennaisia. On pidettävä tosiseikkana sitä, että yleinen edistyminen ja erityisesti askeleet kohti yhdentymistä Eurooppaan voivat olla menestyksekkäitä vain, jos kaikilla yhteiskunnan tasoilla on poliittista sitoutumista. Demokraattisen yhteiskunnan poliittisilla toimijoilla on kuitenkin erityistä ja poikkeuksellista vastuuta esimerkiksi mielipide-erojen ratkaisemiseksi demokraattisin keinoin, toisin sanoen vuoropuhelun ja kompromissien kautta. Kehotamme tämän vuoksi entisen Jugoslavian tasavallan Makedonian poliittisia toimijoita käynnistämään uudelleen vuoropuhelunsa, ei pelkästään uudistusprosessien vauhdittamiseksi vaan myös valtion demokraattisten instituutioiden kypsyyden varmistamiseksi.
<P>
On kiinnitettävä erityistä huomiota ennenaikaisten vaalien mahdollisuuteen. Nykyisen koalition vakaus on huomattavaa erimielisyyksistä huolimatta. Olisi huolestuttavaa, jos seuraavat vaalit saisivat aikaan jakolinjoja poliittisella kentällä. Tämän riskin pienentämiseksi on tärkeää ilmoittaa ennenaikaisista vaaleista parlamentin laajan sopimuksen perusteella. Vaikka toisaalta haluan rohkaista entistä Jugoslavian tasavaltaa Makedoniaa, sen poliittista johtoa ja toimielimiä vauhdittamaan pyrkimyksiään ja pyrkimään täyttämään kansalaisten odotukset, haluan toisaalta kehottaa komissiota ja Euroopan parlamenttia edelleen kiinnittämään ehdokasvaltioon ja alueeseen asianmukaista huomiota. Mikään muu käytettävissä oleva kannustin vakauden ja vaurauden takaamiseksi Balkanilla ei ole yhtä tehokas kuin mahdollisuus liittyä Euroopan unioniin ja liittymisprosessin edistäminen. Luotan siihen, että Unkarin puheenjohtajuuskaudella saadaan kouriintuntuvia merkkejä, jotka todistavat Balkanille, että laajentumisprosessi on edelleen käynnissä, ja tällainen merkki voisi olla ratkaiseva Kroatian liittymisen yhteydessä, toisin sanoen liittymisneuvottelujen loppuunsaattaminen. Olen vakuuttunut siitä, että tämä toimisi magneetin tavoin kaikissa Balkanin maissa, myös entisessä Jugoslavian tasavallassa Makedoniassa.
<SPEAKER ID="622" NAME="Štefan Füle">
komission jäsen. - (EN) Arvoisa puhemies, olen kiitollinen tästä mahdollisuudesta keskustella nykytilanteesta entisen Jugoslavian tasavallan Makedonian liittymisprosessissa. Kiitän myös jäsen Vigeniniä mietinnön viemisestä eteenpäin jäsen Thalerin perusteellisten valmistelujen pohjalta. Mietintö on kattava ja täsmällinen, ja siinä esitetään tulevat haasteet.
<P>
Viimeisten 20 vuoden aikana valtio on edistynyt merkittävästi kahdesta syystä. Ensinnäkin oli ponnisteltava kovasti vaikeiden ongelmien ja jopa konfliktien ratkaisemiseksi. Toiseksi jäsenyysmahdollisuus on ollut merkittävä kannustin edistymiselle. Nyt haasteena on juuri saman mallin soveltaminen - suuret ponnistelut yhdistettynä eurooppalaiseen kannustimeen - valtion viemiseksi eteenpäin.
<P>
Olen kiitollinen parlamentin tuesta komission suositukselle liittymisneuvottelujen käynnistämisestä. Katsomme, että valtio on valmis sitoutumaan korkeammalla tasolla Eurooppaan yhdentymiseen. Itse asiassa liittymisneuvottelut ovat voimakkain välineemme uudistusten tukemiseen.
<P>
Minun on kuitenkin jaettava kanssanne huoleni viimeaikaisista tapahtumista. Suosituksessamme vahvistetaan, että valtio on täyttänyt riittävällä tavalla poliittiset kriteerit, mutta siinä korostetaan, että useimmilla aloilla tarvitaan lisäponnisteluja. Tänä vuonna kehitys ei tähän mennessä ole osoittanut odotettua edistymistä.
<P>
Komissio on jatkuvasti vaatinut poliittista vuoropuhelua, oikeuslaitoksen ja julkishallinnon uudistusta, korruption torjuntaa, ilmaisunvapautta sekä Ohridin puitesopimuksen täytäntöönpanoa.
<P>
Minulla oli oikein onnistunut tapaaminen pääministeri Gruevskin kanssa Brysselissä 24. maaliskuuta. Sovimme vauhdittavamme pyrkimyksiämme saada EU-asiat jälleen valtion ensisijaiseksi tavoitteeksi. Komissio tukee ja seuraa prosessia, myös komission ja valtion hallituksen välisessä säännöllisessä liittymisvuoropuhelussa.
<P>
Vaalien osalta odotamme johtajien pyrkivän kaikin tavoin varmistamaan, että vaalit ovat täysin avoimet ja parhaiden kansainvälisten standardien mukaiset. Ajoitus on täysin heidän vallassaan.
<P>
Korostan edelleen, että ilmaisunvapaus on perusedellytys ja että toimittajien on voitava ilmaista näkemyksensä vapaasti. Komissio odottaa asianmukaista prosessia ja lainsäädännön tasapuolista soveltamista.
<P>
Myös korruptiota on edelleen torjuttava tiukasti. Olen täysin samaa mieltä tämän aiheen painottamisesta Euroopan parlamentin mietinnössä ja olen iloinen ehdotuksistanne, jotka koskevat vahvistettua seurantaa tällä alalla.
<P>
Minulle Ohridin puitesopimuksen 10-vuotispäivä tänä kesänä tarjoaa mahdollisuuden arvioida täytäntöönpanoa, saattaa yhteen kaikki valtion yhteisöt ja uudistaa sitoumus jatkuvien haasteiden tarkasteluun.
<P>
Lopuksi viisumivapauden jälkeisessä valvonnassa tarvitaan toimenpiteiden arviointia viisumijärjestelyn väärinkäytösten ehkäisemiseksi. Viisumivapaasta pääsystä Euroopan unioniin hyötyvien valtioiden on toteutettava kaikki tarvittavat toimenpiteet perusteettomien turvapaikkahakemusten rajoittamiseksi.
<P>
Vuosi 2011 on merkittävä vuosi koko alueelle. Vierailemme alueella yhdessä puheenjohtaja Barroson kanssa huomisesta alkaen ja päättyen lauantaina Ohridiin. Me osoitamme sitoutuneisuutemme alueen valtioihin ja samalla korostamme, että niiden on kaikin tavoin saatava aikaan myönteinen kehitys kohti laajentumista. On tärkeää, että Skopjessa osallistutaan tähän aktiivisesti. Siksi on ensisijaisen tärkeää, että nimiasia ratkaistaan. Molemmat osapuolet ovat toistaneet olevansa sitoutuneita ratkaisun etsimiseen. Olisi toivonut tämän näkyvän selkeämmin viime neuvottelukierroksella New Yorkissa.
<P>
Olen jatkuvasti tuonut asian esiin ja rohkaissut molempia osapuolia säilyttämään sitoutumisensa. Tiedänkin, että suorissa yhteyksissään molemmat pääministerit ovat jo pyrkineet kovasti saamaan aikaan molempia tyydyttävän sopimuksen. Toivon heidän onnistuvat pyrkimyksissään tänä vuonna. Ratkaisu olisi merkittävä läpimurto, joka tekisi vuodesta 2011 lupaavan vuoden laajentumisen kannalta.
<P>
Kiitän myös liittymistä edeltävää tukiohjelmaamme IPA:a koskevista huomautuksistanne ja pyynnöistänne. IPA on konkreettinen osoitus siitä, että emme pelkästään arvioi ja kritisoi valtioita, vaan me itse asiassa tuemme niitä hyvin käytännöllisesti niiden ponnisteluissa. Olen siis kanssanne täysin samaa mieltä siitä, että välinettä on käytettävä mahdollisimman tehokkaasti ja vaikuttavasti.
<P>
Panen merkille vaatimuksenne lisärahoituksesta työttömyyden, liikenteen ja ympäristön aloille jatkuvien ponnistelujemme lisäksi.
<P>
IPA-ohjelman useimmissa osaohjelmissa hankkeiden valinta on kansallisten viranomaisten vastuulla. Tämä on hyvin tärkeää valtion vastuuntunnon kannalta. Lisäksi otamme käyttöön ajanjaksolla 2011-2013 alakohtaisen lähestymistavan valtion viranomaisten kanssa. Se merkitsee, että meidän on keskityttävä aloihin, joilla apua eniten tarvitaan, ja tehtävä suunnitelmia useiden vuosien päähän. Tässä yhteydessä ehdotuksenne ovat hyvin arvokas panos jatkuvassa suunnitteluvuoropuhelussamme.
<P>
Lopuksi katson, että komissio ja parlamentti ovat pitkälti samaa mieltä valtion saavutuksista ja jäljellä olevista haasteista. Toivon kovasti, että nimiasia todellakin ratkaistaan lähitulevaisuudessa ja ennen kansainvälisen tuomioistuimen ratkaisua, jota odotetaan syksyksi. Olemme kaikki hyvin tietoisia siitä, että Euroopan unionilla on tehtävänsä oikeiden kannustimien tarjoamisessa. Valtio on käännekohdassa. Se voi joko valita tien kohti Eurooppaa meidän kaikkien eduksi tai jäädä syrjään muun alueen edistyessä. Meidän kaikkien on nyt aika kantaa vastuumme ja täyttää sitoumuksemme.
<SPEAKER ID="623" NAME="Kristian Vigenin">
S&D-ryhmän puolesta. - (BG) Arvoisa puhemies, arvoisat komission ja neuvoston edustajat, hyvät kollegat, otin vastuulleni entistä Jugoslavian tasavaltaa Makedoniaa koskevasta edistymiskertomuksesta 2010 laaditun Euroopan parlamentin päätöslauselman esittämisen. Haluan korostaa, että entinen esittelijä Zoran Thaler teki erinomaista työtä. Meillä on nyt tarkasteltavana objektiivinen mietintö, jonka toivon saavan laajan kannatuksen huomisessa äänestyksessä.
<P>
Vuonna 2011 laajentumisprosessille koko Länsi-Balkanin alueella voidaan antaa uutta vauhtia. Kroatia on saattamassa päätökseen jäsenyysneuvottelunsa. Serbia on saamassa Euroopan komission tuen tällaisten neuvottelujen käynnistämiseksi. Makedonian on tehtävä kaikkensa, jotta se ei jää jälkeen tästä prosessista.
<P>
Keskeinen ongelma on nimikiistan ratkaiseminen Kreikan kanssa. Ennenaikaiset vaalit tarjoavat uudelle muodostettavalle hallitukselle mahdollisuuden hyödyntää äänestäjien luottamusta asiaa koskevan lopullisen päätöksen teossa. On oltava selvää, että prosessin lykkääminen aiheuttaa yhä korkeampia kustannuksia Makedonian kansalaisille. Toivomme valtion johtajien olevan rohkeita ja kaukonäköisiä. Euroopan komissiolta voidaan pyytää myös sovittelua, jotta tie Euroopan unionin jäsenyyteen voi lopultakin aueta entiselle Jugoslavian tasavallalle Makedonialle.
<P>
Toivomme neuvoston ottavan huomioon Euroopan parlamentin kannan ja että jäsenyysneuvottelut alkavat mahdollisimman pian. Valtio ei kuitenkaan voi vain odottaa, vaan sen on tällä välin toteutettava kaikki tarvittavat uudistukset. Tämä mahdollistaa neuvottelujen paljon nopeamman loppuunsaattamisen tulevaisuudessa.
<P>
On jatkettava vakaan poliittisen järjestelmän rakentamista. Siihen kuuluu keskeisesti vaalilainsäädännön parantaminen. Tarvitaan enemmän ja tehokkaampia toimenpiteitä ja lainsäädäntöä korruption torjumiseksi. Tarvitaan myös oikeusjärjestelmän ja julkishallinnon uudistuksia. Odotamme vakavia pyrkimyksiä tiedotusvälineiden vapauden ja riippumattomuuden takaamiseksi.
<P>
Etnisten ryhmien väliset suhteet aiheuttavat huolta. Ohridin puitesopimuksen 10-vuotispäivä tarjoaa tilaisuuden arvioida aikaansaatuja saavutuksia sekä laatia tulevia tavoitteita, joihin kaikki etniset ryhmät osallistuvat.
<P>
Toivon yhdentymisen Eurooppaan ja tarvittavien uudistusten valtiossa välittävän keskeistä viestiä kaikille poliittisille voimille ja että ne antavat laajan suostumuksensa myös vaalien jälkeen.
<P>
Lopuksi haluan kertoa, että Euroopan parlamentti nimittää pian pitkäaikaisen esittelijän, jota odotamme kunnioitettavan ja johon toivomme luotettavan.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="624" NAME="Bernd Posselt" AFFILIATION="PPE">
(DE) Arvoisa puhemies, hyvä jäsen Vigenin, käytitte puheenvuoron esittelijänä ettekä tavallisen puheenvuoron käyttäjänä. Oletteko tietoinen siitä, että valtiossa on käynnistetty massiivisia uudistuksia ja se on edistynyt valtavasti? Epävakaus on peräisin Euroopan unionin toimista. Kreikan kiristystaktiikka esti EU:ta ja neuvostoa toimimasta, ja puheenjohtajavaltio Unkari on puuttunut tähän selvästi. Tiesittekö te tämän vai uskotteko todella siihen, mitä sanoitte?
<SPEAKER ID="625" NAME="Kristian Vigenin" AFFILIATION="S&amp;D">
(BG) Arvoisa puhemies, hyvä jäsen Posselt, en tiedä mitä ette ymmärtänyt puheenvuorostani ja mikä siinä on ristiriidassa varsinaisen kertomuksen ja sen näkemyksen kanssa, josta ulkoasiainvaliokunta oli yksimielinen. Minusta meidän ei pidä tarpeettomasti antaa entisen Jugoslavian tasavallan Makedonian viranomaisille mahdollisuutta käyttää teidän lausuntonne kaltaisia lausuntoja pyrkiessään siirtämään vastuuta siitä, että uudistuksia ei ole toteutettu eikä tavoitteita saavutettu, Euroopan komissiolle ja Euroopan parlamentille.
<P>
Minusta kertomuksessa rohkaistaan uudistuksiin, mutta vaaditaan myös lisätoimenpiteitä, mikä on luonnollista, kun näemme, että Euroopan unionin mahdollisessa jäsenvaltiossa on todellisia ongelmia.
<SPEAKER ID="626" NAME="Eduard Kukan" LANGUAGE="EN">
Arvoisa puhemies, meillä on tarkasteltavanamme varsin tasapainoinen ja objektiivinen mietintö, ja haluan kiittää kaikkia sen laatimiseen osallistuneita kollegoja. Mietintö on hyvin tärkeä valtion tulevaisuuden ja sen EU:hun yhdentymisen kannalta.
<P>
Entinen Jugoslavian tasavalta Makedonia on ollut ehdokasvaltio vuodesta 2005 alkaen, ja nyt komissio on suositellut toisen kerran neuvottelujen aloittamista. Kannatamme suositusta, ja mietinnössä kehotetaan jälleen neuvostoa aloittamaan neuvottelut välittömästi. Katson, että kehotus on oikea-aikainen. EJTM tarvitsee eurooppalaisen asialistan kannustamaan positiivisiin muutoksiin tulevaisuudessa.
<P>
Tästä huolimatta meidän ei pidä antaa EJTM:lle myönnytyksiä, vaan meidän on motivoitava sen poliitikkoja edistämään ja työstämään eurooppalaista asialistaa. Valtio on hiljattain käynyt läpi poliittisen kriisin, kun osa oppositiosta boikotoi parlamenttia. Tämä ei ole oikea tapa käydä poliittista keskustelua. Poliittisista ristiriidoista on käytävä vuoropuhelua tätä tarkoitusta varten perustettujen demokraattisten instituutioiden pohjalta. Toivon tämän vuoksi, että kesäkuussa 2011 järjestettävät ennenaikaiset vaalit edistävät osaltaan tilanteen ratkaisua. Vaalien on oltava avoimet, vapaat ja tasapuoliset, niissä on noudatettava kaikkia sovellettavia kansainvälisiä standardeja ja kaikkien poliittisten puolueiden on osallistuttava niihin.
<P>
Alueellinen yhteistyö ja suhteet naapureihin ovat erityisen merkittäviä seikkoja EJTM:n ja sen naapurien osalta. Toivon pääasian, joka on estänyt neuvottelujen aloittamisen valtion kanssa, tulevan pian ratkaistuksi. Lopuksi haluan sanoa, että meidän on poliitikkoina tuotava alueelle enemmän näkemystä ja laajempi näkökulma. Meidän velvollisuutemme ja vastuutehtävämme on stimuloida myönteisiä muutoksia tässä valtiossa.
<SPEAKER ID="627" NAME="Norica Nicolai">
ALDE-ryhmän puolesta. - (RO) Arvoisa puhemies, laajentumista koskevan näkemyksen osalta Euroopan liberaalidemokraattien liiton ryhmä kannattaa neuvottelujen välitöntä aloittamista. Arvoisa puhemies, en halua Makedonian liittyvän Turkin joukkoon yhtenä valtioista, jotka Talleyrandin periaatteen mukaisesti pikemminkin tanssivat kuin etenevät toiveessaan Euroopan unionin jäsenyydestä.
<P>
Vaikka mietinnössä - ja minun on kiitettävä entistä esittelijää jäsen Thaleria hänen sen laatimisessa osoittamasta tasapainoisuudesta ja objektiivisuudesta - todetaan, että tilanne Makedoniassa on monilta osin parantunut, katson, että neuvottelujen aloittaminen on ratkaisu, joka auttaa nopeuttamaan uudistuksia sekä luomaan demokraattiset puitteet ja todellisen mahdollisuuden tälle valtiolle tulla Euroopan unionin jäsenvaltioksi.
<P>
On ironista, että valtion väestö, toisin kuin Islannin väestö, on motivoitunut hyväksymään eurooppalaiset arvot. Islannissa niiden määrä, jotka ovat kiinnostuneita jakamaan nämä arvomme, on hyvin pieni. Toisaalta Makedoniassa ei katsota suopeasti poliittisen johdon suoriutumista. En katso, että tämän arvioinnin olisi oltava ensisijaista.
<SPEAKER ID="628" NAME="Marije Cornelissen" LANGUAGE="EN">
Arvoisa puhemies, ulkoasiainvaliokunta on esittänyt hyvän ja tasapainoisen mietinnön Makedonian edistymisestä, ja me vihreät kannatamme sitä ilomielin. Toisaalta siinä suhtaudutaan kriittisesti Makedonian viranomaisiin, jopa kriittisemmin kuin viime vuonna. Niiden on pyrittävä poliittiseen vakauteen, niiden on lakkautettava kaikki etnisten vähemmistöjen ja naapurien provosoinnit ja niiden on taattava tiedotusvälineiden ja ilmaisun vapaus. Toisaalta siinä vaaditaan selkeästi neuvottelujen aloittamista. Valtio täyttää kriteerit ja ansaitsee sen.
<P>
Toivoisin Kreikan noudattavan komission ja parlamentin neuvoja ja lakkaavan estämästä liittymisprosessin jatkumisen. Se voi aina jarruttaa lopullista päätöstä, jos todella niin haluaa. Toivon todella Makedonian edelleen pyrkivän kypsäksi eurooppalaiseksi demokratiaksi riippumatta siitä, mitä Kreikka tekee. Liittymisvuoropuhelu, jonka komission jäsen Füle juuri mainitsi, kuulostaa tämän osalta lupaavalta. Uudistus on joka tapauksessa hyvä asia.
<SPEAKER ID="629" NAME="Charles Tannock" LANGUAGE="EN">
Arvoisa puhemies, juhlimme tänä vuonna kotimaanne Kreikan EU-jäsenyyden 30-vuotispäivää. Vannoutuneena Kreikan ystävänä katson, että Kreikka on vaikuttanut valtavasti unioniimme. Se on myös hyötynyt jäsenyydestään suuresti, joten se, miksi Kreikka edelleen kieltäisi samat edut naapuriltaan Makedonialta pelkästään sen nimen vuoksi, käy yli ymmärrykseni ja monien maanmiesteni ymmärryksen.
<P>
Muiden jäsenvaltioiden on otettava paljon tiukempi linja Kreikan kanssa tässä asiassa. Saatuaan EU:lta valtavan lainanrahoituspaketin sen europohjaisen talouden romahtamisen estämiseksi Kreikka tuskin on asemassa, jossa se voi ottaa panttivangiksi koko sen naapuria koskevan laajentumisprosessin. Ehdokasvaltio Makedonia on odottanut pitkään ja kärsivällisesti liittymisneuvottelujen käynnistymistä. Olisi katastrofi, jos jatkuvat viivästykset nyt saisivat Makedonian kääntymään sisäänpäin ja hylkäämään kunnianhimoiset tavoitteensa EU:n ja NATOn jäsenyydestä.
<P>
Tämä on todellinen vaara, ottaen huomioon Makedonian sisäpoliittisen haurauden ja sen lähestyvät vaalit. Meidän on lähetettävä voimakas viesti tuestamme Makedonian uudistuksia ajaville edistysmielisille voimille. Jos tässä epäonnistutaan, se resonoi kielteisesti kaikkialla Länsi-Balkanilla, alueella, jolla mahdollinen EU-jäsenyys toimii liimana, joka sitoo nämä hauraat valtiot kasaan.
<SPEAKER ID="630" NAME="Nikolaos Chountis">
GUE/NGL-ryhmän puolesta. - (EL) Arvoisa puhemies, kannatamme Euroopan unionin laajentumista kaikkiin Balkanin valtioihin, jos ne sitä toivovat. Haluan kuitenkin korostaa laajentumisprosessin tähänastisen edistymisen perusteella, että yhteistyön näiden valtioiden kanssa ja liittymismenettelyn - erityisesti talouskriisin aikana - olisi osaltaan edistettävä kestävää kehitystä sekä tulevien jäsenvaltioiden ja unionin ja niiden kansalaisten taloudellista ja sosiaalista vaurautta, eikä sellaisen talouspolitiikan sanelemista, joka syöksee valtiot taantumaan, lisää työttömyyttä ja johtaa sosiaalisten oikeuksien leikkauksiin. Arvoisa komission jäsen, katson myös, että liittymismenettely on toteutettava kansainvälisen oikeuden ja kansainvälisten menettelyjen mukaisesti, tässä tapauksessa sellaista menettelyä noudattaen ja tukien, jossa pyritään löytämään kaikkien hyväksymä ratkaisu nimikysymykseen YK:n avulla.
<P>
Tämä on tärkeä asia, joka on ratkaistava ennen kuin liittymisneuvottelut alkavat. EJTM:n poliittisten voimien on toteutettava tarvittavat toimet ja vältettävä ongelmaa pahentavaa retoriikkaa ja käytäntöjä. Niiden poliittinen tahto sen osalta, haluavatko ne liittymismenettelyä, arvioidaan tässä asiassa eikä Afganistanin kaltaisissa sotilaallisissa tehtävissä, joita mietinnössä jälleen pidetään valtion saavutuksena.
<SPEAKER ID="631" NAME="Nikolaos Salavrakos" LANGUAGE="EL">
Arvoisa puhemies, EJTM:n esittelijänä toiminut jäsen Zoran Thaler ei ole enää joukossamme niiden vakavien syytteiden vuoksi, joita olemme kaikki lukeneet Sunday Times -lehdestä. Minusta hän nauttii syyttömyysolettamaa. Häntä kohtaan esitettyjen syytösten vuoksi tämä EJTM:ää koskeva mietintö ei kuitenkaan nauti uskottavuusolettamaa. Parlamentin puhemiehelle 22. maaliskuuta lähettämässäni kirjeessä pyysin, ettei mietinnöstä äänestettäisi ennen kuin tutkimustulokset olisi annettu kyseisen käsittelyn jälkeen.
<P>
Kehotan tämän vuoksi kaikkia jäseniä äänestämään tyhjää parlamentin koskemattomuuden ja uskottavuuden säilyttämiseksi. Itse aion tehdä niin. Minun on kuitenkin todettava, että olen joka tapauksessa eri mieltä Enikő Győrin kanssa, mutta katson komission jäsen Fülen ja varaesittelijän näkemysten olevan realistisia.
<P>
He korostivat, että valtiota vaivaa korruptio, eikä näköpiirissä ole suunnitelmia, ja että eri etnisten ryhmien väliset suhteet ja kiista Kreikan kanssa nimikysymyksestä ovat ennallaan. Tämä mietinnön kohta on siis otettava vakavasti huomioon.
<SPEAKER ID="632" NAME="Dimitar Stoyanov" AFFILIATION="NI">
(BG) Arvoisa puhemies, olen jossain määrin samaa mieltä siitä, mitä komission jäsen Füle totesi, nimittäin että Makedonia kehityksessä sen edetessä kohti Euroopan unionia on nähtävissä kouriintuntuvaa edistystä. On kuitenkin vielä useita ratkaisemattomia asioita.
<P>
Esimerkiksi bulgarialaisen kansalaisjärjestö RADKO:n rekisteröintiä koskeva tapaus on ollut vuosia Makedonian tasavallan korkeimman oikeuden ratkaistavana. Tämä rekisteröinnin ja täsmällisemmin sen hylkäämisen osalta RADKO voitti asian täällä Euroopan ihmisoikeustuomioistuimen rakennuksessa, hyvin lähellä parlamenttiamme, ja Makedonia hävisi.
<P>
Itseään bulgarialaisina pitävät ihmiset, joita kutsun selvyyden vuoksi bulgarialaisten etniseksi ryhmäksi, vaikka tämä ei olekaan täsmällinen määritelmä, ovat edelleen Makedonian ainoa etninen ryhmä, jolla ei ole rekisteröityä puoluetta. Tämä johtuu sortotoimista, jotka ovat jatkuneet jo 20 vuotta kaikkia niitä vastaan, jotka ilmoittavat pitävänsä itseään bulgarialaisina. Asia on edennyt siihen pisteeseen, että nämä henkilöt eivät enää halua muodostaa poliittista puoluetta kaikkien muiden Makedonia etnisten ryhmien tavoin.
<P>
Minusta nämä seikat ovat hyvin tärkeitä ja ne on ratkaistava, sillä ne ovat osa poliittisia kriteereitä, joita nähdäkseni - ja tässä olen eri mieltä komission jäsenen kanssa - Makedonia ei ole täyttänyt. Siihen asti kunnes nämä ongelmat ratkaistaan, ei ole mahdollista aloittaa mitään uutta vaihetta Makedonian Euroopan unioniin liittymistä koskevissa neuvotteluissa.
<SPEAKER ID="633" NAME="Marietta Giannakou" AFFILIATION="PPE">
(EL) Arvoisa puhemies, olen kuunnellut komissiota. Tällä kertaa komission kertomus on paljon kriittisempi kuin viimeksi, ja me kaikki tiedämme, mitä valtiossa tapahtuu. Olen kuitenkin kuunnellut kollegoita, jotka ovat esittäneet ennenkuulumattomia teorioita. Esimerkiksi sellaisia teorioita, että koska Kreikka on talouskriisissä, sen olisi myönnyttävä kaikkeen, mitä muut haluavat. Haluan korostaa kollegoille, että niin kauan kun Kreikka on talouskriisissä, yksikään hallitus ei suostu aloittamaan neuvotteluja neuvostossa, ja että Kreikan hyvä tahto osoitettiin sen suostuessa tämän valtion ehdokkuuteen.
<P>
Näin ollen joko nimiasia, jota käytetään propagandan ja nykyisen poliittisen tilanteen ensisijaiseksi asettamisen peittelemiseen, on ratkaistava, tai neuvotteluja ei aloiteta eikä mikään Kreikan hallitus suostu tähän. Haluan myös todeta kollegoille, että on lukuisia valtioita, jotka ovat estäneet muita valtioita - hyvin pitkiä aikoja - liittymästä unioniin. Kreikkaa ei siis voida tuomita siitä, että se harjoittaa neuvostossa perussopimusten mukaisia absoluuttisia oikeuksiaan.
<SPEAKER ID="634" NAME="Hannes Swoboda" AFFILIATION="S&amp;D">
(DE) Arvoisa puhemies, arvoisa neuvoston puheenjohtaja Győri, arvoisa komission jäsen Füle, olin ensimmäisiä tai kenties ensimmäinen Makedonian esittelijä parlamentissa, ja seuraan pahoitellen sitä, kuinka tilanne on kehittynyt ja ollut kehittymättä. Tämän jälkeen minusta tuli Kroatian esittelijä, ja siellä on havaittavissa selkeä ero. Kroatialla oli ongelmia naapureidensa kanssa, myös Slovenian, mutta Kroatia teki töitä ratkaistakseen ongelmat. Jos Makedonia ei ponnistele riittävästi ratkaistakseen vaikeuksiaan, vaikken haluakaan syyttää vain toista osapuolta, silloin se on ainakin Makedonian ongelma. Meidän on oltava rehellisiä. Valtion identiteetti ei kasva siitä, että joka aukiolle pystytetään Aleksanteri Suuren patsas tai lentokenttä nimetään Aleksanteri Suuren mukaan. On oltava halukkuutta ongelmien ratkaisuun.
<P>
Miksi tämä on tärkeää? Komission jäsen Füle viittasi Ohridin puitesopimukseen, joka merkitsi suurta edistymistä. Mitä vähemmän valtio ja sen hallitus kuitenkin pyrkivät panemaan täytäntöön kansallisia uudistuksia ja löytämään ratkaisua ongelmaan Kreikan kanssa, sitä enemmän valtion albanialainen väestö kyselee: "Mitä me teemme tässä valtiossa, kun meillä ei todella ole mahdollisuutta liittyä Euroopan unioniin?" Tämän vuoksi on niin tärkeää, että Makedonia tekee yhteistyötä Kreikan kanssa ongelman ratkaisemiseksi.
<SPEAKER ID="635" NAME="Andrey Kovatchev" AFFILIATION="PPE">
(BG) Arvoisa puhemies, arvoisa neuvoston puheenjohtaja Győri, arvoisa komission jäsen, minäkin haluan kiittää Kristian Vigeniniä mietinnön erinomaisesta esittelystä. Euroopan unionin poliittinen tahto on, että kaikki Länsi-Balkanin valtiot nopeasti ja menestyksekkäästi yhdentyvät Euroopan unioniin ja niistä tulee eurooppalaisen perheen täysimääräisiä jäseniä.
<P>
Historian myötä kasaantuneista ongelmista erityisesti Balkanilla voidaan päästä vain Euroopan yhdentymisen avulla. Tämä mahdollistaisi sen, että tässäkin Euroopan osassa valtioiden rajat muuttuisivat niitä erottavasta merkistä yhtenäisyyden merkiksi, kuten esimerkiksi Ranskan ja Saksan välillä.
<P>
Päätöslauselmassa otetaan tyytyväisenä huomioon valtion edistyminen erityisesti talousalalla. Siinä kuitenkin korostetaan, että valtion on kuljettava loppumatka kohti täysjäsenyyttä.
<P>
Päätöslauselmassa myös mainitaan ongelma-alat. Näitä ovat poliittiset ja etnisten ryhmien väliset suhteet, hyvät naapuruussuhteet, tiedotusvälineiden vapauden tila ja kaikkien kansalaisten oikeudet näiden etnisestä alkuperästä riippumatta. Erityisesti niitä, jotka avoimesti kertovat bulgarialaisesta etnisestä alkuperästään, syrjitään toisinaan.
<P>
Päätöslauselmassa todetaan myös kulttuuriperinnön ja historiallisen perinnön säilyttämisen merkitys, mikä onkin merkittävä eurooppalainen arvo. On hyvä asia, että päätöslauselmassa mainitaan selvästi bulgarialaiseen kulttuuriperintöön kuuluvien monumenttien tila. Luottamusta rakennetaan kunnioittaen historiallisia tosiseikkoja, ei tosiasioiden provokatiivisella ja tarpeettomalla manipuloinnilla ja vääristelyllä.
<P>
Toivon vilpittömästi Makedonian kansalaisten selviytyvän menneisyyden ongelmista nopeasti, jotta voimme toivottaa heidät tervetulleiksi Euroopan unioniin täysivaltaisina kansalaisina. Tämä ongelmista selviytymisen prosessi edellyttää kuitenkin poliittista tahtoa katkoa siteet niihin entisen Jugoslavian kommunistisessa salaisessa palvelussa palvelleisiin henkilöihin, jotka ovat soluttautuneet ja sotkeutuneet Makedonian poliittiseen ja taloudelliseen elämään, tiedotusvälineisiin ja sosiaaliseen elämään, aivan kuten tietenkin tapahtui myös muissa Itä-Euroopan maissa.
<SPEAKER ID="636" NAME="Maria Eleni Koppa" AFFILIATION="S&amp;D">
(EL) Arvoisa puhemies, pääministeri Gruevskin hallitus ilmoitti pari päivää sitten ennenaikaisista vaaleista. Keskellä lehdistön vapauteen ja oikeuslaitoksen riippumattomuuteen kohdistuvia rikkomisia koskevia syytöksiä ja Skopjen 2014 kaupunkisuunnitelmaa koskevia syytöksiä, aikana, jona poliittinen vuoropuhelu on pysähtynyt, pääministeri Gruevski pyrkii löytämään tien ulos.
<P>
Jos ratkaisematta jäänyt nimikysymys lisätään tähän valitettavaan sisäiseen ilmapiiriin, se koettelee vakavasti valtion eurooppalaisia näkymiä. Kreikan hallitus on toistuvasti osoittanut halukkuutensa ratkaista asia lopullisesti lisäämällä kahdenvälisiä yhteyksiä pääministeritasolla. Valitettavasti tähän mennessä tästä ei ole seurannut mitään myönteistä, mutta se ei ole Kreikan vika.
<P>
Tässä yhteydessä pääministeri Gruevski pelaa vaaleja edeltäviä pelejä ja pyrkii vakuuttamaan kansainvälisen julkisen mielipiteen siitä, että kyse on Kreikasta, joka vetää uusia kaniineja hatusta nimikysymyksessä, estäen näin johdonmukaisesti erimielisyyksien ratkaisun. Vastuu valtion eurooppalaisesta tulevaisuudesta on sen omissa käsissä, ja sitä vaaditaan kantamaan vastuunsa.
<SPEAKER ID="637" NAME="Anna Ibrisagic" AFFILIATION="PPE">
(SV) Arvoisa puhemies, koska minulla on käytettävänäni vain yksi minuutti, mainitsen vain yhden seikan. Olemme tähän mennessä oppineet laajentumisesta sen, että todelliset uudistukset käynnistyvät vasta kun neuvottelut aloitetaan. Ei ole kyse siitä, että heti kun aloitamme neuvottelut, ne voidaan saattaa päätökseen seuraavana päivänä. Tämä on vasta alkua.
<P>
Sitten on lukuisia mahdollisuuksia pysäyttää valtion liittymisprosessi, jos Kreikka niin haluaa, mutta prosessin pysäyttäminen nyt tässä tilanteessa ja ottaen huomioon valtion erityisen maantieteellisen sijainnin on täysin vastuutonta. Makedonia on hyvin arkaluonteisessa asemassa. Jos valtio pannaan odottamaan vielä pidempään, se on väärän viestin lähettämistä. Se edistäisi osaltaan vain nationalismin lisääntymistä ja vahvistaisi juuri niitä kielteisiä voimia, jotka haluamme torjua laajentumisen avulla.
<SPEAKER ID="638" NAME="Anna Záborská" AFFILIATION="PPE">
(SK) Arvoisa puhemies, matkalla Strasbourgista Brysseliin me kuljemme kaksi kertaa Luxemburgin halki. Ensin Luxemburgin suvereenin valtion ja sitten samannimisen Belgian alueen halki. Jos belgialaiset olisivat EU:ta perustettaessa noudattaneet samaa logiikkaa kuin kreikkalaiset, sitä ei nyt olisi olemassa.
<P>
Makedonia on valmis aloittamaan keskustelut EU:hun liittymisestä. Jos sen kuitenkin on määrä jatkaa demokratian tiellä, se tarvitsee meidän apuamme ja solidaarisuuttamme, aivan kuten Kreikkakin hiljattain. Kunnioitan täysimääräisesti jokaisen jäsenvaltion veto-oikeutta uusien jäsenten hyväksymisessä. Haluan kuitenkin vedota kreikkalaisiin jäseniin, jotta he osoittaisivat hyvää tahtoa ja tukisivat sekä tätä mietintöä että tarkistusta, jossa esitetään uudelleen viittaus makedoniankieleen yhtenä virallisena kielenä.
<SPEAKER ID="639" NAME="László Tőkés" AFFILIATION="PPE">
(HU) Arvoisa puhemies, Makedonian saavutuksia Eurooppaan yhdentymisen osalta arvostettiin suuresti viime vuoden helmikuussa annetussa edistymiskertomuksessa. Asiaa koskevassa Euroopan parlamentin päätöksessä kehotettiin jälleen kerran ratkaisemaan nimikeskustelu ja aloittamaan liittymisneuvottelut välittömästi. En voi hyväksyä ja pidän lähes skandaalina sitä, että asiassa ei ole juurikaan edistytty kuluneenkaan vuoden aikana. Tämä vaarantaa EU:n oman uskottavuuden. EU ja puheenjohtajavaltio Unkari katsovat Balkanin maiden, Kroatia ja Makedonia mukaan luettuina, liittymisen yhdeksi ensisijaisista tavoitteistaan. Pyydän parlamenttia, neuvostoa ja komissiota tukemaan Makedonian liittymisneuvottelujen aloittamista mahdollisimman pian valtion nimestä riippumatta.
<SPEAKER ID="640" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, olen samaa mieltä niiden kanssa, jotka korostavat, että on kyse keskinäisestä vastuusta. Euroopan unioni ja Eurooppa-neuvosto ovat vastuussa liittymisneuvottelujen lykkäämisestä ja näin yhdestä kaikkein merkittävimmistä välineistä luopumisesta, nimittäin alueen vakauttamisesta. Makedonian johto on vastuussa siitä, että se uskoo, että jos liittymisneuvottelut eivät käynnisty, valtion ei tarvitse jatkaa ministeri Győrin ja komission jäsen Fülen mainitsemia uudistuksia. Mitä nimeen tulee, minun on keskieurooppalaisena ja unkarilaisena todettava, että pidän Kreikan ja Makedonian välistä kiistaa täysin absurdina. Minusta molempien osapuolten joustamattomuus on tuomittavaa. Mietin sitä, kuinka Euroopan unioni olisi reagoinut, jos esimerkiksi Unkari olisi vastustanut Romanian liittymistä vuonna 2007. Ei ollut pienintäkään vaaraa, että tällaista olisi tapahtunut Unkarissa, joten kehotan molempia osapuolia harjoittamaan kohtuullista itsehillintää.
<SPEAKER ID="641" NAME="Katarína Neveďalová" AFFILIATION="S&amp;D">
(SK) Arvoisa puhemies, on kiistatonta, että Makedoniassa on tapahtunut merkittävää edistymistä viime vuoden aikana. Parantamisen varaa on kuitenkin edelleen keskeisillä aloilla. Minusta kaikkein tärkeimmät vaatimukset ovat oikeuslaitoksen riippumattomuuden turvaaminen, tiedotusvälineiden ilmaisunvapauden taso, entistä vahvempi kansalaisyhteiskunta sekä parempi poliittinen vuoropuhelu.
<P>
Oikeusasiamiehen toimistolla oli viime vuonna huomattavasti enemmän työtä, mutta sen antamien ja julkishallinnon hyväksymien suositusten määrä laski. Olen tämän vuoksi samaa mieltä komission kanssa siitä, että oikeusasiamiehen asemaa on vahvistettava.
<P>
Olen kuitenkin tyytyväinen parannuksiin vähemmistöjen ja kulttuuristen oikeuksien suojelussa. Vailla henkilökohtaisia asiakirjoja olevien romanien määrä on laskenut Makedoniassa merkittävästi. Valitettavasti heidän elinolonsa ovat edelleen surkeat ja heitä syrjitään edelleen. Kuten tiedämme, tämä ei koske pelkästään Makedoniaa. Romanien tilanne vahvistaa meille kaikille sen, että kyse on Euroopan laajuisesta ongelmasta.
<P>
Ongelmista huolimatta Makedonia on edelleen alueella vakaa valtio, jolla on hyvät suhteet naapurivaltioihin, ja uskon sen olevan vahvasti matkalla EU:hun.
<SPEAKER ID="642" NAME="Jaroslav Paška" AFFILIATION="EFD">
(SK) Arvoisa puhemies, entinen Jugoslavian tasavalta Makedonia on ollut pitkään kiinnostunut EU:hun liittymisestä. Saatavilla olevien tietojen mukaan valtio on nyt valmis aloittamaan liittymisneuvottelut, sillä se on täyttänyt riittävällä tavalla poliittiset kriteerit ja edistynyt julkishallinnon, oikeuslaitoksen ja poliisin uudistuksessa. Poliittinen järjestelmä vaikuttaa vakaalta, poliittiset puolueet kommunikoivat keskenään ja myös vähemmistöjen asema on parantunut. Joitain varauksia voidaan vielä esittää oikeuslaitoksen riippumattomuuden, korruption torjunnan sekä tiedotusvälineiden ilmaisunvapauden osalta, ja näillä kaikilla on kielteinen vaikutus liiketoimintaympäristöön ja ulkomaisen pääoman virtaan.
<P>
Edistymistä on kuitenkin tapahtunut lainsäädännön ja politiikan yhdenmukaistamisessa, erityisesti tavaroiden vapaan liikkuvuuden, kauppayrityksiä ja rahoituspalveluita koskevan lainsäädännön sekä oikeuden, vapauden ja turvallisuuden aloilla. Olen tämän vuoksi varma siitä, että entisen Jugoslavian tasavallan Makedonian kansalaiset nyt aivan perustellusti odottavat, että vapaa Eurooppa tarjoaa heille ystävän käden. Meillä on oltava luottamusta avata Euroopan unionin ovet heille.
<SPEAKER ID="643" NAME="Georgios Koumoutsakos" AFFILIATION="PPE">
(EL) Arvoisa puhemies, me kaikki täällä parlamentissa kannatamme entisen Jugoslavian tasavallan Makedonian eurooppalaista tulevaisuutta. Haluamme - ja erityisesti Euroopan parlamentin kreikkalaiset jäsenet haluavat - myös ratkaista pitkään jatkuneen kiistan valtion nimestä.
<P>
Nämä ovat kaksi tavoitetta, jotka lähtökohtaisesti ovat tiiviissä yhteydessä toisiinsa, mutta jotka eivät edisty rinnakkain, arvoisa komission jäsen. Uskotteko, että nämä kaksi toisiinsa yhteydessä olevaa tavoitetta saavutetaan, jos tuemme huomenna tämän valtion ja Euroopan unionin välisten liittymisneuvottelujen välitöntä aloittamista? Vakuutan teille, että käy nimenomaan päinvastoin. Antaisimme Gruevskin hallitukselle kannustimen yhä suurempaan myöntymättömyyteen, mikä pitkittäisi nimikysymystä koskevien neuvottelujen umpikujaa ja jäädyttäisi näin valtion liittymismahdollisuudet.
<P>
Jos hyväksymme mietinnön huomenna, se on väärä viesti, väärää politiikkaa ja väärä ele, joten minä äänestän huomenna mietintöä vastaan.
<SPEAKER ID="644" NAME="Bernd Posselt" AFFILIATION="PPE">
(DE) Arvoisa puhemies, haluan verrata jäsen Swobodan tavoin Kroatiaa ja Makedoniaa toisiinsa. Molemmilla valtioilla on esimerkillinen maine vähemmistöjen osalta. Molemmissa valtioissa kaikki vähemmistöt ovat edustettuina hallituksessa, mitä ei tapahdu useimmissa EU:n jäsenvaltioissa. Yksi ero on kuitenkin havaittavissa. Kroatiassa oppositio on laajalti omaksunut rakentavan lähestymistavan. Makedoniassa sosialistinen oppositio on käyttänyt brutaalia torjumistaktiikkaa. Pahoittelen sitä, että eräät parlamentin jäsenet ovat tänään ryhtyneet sosialistiopposition työkaluiksi vaalikampanjan aikana.
<SPEAKER ID="645" NAME="Štefan Füle">
komission jäsen. - (EN) Arvoisa puhemies, kuten tänään keskustelun aiheena olevassa mietintöluonnoksessa ja komission marraskuussa 2010 antamassa edistymiskertomuksessa on tunnustettu, valtio on riittävällä tavalla täyttänyt poliittiset kriteerit. Sen on kuitenkin pidettävä uudistusprosessin vauhtia yllä kaikilla aloilla. Kyse on ratkaisevasta asiasta. Kuten keskustelu on osoittanut, olemme kaikki yhtä mieltä tästä tärkeästä seikasta.
<P>
Kuten jo totesin, valtio on käännekohdassa. Sen on jatkettava tiellä kohti Eurooppaa muun alueen edistyessä. Valtion johdon on keskityttävä tulevaisuuteen kansalaisten eduksi. Se saa kaiken tukemme näissä pyrkimyksissään.
<P>
Esitän vielä yhden huomautuksen, jonka katson olevan tärkeä nyt tarkasteltavana olevalle valtiolle ja koko alueelle. Emme näe ensimmäistä kertaa parlamentissa edustettuna olevan puolueen kävelevän ulos ja boikotoivan parlamentin työskentelyä. Kerron teille henkilökohtaisen käsitykseni: se on tuomittavaa. Katson, että kaikkien ehdokasvaltioiden on käytettävä demokraattisia instituutioita niiden vahvistamiseen eikä niiden vaarantamiseen. Niiden on opittava, että demokratiaa on harjoitettava demokraattisissa instituutioissa eikä niiden ulkopuolella.
<P>
Toivon kovasti, että liitytte joukkooni ja lähetätte alueen valtioille voimakkaan viestin, että poliittisten puolueiden, niin oikeisto- kuin vasemmistopuolueiden, on hyödynnettävä prosessin osallistavaa luonnetta ja tehtävä yhteistyötä eurooppalaisen asialistan parissa eikä niiden pidä viedä argumentointiaan kaduille.
<SPEAKER ID="646" NAME="Enikő Győri">
neuvoston puheenjohtaja. - (HU) Arvoisa puhemies, arvoisa komission jäsen, hyvät kuulijat, haluan vielä vastata yhteen seikkaan, nimittäin valtion nimiasiaan, ja aluksi haluan todeta, että tunnen syvää myötätuntoa jäsenten tyytymättömyyttä ja jopa kiukkua kohtaan tässä asiassa. Ei ole pahempaa tilannetta kuin sellainen, jossa pysähdymme jauhamaan yhtä asiaa, ja vaikka valtio on saanut aikaan saavutuksia, emme kykene tunnustamaan niitä. Minun on todettava, että katson olennaiseksi hyvien naapuruussuhteiden säilyttämisen, ja laajentuminen on mahdollista vain tämän mukaisesti. Osana tätä osapuolten on päästävä molempia tyydyttävää ratkaisuun neuvotteluissa YK:n avulla.
<P>
Neuvosto on tyytyväinen jatkuvaan korkean tason vuoropuheluun ja odottaa sen tuottavan tuloksia. Tällä hetkellä kaikki huomio kohdistuu kansainvälisessä tuomioistuimessa käsiteltävänä olevaan asiaan, jossa suulliset argumentit kuultiin 21.-30. maaliskuuta. Lopullista päätöstä odotetaan syyskuussa 2011. Sen, että nimikiista on edelleen ratkaisematta ja että tähän mennessä tuloksettomat neuvottelut pitkittyvät, ei kuitenkaan saa olla perusteena uudistusten hidastumiselle valtiossa. Puheenjohtajavaltio Unkari kävi perusteellisia kahdenvälisiä neuvotteluja osapuolten kanssa ennen puheenjohtajakautensa alkua ja rohkaisi osapuolia etsimään ratkaisua. Heidän on haluttava löytää ratkaisu. Vaikka kaikki muut voivat vapaasti auttaa asiassa, se on viime kädessä heidän ratkaistavansa.
<P>
Rohkaisemme tämä vuoksi jatkuvasti vuoropuhelua ja ratkaisun etsimistä. Olisin hyvin pahoillani, jos asia ei etenisi Unkarin puheenjohtajakaudella. Kuten ole maininnut, syy tähän ei ole yksin entinen Jugoslavian tasavalta Makedonia, vaan koko alue, Euroopan unionin takapiha, jonka ei enää pidä olla takapiha vaan jonka on aika tulla olennaiseksi osaksi EU:ta. Meille on tärkeää, että edistymistä lopultakin tapahtuu. Paljon kiitoksia, arvoisa puhemies.
<SPEAKER ID="647" NAME="Puhemies">
(EL) Olen vastaanottanut yhden työjärjestyksen 110 artiklan 2 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan huomenna klo 12.00.
<P>
Kirjalliset lausumat (työjärjestyksen 149 artikla)
<SPEAKER ID="648" NAME="George Becali" AFFILIATION="NI">
kirjallinen. - (RO) Olen sekä iloinen että surullinen siitä, että käymme tätä keskustelua tänään. Olen surullinen, koska on kulunut jo kuusi vuotta siitä, kun neuvosto myönsi Makedonian tasavallalle ehdokasvaltion aseman, eikä neuvottelujen aloittamiselle ole vahvistettu määräaikaa edistymisestä huolimatta.
<P>
Jäsen Vigeninin mietintöä tarkastellessani tunnistan useita kotimaalleni Romanialle liittymistä edeltäneen ajanjakson aikana esitettyjä vaatimuksia. Panin kuitenkin merkille, että huolimatta Makedonian tasavallan täsmällisistä ja tarkoista vastauksista näihin vaatimuksiin emme ole edistyneet lainkaan neuvottelujen käynnistämisessä. Minusta Makedonian tasavallan matka kohti EU:n jäsenyyttä vie aivan liian kauan, emmekä halua sen kansalaisten menettävän eräänä päivänä optimismiaan ja toivoaan.
<P>
Olen samaa mieltä esittelijän kanssa, joka kehottaa komissiota, neuvostoa ja korkeaa edustajaa aloittamaan sellaisen yleisesti sovellettavan riitojenratkaisumekanismin kehittämisen, jolla pyrittäisiin ratkaisemaan kahdenvälisiä kiistoja, myös kiista Kreikan kanssa valtion nimestä. Tämä on merkittävä koetus Lissabonin sopimuksen jälkeiselle yhteiselle ulkopolitiikalle, mutta myös unionin kyvylle ratkaista kiistoja rajoillaan.
<SPEAKER ID="649" NAME="Jiří Havel" AFFILIATION="S&amp;D">
kirjallinen. - (CS) Entistä Jugoslavian tasavalta Makedoniaa (EJTM) koskeva viimeisin arviointikertomus ei ole sen pahempi tai parempi kuin edellisetkään. Me kaikki kuitenkin tiedämme, ettei kertomuksen sisältö ole suurin este liittymisneuvottelujen aloittamiselle. Este on nimikiista Kreikan kanssa. Ilman sitä neuvottelut olisivat todennäköisesti jo alkaneet. EU:lla olisi tämän vuoksi oltava määräävämpi asema sen ratkaisemisessa, kenties jopa ratkaisijan asema. Kun ratkaisua on etsitty 20 vuotta tuloksetta, nyt on täysin asianmukaista keskustella seuraavista vaiheista, myös mahdollisista muutoksista neuvottelumekanismiin. Komission on esitettävä tämänsuuntaisia vaihtoehtoisia ehdotuksia. Olemme pitkään jatkuneella passiivisuudellamme kaikki osaltamme edistäneet kokonaisen valtion epävarmuutta kohtalostaan, ja kuitenkin tämä valtio - näin monen vuoden jälkeen - edelleen haaveilee EU:sta. Meidän on lopetettava parlamentin, komission ja neuvoston välinen vitkastelu liittymisneuvottelujen aloittamisesta. Kukaan ei ota vakavasti toisaalta parlamentin ja komission ja toisaalta neuvoston välistä kuuroille korville menevää vuoropuhelua. Tämä johtuu siitä, että se vaarantaa koko EU:n uskottavuuden. Älkäämme pettäkö itseämme - liittymistä EU:hun kannatetaan edelleen suuresti EJTM:ssa. Kannatus on kuitenkin laskenut ajan myötä huomattavasti. EJTM:n kansalaisten, niin makedonialaisten kuin albanialaisten, kärsivällisyydellä on rajansa, vaikka kaikilla onkin siihen omat syynsä.
