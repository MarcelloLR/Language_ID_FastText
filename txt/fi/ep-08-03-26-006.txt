<CHAPTER ID="006">
Tiibetin tilanne (keskustelu) 
<SPEAKER ID="064" NAME="Puhemies">
(DE) Esityslistalla on seuraavana neuvoston ja komission julkilausumat Tiibetin tilanteesta.
<P>
Euroopan parlamentti on jo usean vuoden ajan taistellut päättäväisesti Tiibetin ihmisoikeuksien puolesta. Lukuisissa päätöslauselmissa olemme kehottaneet Kiinan johtajia käymään rakentavaa vuoropuhelua Dalai-laman kanssa ja kunnioittamaan Tiibetin kansalaisten ihmisoikeuksia.
<P>
Näin toimiessamme meitä ohjaavat omat periaatteemme ja arvomme, joihin perusoikeudet erottamattomasti kuuluvat. Jokaisen yksilön ihmisarvo sekä oman ja etnisen yhteisön kulttuurisen ja uskonnollisen identiteetin toteuttaminen ovat arvoja, joita kannatamme.
<P>
Tapahtumat Tiibetin pääkaupungissa Lhasassa ja muissa kiinalaisissa kaupungeissa 10. maaliskuuta lähtien ovat olleet erittäin järkyttäviä. Tuomitsemme kaikenlaisen väkivallan ja suhteettoman sotilas- ja poliisivoimien käytön.
<P>
(Suosionosoituksia)
<P>
Tuomitsemme rauhanomaisesti toimineiden henkilöiden kuolemat. Osoitamme solidaarisuutemme Dalai-lamalle, joka on rauhan, ymmärryksen ja kompromissien tunnuskuva. Emme voi hyväksyä sitä, että Dalai-laman nimi yhdistetään terrorismiin.
<P>
(Suosionosoituksia)
<P>
Emme voi hyväksyä Dalai-laman esittämistä pahana. Omasta puolestani voin sanoa, että aina Dalai-laman tavatessani minulle on jäänyt hänestä kuva henkilönä, joka on syvästi sitoutunut rauhaan, sovintoon ja ihmisoikeuksiin. Luotan ja uskon täysin Dalai-lamaan ja tuon julki sen suuren kunnioituksen ja arvostuksen, jota häntä kohtaan tunnen. Näin ollen kehotan Pekingin hallintoa neuvottelemaan Dalai-laman kanssa ja Kiinan alueellisen koskemattomuuden säilyttäen solmimaan sopimuksen, joka kunnioittaa Tiibetin kansan kulttuurista ja uskonnollista identiteettiä ja takaa sen toteutumisen.
<P>
Dalai-lama on hyväksynyt kutsumme tulla puhumaan Euroopan parlamentille osana Euroopan kulttuurienvälisen vuoropuhelun teemavuotta, ja tämän on tarkoitus tapahtua joulukuussa.
<P>
Toivon teidän kuitenkin olevan yhtä mieltä siitä, että Tiibetin viimeaikaiset tapahtumat huomioiden Dalai-lama on tervetullut tänne Euroopan parlamenttiin milloin tahansa.
<P>
(Suosionosoituksia)
<P>
Euroopan unionin ja Kiinan välinen vuoropuhelu ja yhteistyö ovat kummankin osapuolen etu. Kiina on suuri kansakunta, ja haluamme tehdä sen kanssa yhteistyötä kumppanuuden pohjalta.
<P>
Muutaman kuukauden päästä Kiinassa järjestetään olympialaiset. Haluamme niiden onnistuvan. Tälle on kuitenkin joitakin ehtoja: Tiibetin kansan kulttuurisen ja uskonnollisen identiteetin kunnioittaminen ja vapaa ja oikeudenmukainen uutisointi ennen olympialaisia ja niiden aikana. Toimittajien ja kirjeenvaihtajien karkottaminen Tiibetistä on näin ollen tuomittava.
<P>
Vaikka iloitsenkin mahdollisuudesta osallistua Pekingin olympialaisten avajaisiin yhdessä muiden toimielinten puheenjohtajien kanssa, haluan nyt tehdä yhden asian selväksi tässä Euroopan parlamentin täysistunnossa: kaikkien vastuuntuntoisten poliitikkojen on pohdittava tahoillaan, voivatko he osallistua avajaisjuhlallisuuksiin, jos Kiinan johtajat eivät tavoittele vuoropuhelua ja kompromissia.
<P>
(Suosionosoituksia)
<P>
Hyvät naiset ja herrat, toivottavasti teemme osuutemme sen puolesta, että maailman urheilijat voivat kohdata oikeudenmukaisissa ja vapaissa kilpailuissa Pekingissä. Arvomme ja omanarvontuntomme eivät kuitenkaan salli sitä, että luopuisimme periaatteistamme. Euroopan parlamentilla on aivan erityinen vastuu tässä asiassa.
<P>
(Parlamentin jäsenet nousivat seisomaan ja osoittivat puhujalle suosiota seisaallaan.)
<SPEAKER ID="065" NAME="Janez Lenarčič">
neuvoston puheenjohtaja. - (SL) Hyvät naiset ja herrat, Euroopan unioni seuraa ahdistuneena tilanteen kehittymistä Tiibetissä ja sitä ympäröivissä Kiinan maakunnissa, joissa elää merkittävä määrä tiibetiläisiä kansoja, kuten Gansussa, Sichuanissa tai Qinghaissa.
<P>
Euroopan unionin edustajat ovat olleet toistuvasti yhteydessä Kiinan edustajiin Tiibetin levottomuuksien alettua. Vastauksena Euroopan unionin pyyntöön kiinalaiset kollegat antoivat 15. maaliskuuta EU:n troikalle ensimmäisen selvityksen Tiibetin pääkaupungin Lhasan tapahtumista. Tiibetin tilanteesta keskusteltiin myös Euroopan unionin edustajien ja Kiinan varaulkoministerin tapaamisessa 17. maaliskuuta. Osapuolet olivat kokouksessa yksimielisiä siitä, että Tiibetin tilannetta koskevan vuoropuhelun on oltava jatkuvaa ja avointa.
<P>
Kiinan Brysselin suurlähetystössä sattuneen välikohtauksen jälkeen Euroopan unionin edustajat kutsuttiin keskustelemaan saman virkamiehen kanssa 19. maaliskuuta. Koska Euroopassa on nähty lukuisia mielenilmauksia Tiibetin tapahtumiin liittyen, kyseinen virkamies vaati anteeksipyyntöä ja korvauksia Kiinan suurlähetystöihin kohdistuvista vahingoista.
<P>
Viime viikon alussa, 17. maaliskuuta, puheenjohtajavaltio ilmaisi syvän huolensa useiden Tiibetin levottomuuksista kertovien raporttien johdosta. Se ilmaisi syvimmän osanottonsa uhrien perheille ja korosti haluavansa Kiinan hallitukselta pikaisesti selvityksen Tiibetin tilanteesta.
<P>
Puheenjohtajavaltio kehotti kaikkia osapuolia toimimaan maltillisesti. Se vetosi Kiinan hallitukseen, jotta tämä luopuisi voimankäytöstä mielenosoittajia vastaan ja reagoisi mielenilmauksiin kansainvälisesti hyväksyttyjen demokraattisten periaatteiden mukaisesti. Samalla puheenjohtajavaltio kehotti mielenosoittajia luopumaan väkivallasta. Se korosti pitävänsä oikeutta ilmaisunvapauteen sekä rauhanomaisiin mielenosoituksiin erittäin tärkeänä.
<P>
Kuten tiedämme, Euroopan unioni tukee Kiinan alueellista koskemattomuutta, mutta se toivoo rauhanomaista sovintoa Kiinan hallinnon sekä Tiibetin uskonnollisen johtajan, Dalai-laman, ja tämän edustajien välillä. Näin ollen julkilausumassamme kehotetaan Kiinan hallitusta reagoimaan tiibetiläisten huoleen ihmisoikeuksien kunnioittamisesta. Euroopan unioni rohkaisee molempia osapuolia rakentavaan vuoropuheluun. Tämä voisi luoda perustan pysyvälle ratkaisulle, jonka kaikki voisivat hyväksyä ja joka kunnioittaisi tiibetiläistä kulttuuria, uskontoa ja identiteettiä.
<P>
Edellä mainitun puheenjohtajavaltion julkilausuman lisäksi Euroopan unioni kehotti Kiinan hallitusta sallimaan riippumattomien kansainvälisten tiedotusvälineiden pääsyn Tiibetiin. Tästä tekin puhuitte, arvoisa puhemies. Tähän asti kiinalaiset ovat torjuneet ehdotuksen sanomalla, että tiedotusvälineiden pääsy sallitaan heti, kun Tiibetin tilanne on turvallinen. Kansainvälinen yhteisö ei edelleenkään saa luotettavaa tietoa mielenosoituksissa kuolleiden tiibetiläisten määrästä.
<P>
Viimeisimmän keskustelun aikana kiinalaiset viranomaiset vihjaisivat puheenjohtajavaltio Slovenialle, että se sallisi eurooppalaisten toimittajien pääsyn Tiibetiin ja vapaan uutisoinnin seuraavien päivien aikana. Puheenjohtajavaltio toivoo tämän toteutuvan. Haluaisin myös korostaa sitä, että pyysimme Kiinan viranomaisilta selvitystä niiden mielenosoittajien kohtalosta, jotka eivät ole ilmoittautuneet viranomaisille viikon loppuun mennessä. He vastasivat, että kaikki Kiinan lakia rikkoneet asetettaisiin syytteeseen voimassa olevan lainsäädännön mukaisesti.
<P>
Euroopan unioni kertoi pelkäävänsä, että rauhanomaisesti tahtonsa ilmaisseiden mielenosoittajien pidättäminen saattaisi johtaa uusiin jännitteisiin tiibetiläisten ja han-kiinalaisten eli Tiibetissä elävän kiinalaisyhteisön välillä. Samalla EU korosti sitä, että kansallista turvallisuutta koskevaa lainsäädäntöä ei pitäisi soveltaa ihmisoikeuksien rajoittamiseen.
<P>
Arvoisa puhemies, mainitsitte myös Kiinassa järjestettävät olympialaiset. Haluan korostaa sitä, että viime viikolla Sloveniassa pidetyssä epävirallisessa ministerikokouksessa Euroopan unionin urheiluministerit sekä kaikkien jäsenvaltioiden, Länsi-Balkanin maiden ja Norjan kansallisten olympiakomiteoiden puheenjohtajat hyväksyivät yksimielisesti julistuksen, jossa painotettiin olympialiikkeen ja sen arvojen merkitystä ihmisoikeuksien edistämisessä ja tukemisessa. Samalla he puhuivat olympialaisten boikotointia vastaan. Avajaisseremoniaan osallistumisesta ei puhuttu.
<P>
Puheenjohtajavaltio katsoo, että olympialaisten tai muiden urheilutapahtumien boikotoiminen kulttuurienvälisen vuoropuhelun teemavuoden aikana ei olisi asianmukainen vastaus ratkaisemattomiin poliittisiin kysymyksiin. Se voisi myös tarkoittaa, että menetämme mahdollisuuden edistää ihmisoikeuksien kunnioittamista.
<P>
Lisäksi halua kertoa, että Tiibetin tilanne oli esillä myös Genevessä pidetyssä ihmisoikeusneuvoston istunnossa. Wienin julistusta ja toimintasuunnitelmaa koskevan keskustelun aikana Euroopan unioni kehotti kumpaakin osapuolta välttämään voimankäyttöä sekä kunnioittamaan kansainvälisesti hyväksyttyjä ihmisoikeusstandardeja.
<P>
Euroopan unionin ja Kiinan välistä vuoropuhelua jatketaan tällä viikolla. Eilisessä puhelinkeskustelussa EU:n yleisten asioiden ja ulkosuhteiden neuvoston puheenjohtaja, Slovenian ulkoministeri, tohtori Dimitrij Rupel ja Kiinan kansantasavallan ulkoministeri Yang Jiechi puhuivat muun muassa tiibetiläisyhteisön tilanteesta. Dimitrij Rupel toisti Yang Jiechille Euroopan unionin toivomuksen, että Kiinan viranomaiset aloittaisivat mahdollisimman nopeasti uudelleen vuoropuhelun Dalai-laman tai tämän edustajien kanssa. Samalla hän pyysi Kiinan viranomaisia vapauttamaan nopeasti mielenosoittajat, jotka olivat ilmaisseet mielipiteensä rauhanomaisesti.
<SPEAKER ID="066" NAME="Benita Ferrero-Waldner">
komission jäsen. - (EN) Arvoisa puhemies, olen hyvin iloinen, että tämä keskustelu käydään tänään, koska ulkoministerit eivät ole vielä keskustelleet siitä, miten tilanne tarkalleen ottaen hoidetaan. Tämän päivän keskustelu tulee siis juuri oikeaan aikaan. On hyvä, että voin myös kertoa alustavat ajatukseni asiasta.
<P>
Arvoisa puhemies, samoin kuin te, myös me komissiossa olemme syvästi huolissamme Tiibetin levottomuuksista ja väkivallasta. Olemme huolissamme raporteista, joissa kerrotaan useista kuolleista ja haavoittuneista, ryöstöistä ja tulipaloista. Kuten neuvoston puheenjohtaja juuri totesi, eroja esiintyy uhrien määrää koskevissa luvuissa. Kuitenkin yksi asia on selvä: kuolleita ja haavoittuneita näyttää olevan satoja. Välitämme tässä osanottomme ja surunvalittelumme kaikille uhreille ja heidän perheilleen. Väkivaltaa ei voi koskaan hyväksyä, eikä se edesauta kestävän ratkaisun löytymistä.
<P>
Kehotammekin Kiinan viranomaisia pidättäytymään kaikin mahdollisin tavoin väkivallasta mielenosoittajia kohtaan ja olemaan käyttämättä voimaa etenkin rauhanomaisiin mielenosoituksiin osallistuneita kohtaan. Komissio vaatii Kiinan hallitusta sallimaan riippumattomien tiedotusvälineiden pääsyn alueelle. Pidän rohkaisevana sitä, että Kiinan hallitus on ilmoittanut komissiolle järjestävänsä ulkomaiselle lehdistölle ja eurooppalaisille kirjeenvaihtajille lehdistömatkan Tiibetiin 26.-28. maaliskuuta. Tämä on tärkeää, sillä tietojen tarkastaminen riippumattomasti auttaa ratkaisevasti tilanteen ymmärtämisessä. Toivon, että ulkomaiset tiedotusvälineet voivat tehdä työnsä ilman rajoituksia.
<P>
Seuraamme tiiviisti tilanteen kehittymistä. Euroopan unioni tukee voimakkaasti rauhanomaisen sovinnon saavuttamista Kiinan viranomaisten sekä Dalai-laman ja hänen edustajiensa välillä. Olemme kaikki sitä mieltä, että kestävä ratkaisu voidaan löytää vain rauhanomaisten keinojen ja vilpittömän ja rehellisen vuoropuhelun kautta. Rohkaisemme Kiinan hallitusta ja Dalai-lamaa käynnistämään rakentavan ja aidon vuoropuhelun - vuoropuhelua on käyty paljonkin, mutta se ei ole ollut aitoa - sellaisen kestävän ratkaisun löytämiseksi, jonka kaikki osapuolet voivat hyväksyä ja joka kunnioittaa täysimääräisesti Tiibetin kulttuuria, uskontoa ja identiteettiä.
<P>
Euroopan unioni on aina tukenut Kiinan itsemääräämisoikeutta ja alueellista koskemattomuutta Tiibet mukaan luettuna. Tämä ei kuitenkaan tarkoita sitä, että ihmisoikeudet Tiibetissä tai Kiinassa yleisesti ottaen olisivat vain Kiinan sisäinen kysymys. Ne ovat oikeutetusti kansainvälisen yhteisön huolenaiheita, mitä ihmisoikeuksien turvaamiseen tarkoitettujen kansainvälisen oikeuden välineiden olemassaolo on korostanut jo yli puolen vuosisadan ajan.
<P>
Erittäin tärkeänä asiana pidämme ilmaisunvapautta, johon liittyy oikeus rauhanomaiseen mielenosoitukseen ilman rajoituksia. Näin ollen pyydämme myös mielenosoittajia luopumaan väkivallasta.
<P>
Aiomme ottaa nämä asiat esiin Kiinan kanssa säännöllisessä ihmisoikeusvuoropuhelussamme. Tulevan ihmisoikeusvuoropuhelun osalta on myös ehdotettu, että seuraava Kiinan tarkkailumatka suuntautuisi Tiibetiin. Viimeaikainen kehitys tekee tästä ehdotuksesta vieläkin merkityksellisemmän.
<P>
Olen tietoinen mielenilmauksista, joita järjestettiin viime viikolla Kiinan diplomaattiedustustojen edessä. Niistä osa yltyi väkivaltaiseksi, myös aineellista vahinkoa syntyi, ja mielenosoittajat estivät kulun joissakin edustustoissa. Tämä on tietenkin valitettavaa. Ymmärtääkseni tilanne on nyt rauhoittunut, ja luotan siihen, että asianomaiset viranomaiset EU:n jäsenvaltioissa suojaavat Kiinan lähetystöjä diplomaattisuhteita koskevan Wienin yleissopimuksen mukaisesti.
<P>
Lopuksi haluan puhua hieman olympialaisista. Meidän mielestämme olympialaiset ei ole poliittinen tapahtuma. Mutta ne pitäisi järjestää olympiahenkeen sisältyvää rauhanviestiä välittävässä ympäristössä ja sananvapautta sekä lehdistönvapautta vaalivassa ilmapiirissä.
<P>
Toki me kaikki saamme nähdä, miten asiat kehittyvät tulevien päivien ja viikkojen aikana, ja seuraamme tapahtumia. Tällä hetkellä tärkein kysymys on mielestäni se, miten Euroopan unioni voi tehdä yhteistyötä välittääkseen Kiinan viranomaisille ja tiibetiläisille mielenosoittajille voimakkaan ja johdonmukaisen viestin, joka auttaa lopettamaan väkivaltaisuudet ja saattamaan osapuolet yhteen todellista vuoropuhelua varten.
<SPEAKER ID="067" NAME="Puhemies">
(DE) Hyvät naiset ja herrat, olen juuri saanut kirjeen Dalai-lamalta, joka kiittää Euroopan parlamenttia kutsusta. Kirjeen viimeisessä kappaleessa hän pyytää minua välittämään teille seuraavan viestin:
<SPEAKER ID="068" NAME="Puhemies">
”Haluan kiittää teitä henkilökohtaisesti ja välittää kauttanne kaikille Euroopan parlamentin jäsenille vilpittömän arvostukseni sitä myötätuntoa ja tukea kohtaan, jota se osoittaa Tiibetin kansalle näinä hyvin vaikeina aikoina.”
<SPEAKER ID="069" NAME="József Szájer">
PPE-DE-ryhmän puolesta. - (HU) Hyvät naiset ja herrat, olympialaiset ovat rauhan ja sovinnon symboli. Meidän Euroopan kansalaisten täytyy pitää tiukasti kiinni yhteisistä arvoistamme: ihmisarvon, vapauden sekä ihmisoikeuksien kunnioittamisesta. Emme voi, hyvät ystävät, vain katsoa hiljaa vierestä, kun hallitus tappaa omia kansalaisiaan.
<P>
Emme voi suvaita ihmisoikeuksien ja vähemmistöjen oikeuksien laajamittaista polkemista. Siksi Euroopan kansanpuolue (kristillisdemokraatit) vaatii Kiinan viranomaisia lopettamaan väkivallan sekä omien kansalaistensa ja Dalai-laman uhkailun ja pyytää heitä käynnistämään rauhanomaisen vuoropuhelun sovinnosta ja Tiibetin itsehallinnosta.
<P>
Pidämme Hänen Pyhyyttään Dalai-lamaa ystävänämme ja kiistattomana moraalisena auktoriteettina ja panemme tyytyväisenä merkille hänen vastuuntuntoisen asenteensa nykytilanteessa. Panen tyytyväisenä merkille parlamentin puhemies Hans-Gert Pötteringin julkilausuman, jonka mukaan meidän pitäisi käyttää kaikki käytettävissä olevia keinoja kannustaaksemme Kiinan viranomaisia lopettamaan väkivallan ja kunnioittamaan ihmisoikeuksia ja vähemmistöjen oikeuksia.
<P>
Hyvät naiset ja herrat, kuten jo sanoin, olympialaiset ovat rauhan ja sovinnon symboli, ja olympialaisten täytyy edustaa näitä arvoja jatkossakin. Olympialaiset symboloivat ihmisiä yhdistäviä ihmiskunnan saavutuksia ja arvoja, ja olympialaisten tulee edustaa niitä myös jatkossa.
<P>
Uskovatko Kiinan viranomaiset tosissaan, itse asiassa uskommeko me tosissamme, että urheilijat ympäri maailman voivat kokoontua yhteen ja kilpailla iloisesti ja sopusointuisasti samalla, kun kilpailut järjestävä hallitus tappaa omia kansalaisiaan? Uskovatko Kiinan viranomaiset tosissaan (...)
<P>
(Voimakkaita suosionosoituksia)
<P>
Uskommeko tosissamme, hyvät naiset ja herrat, että me vapautta rakastavat ihmiset voimme kätellä johtajia, joilla on konekivääri toisessa kädessään?
<P>
Hyvät naiset ja herrat, aika ei ole vielä kypsä boikotin vaatimiseksi; olympialaisiin on vielä viisi kuukautta aikaa. Meidän täytyy kuitenkin ilmaista mielipiteemme ehdottoman selvästi ja vaatia Kiinan viranomaisia lopettamaan välittömästi voiman sokaisema käytös Tiibet-kysymyksessä, sillä se vaarantaa tämän mahtavan maailmanlaajuisen urheilutapahtuman. Heidän on lopetettava verenvuodatus, heidän on lopetettava kansalaisvapauksien - lehdistönvapauden, yhdistymisvapauden ja uskonnonvapauden - loukkaaminen ja heidän täytyy lopettaa rauhan miehen, Dalai-laman, uhkailu.
<P>
Lopettakaa verilöyly, lopettakaa kansalaisvapauksien loukkaaminen, lopettakaa Dalai-laman pelottelu!
<P>
(Suosionosoituksia)
<SPEAKER ID="071" NAME="Pasqualina Napoletano">
PSE-ryhmän puolesta. - (IT) Arvoisa puhemies, hyvät naiset ja herrat, toivottavasti Euroopan parlamentille on hyötyä siitä, että se tulee kuulluksi Tiibetin traagisista tapahtumista ennen unionin ulkoministerikokousta.
<P>
Ensinnäkin on tärkeää valmistella Dalai-laman pyytämää riippumattoman komitean vierailua Tiibetiin, jotta maailma saisi tietää totuuden ja tämän tragedian todellisen laajuuden. Ja lukuisien vankien tilanne, raportit katoamisista, raportit kidutuksesta: meidän on saatava selvitys tästä kaikesta.
<P>
Toiseksi viime päivien tyrmistyttävän kriisin pitäisi saada kansainvälinen yhteisö ponnistelemaan sellaisen ratkaisun neuvottelemiseksi, joka - voimassa olevia YK:n päätöslauselmia noudattaen, vaikkei kukaan niihin enää viittaakaan - takaa Tiibetin kansalle, että heidän kulttuuriaan, kieltään ja uskontoaan kunnioitetaan. Esimerkiksi tässä yhteydessä Dalai-laman poliittinen rooli on korvaamaton: hän takaa tasapainon, joka estää Tiibetin tilanteen ajautumisen itsenäisyyteen asti, mutta hän on kuitenkin järkkymättömän tiukka kansansa oikeuksien ollessa kyseessä.
<P>
Nyt kun on vielä aikaa, on elintärkeää purkaa jännitteitä Kiinan kansallismielisten ja Tiibetin itsenäisyysliikkeen välillä. Dalai-laman kansalleen osoittamat sanat, joissa hän jopa uhkasi luopua tehtävästään, osoittaa riskit. Jos siis Kiinan viranomaiset haluavat todella solmia rauhan, heidän täytyy hyväksyä Dalai-laman poliittinen asema ja aloittaa suorat neuvottelut hänen kanssaan. Viime päivien raakalaismainen sorto saattaa tarkoittaa sitä, että kiinalaiset ovat tehneet päätöksensä, ja jos päätös viedään äärimmilleen, tilanne päättyy tragediaan.
<P>
Lopuksi haluan vielä sanoa Euroopan hallituksille seuraavan asian olympialaisista: älkää pakottako meitä seuraamaan näytöstä siitä, kuka on menossa paikalle ja kuka ei. Dalai-lama on melko perustellusti väittänyt, että Kiinan eristäminen ei auttaisi Tiibetin asiaa eikä ihmisoikeuksia yleisestikään. Mielestäni on väärin sanoa, ettei Dalai-lama voi toimia toisin, koska se tarkoittaisi, että Dalai-lama ei ole vilpitön, vaikka hän on osoittanut sitä olevansa. Tällaisilla lausunnoilla vain heikennetään hänen asemaansa.
<P>
Haluamme välittää neuvostolle seuraavan viestin: kantakaa vastuunne, esiintykää yhtenä rintamana. Emme tarvitse eleitä, vaan johdonmukaista politiikkaa pitkällä aikavälillä. Sitten voimme alkaa suhtautua Kiinaan ilman skitsofreniaa, joka on pakottanut monikansalliset yhtiöt, eurooppalaiset yhtiöt mukaan lukien, vastustamaan edistystä ammattiyhdistysoikeuksien alalla, ja välitämme Kiinan viranomaisille selkeän viestin siitä, että taloudellisen ja kaupallisen voiman kasvamiseen liittyy velvollisuuksia sekä kotimaisilla että kansainvälisillä kentillä. Ja tämä pätee ennen ja jälkeen olympialaisten ja jopa niiden aikana.
<SPEAKER ID="072" NAME="Marco Pannella">
ALDE-ryhmän puolesta. - (IT) Arvoisa puhemies, hyvät naiset ja herrat, 70 vuotta sitten - en pystynyt laskemaan päiviä - Eurooppa, kansallisvaltioiden Eurooppa julisti, ettei se voisi tai haluaisi kuolla Danzigin puolesta ja että pelkurimainen Eurooppa, liberalismia vastustava - mutta kuitenkin muodollisesti fasismia vastustava - Eurooppa olisi yhteisesti vastuussa toisesta kaikkien aikojen kamalimmista sodista, arvista ihmiskunnan kasvoilla.
<P>
Nykyään emme halua kuolla Darfurin puolesta, emme halunneet kuolla Jugoslavian puolesta, emmekä halua kuolla Tiibetin puolesta. Tällainen Eurooppa on todellakin kansallisvaltioiden Eurooppa. Tarkastelkaa uudemman kerran Spinelliä ja lukekaa Ventotenen manifesti, kuunnelkaa Dalai-laman sanoja ja huomaatte, että itsehallinnon ja ”free Tibet for a free China” -asenteen valitseminen edustaa kaikkea sitä, mikä muodostaa Euroopan, jonka olemme nyt menettämässä, eurooppalaisen kotimaamme, jota olemme jälleen kerran muuttamassa kansallisvaltioiden Euroopaksi.
<P>
Mielestäni onkin sanottava, että Javier Solanan olisi pitänyt pysyä hiljaa, mutta hän on jo ilmoittanut menevänsä avajaisseremoniaan. Toinen tärkeä seikka on realismi, jota Dalai-lama ja Karma Chophel ovat osoittaneet esittäessään, ettei meidän pitäisi tehdä hirvittävää ongelmaa olympialaisiin osallistumisesta, mutta meidän ei pitäisi tukea avajaisseremoniaa. Meidän pitäisi sanoa Javier Solanan välityksellä ”sic stantibus rebus”, emme ole menossa, sen sijaan, että jatkamme tämän säälittävän näytelmän esittämistä. ”For free China, for free Europe, free Tibet!”
<SPEAKER ID="073" NAME="Cristiana Muscardini">
UEN-ryhmän puolesta. - (IT) Arvoisa puhemies, hyvät naiset ja herrat, uskoakseni olimme kaikki toiveikkaita siitä, että olympialaisten yhteydessä Kiina osoittaisi parantaneensa taloudellisen ja kaupallisen valtansa lisäksi myös kansakunnan kykyä astua uuteen aikakauteen, joka perustuu aiemmin aivan liian usein loukattujen ihmisoikeuksien kunnioittamiseen, sekä kansakunnan valmiuksia tunnustaa, että yksilönvapaudet kielletään edelleen.
<P>
Viime vuosina Kiinan kansankongressissa on usein puhuttu tarpeesta luoda harmoninen yhteiskunta, mutta nuo sanat ovat olleet vain kuollut kirjain. Mitä Tiibetiin tulee, mitään ei ole seurannut itsehallinnosta, joka taataan osapuolten solmimassa sopimuksessa ilmaisunvapaudesta ja uskonnonvapaudesta. Sorto on ennemminkin lisääntynyt, satoja ihmisiä on kuollut, sadat ihmiset ovat loukkaantuneet, ja munkkeja sekä samoin pukeutuneita kansalaisia on kadonnut.
<P>
Euroopan unioni tuomitsee voimakkaasti tapahtuneen, ja sen on vastattava asianmukaisilla poliittisilla aloitteilla. Jos Kiinan viranomaiset eivät suostu lähtemään rakentavaan vuoropuheluun tiibetiläisten kanssa ja selvittämään välittömästi kadonneiden henkilöiden kohtaloa, EU:n ja Kiinan välisiä talous- ja yhteistyösopimuksia on tarkistettava sen mukaisesti. Arvovaltaisten poliitikkojen pitäisi osallistua olympialaisten avajaisiin vain siinä tapauksessa, että ennen niitä taataan ihmisoikeuksien toteutuminen, tapettujen ihmisten elinten laiton kauppa tutkitaan, tiibetiläiset munkit ja kansalaiset vapautetaan ja vuoropuhelu Dalai-laman kanssa aloitetaan.
<SPEAKER ID="074" NAME="Daniel Cohn-Bendit">
Verts/ALE-ryhmän puolesta. - (FR) Arvoisa puhemies, eurooppalaiset johtajat ovat jo kymmenen vuoden ajan osallistuneet välinpitämättömyyden olympialaisiin: kuka juoksee kovimmin sopimusten perässä, kuka hyppää korkeimmalle ihmisoikeuksien yli ja kuka lentää nopeimmin Tiibetin sorron yli. Tätä on jatkunut jo kymmenen vuotta!
<P>
Olympialaiset diktatuurissa ovat poliittinen teko, pidimme siitä tai emme, pitipä laki siitä tai ei. Mitä me teemme tässä tilanteessa? Kun olympialaiset järjestettiin Saksassa vuonna 1936, kyse oli poliittisesta teosta, jota kaikki kadumme. Mitä me teemme tässä tilanteessa?
<P>
Ensinnäkin Euroopan unionin ja kaikkien sen johtajien täytyy tässä tilanteessa kieltäytyä osallistumasta olympialaisten avajaisiin. Tämä on poliittinen viesti, poliittinen teko, jota meidän on tuettava.
<P>
(Suosionosoituksia)
<P>
Toiseksi nämä olympialaiset kyllä järjestetään. Neljäkymmentä vuotta sitten afroamerikkalaiset kohottivat nyrkkinsä ilmaan, ja jos afroamerikkalainen valitaan mahdollisesti nyt Yhdysvaltojen presidentiksi, kuuluu ansio osittain olympialaisissa tehdyille teoille. Tämä on tunnustettava.
<P>
(Suosionosoituksia)
<P>
Siksi sanon ”kyllä” tavallisille urheilijamiehille ja -naisille, joilla pitäisi olla valta sanoa haluamansa olympialaisissa. Sanon ”kyllä” tavallisille toimittajille, joiden pitäisi nähdä urheilijoiden hyppäävän, juoksevan, uivan, mutta jotka myös kantavat valkoisia, punaisia, mustia ja muunvärisiä nauhoja, joiden pitäisi tehdä Taivaallisen rauhan aukiosta vapauden aukio, jolla ihmiset voivat sanoa, mitä haluavat.
<P>
Kolmanneksi katsojien pitää olla tavallisia kansalaisia: menkööt he olympialaisiin katsomaan juoksemista, hyppäämistä ja uimista ja kannattamaan omiaan, mutta ilman, että he haluaisivat nähdä kultamitalit urheilijoiden kaulassa ja verta kengillä. Ja siltä näyttää Pekingin todellisuus tänään!
<P>
Nyt on Tiibetin vuoro ja ihmisoikeus- ja ympäristöaktivistien vuoro. Huomenna tai ylihuomenna oikeus antaa tuomionsa Hu Jian tapauksessa, eikä kukaan tiedä, millaisen tuomion hän saa. Miksi? Koska hän on ihmisoikeus- ja ympäristöaktivisti. Koska Pekingissä vallitsee kuri. Satoja ja satoja ihmisiä joutuu pidätetyksi Pekingissä. Me vihreät haluamme, että kaikki ne, jotka menevät Pekingiin - sanon tämän aivan kuin sanottiin 40 vuotta sitten - luovat sinne kaaoksen, puhuvat ja puhuvat, sanovat ”kyllä” olympialaisille ja ”kyllä” vapaudelle ja sanovat, että kiinalaisten täytyy ymmärtää tai he katuvat sitä, että he ylipäätään halusivat järjestää olympialaiset. Jos kuri vallitsee Pekingissä, jos kaikki pysyvät hiljaa, jos koko maailma toimii samalla tavalla kuin kansainvälinen olympiakomitea, diktatuuri voittaa Pekingissä ja Tiibetissä. Jos ihmiset puhuvat, jos sallimme rajoittamattoman pääsyn Internetiin, voin kertoa teille, että hetkestä tulee merkittävä olympialaisten, urheilun ja demokratian kannalta. Urheilun ja demokratian on nimittäin kuljettava käsi kädessä, muuten hyppääminen, juokseminen ja uiminen on turhaa.
<P>
(Suosionosoituksia)
<SPEAKER ID="075" NAME="Vittorio Agnoletto">
GUE/NGL-ryhmän puolesta. - (IT) Arvoisa puhemies, hyvät naiset ja herrat, ihmisoikeuksien vaaliminen Kiinassa ei ala olympialaisista ja pääty olympialaisiin. Emme odottaneet olympialaisia kertoaksemme, että tuomitsemme jyrkästi Kiinan hallituksen, koska se ei ole onnistunut takaamaan ihmisoikeuksien ja demokratian toteutumista.
<P>
Haluan muistuttaa, että hylkäsimme hiljattain tämän parlamentin äänestyksessä oikeiston ja konservatiivien tekemän ehdotuksen Kiinan aseidenvientikiellon poistamisesta. Silloinkin vaatimuksen taustalla oli useiden länsimaiden hallitusten halu olla vaarantamatta kauppaa Pekingin kanssa. Sama syy sai presidentti Bushin hiljattain poistamaan Kiinan ihmisoikeuksia pahiten rikkovien maiden listalta. Valitettavasti joudumme toteamaan, että vanha latinankielinen sanonta pecunia non olet (”raha ei haise”) on edelleen erittäin suosittu hallitustemme keskuudessa.
<P>
Olympialaisten boikotoimisessa olisi järkeä vain, jos länsi todella olisi valmis antamaan ihmisoikeuksien kunnioittamiselle kunniapaikan kansainvälisissä suhteissa. Mutta siinä tapauksessa Euroopan unioni olisi vastustanut alun perinkin ajatusta olympialaisten järjestämisestä Kiinassa ja sisällyttänyt demokraattisen ihmisoikeuksien suojaamislausekkeen sitovana ehtona kyseisen maan kanssa tehtyihin kauppasopimuksiin. Mikään näistä ei ole toteutunut, ja tavoitteena on edelleen suojella länsimaisten monikansallisten suuryritysten etua. Yhdysvaltojen ja Kiinan välisen kaupan arvo on 167 miljardia dollaria ja Euroopan unionin ja Kiinan välisen kaupan arvo on 190 miljardia dollaria. 24 miljoonaa kiinalaista työskentelee ulkomaalaisten yritysten tytäryhtiöissä.
<P>
Tämän takia maapallon suurvallat uskovat, että niiden pitää turvautua Kiinaan talouksiensa pelastajana ja suvaita, että Kiina rikkoo perusoikeuksia. Kiinalaiset kapitalistit olivat vakuuttuneita siitä, että nopean talouskasvun vuodet tukahduttaisivat separatistien vaatimukset, mutta näin ei käynyt. Tämä johtuu ensisijaisesti siitä, etteivät kiinalaiset koskaan vaivautuneet kysymään tiibetiläisiltä, millaista talouskasvua he haluaisivat.
<P>
Tiibet ei suinkaan ole ainut esimerkki Kiinan epäonnistumisesta ihmisoikeuksien kunnioittamisessa. Joudumme todistamaan päivittäin, kuinka monia suosittuja sanomalehtiä ja kansainvälisiä Internet-sivustoja suljetaan, maaseudulta tulevien siirtotyöntekijöiden, joista tuhansilla ei ole esimerkiksi sairausvakuutusta, syrjintä pahenee, kuinka tuhansia protestanttisen ja katolisen kirkon tai ei-virallisten kirkkojen jäseniä vangitaan ja kidutetaan puhumattakaan uiguurien kokemasta sorrosta, pakkotyöleireistä sekä kuolemantuomiosta, jota yhä sovelletaan laajalti rangaistuksena noin 68 väkivallattoman talousrikoksen kohdalla.
<P>
Kaikki symboliset teot ovat tietenkin hyviä, mutta yksinään ne auttavat vain puhdistamaan omantuntomme. Olemme vakuuttuneita siitä, että tulevat kuukaudet ennen olympialaisia antavat kansainväliselle yhteisölle ja erityisesti Euroopan unionille ainutlaatuisen mahdollisuuden pakottaa Kiinan hallituksen sekä diplomatian että erityisten kauppa-aloitteiden avulla vapauttamaan kaikki pidätetyt, varmistamaan riippumattomien tiedotusvälineiden pääsyn Tiibetiin ja avaamaan neuvottelut Tiibetin pakolaisparlamentin ja mielenilmauksia kentällä johtavien liikkeiden kanssa sellaisen rauhanomaisen, diplomaattisen ja hyväksyttävän ratkaisun löytämiseksi, joka kunnioittaa Tiibetin väestön ihmisoikeuksia ja sen tekemiä valintoja.
<SPEAKER ID="076" NAME="Patrick Louis">
IND/DEM-ryhmän puolesta. - (FR) Arvoisa puhemies, hyvät naiset ja herrat, kiinalaisten virallinen propaganda on muutaman tunnin ajan väittänyt, että tilanne Tiibetissä on taas hallinnassa. Kuten tiedämme, näillä lausunnoilla piilotellaan veristä sortoa.
<P>
Euroopan hallitsijoiden reaktio on kahdella tavalla tyrmistyttävä. Vaikka meidän onkin oltava tyytyväisiä siihen, että presidentti Sarkozy korottaa ääntään eikä sulje pois mahdollisuutta boikotoida olympialaisia, Sarkozyn ulkoministerin asenne on enemmän kuin kyseenalainen. Bernard Kouchner on käyttänyt useaan otteeseen ilmaisua ”kiinalaiset ystävämme”. Tietääkö hän, että tämä verinen diktatuuri polkee ihmisoikeuksia ja uhkaa Tiibetin kansallista identiteettiä? Tietääkö hän, kuinka paljon Kiinassa on poliittisia vankeja, joiden joukossa maailman nuorin panchen-lama? Onkin kysyttävä, voiko hän yhä puhua ihmisoikeuksien maan nimissä.
<P>
Han-dynastiasta lähtien kiinalaiset ovat pitäneet itseään muuta maailmaa parempina. Kommunistinen järjestelmä on vain pahentanut tällaista asennetta puolustamalla ideologiaa, joka tukahduttaa kaikki yksilöiden ja yhteiskunnan vaatimukset ja aivan erityisesti kaikki kansalliset vaatimukset.
<P>
Niin Aasiassa kuin Euroopassakin imperiumit ja etnisismi ovat kansakunnan vihollisia. Tämä on toinen syy sille, miksi olen tyrmistynyt. Eurooppalaiset johtajat syyllistyvät ”odotetaan ja katsotaan” -asenteeseen Tiibetin kriisissä. Samat henkilöt tunnustivat sen enempiä miettimättä Kosovon itsenäisyyden pari viikkoa sitten. Määräämällä puhtaan, yksinkertaisen ja välittömän itsenäisyyden tälle Serbian maakunnalle, joka on Serbian historiallinen ja henkinen kehto, eurooppalaiset ja amerikkalaiset ovat vaarassa aiheuttaa arveluttavia ketjureaktioita ja toteuttavat epäjohdonmukaista kansainvälistä politiikkaa. Kosovon ja Tiibetin tapauksissa toteutettu politiikka luo vaikutelman kaksinaismoraalista, jota ei voida hyväksyä, koska se tuhoaa kansalaisten uskon diplomatiaan.
<P>
Jos emme ota huomioon kansallista perintöä ja kansallisia perinteitä, jos emme varmista kansojen oikeuksien oikeudenmukaista käsittelyä, saatamme joutua toteamaan, että ihmisoikeusjulistuksemme ovat pelkkiä merkityksettömiä korulauseita. Siksi sanon: eläköön vapaiden kansakuntien Eurooppa, eläköön vapaa Tiibet ja eläköön vapaiden kansakuntien maailma!
<SPEAKER ID="077" NAME="Bruno Gollnisch" AFFILIATION="NI">
(FR) Arvoisa puhemies, hyvät naiset ja herrat, 113 vuotta sitten kuuluisa ranskalainen sosialisti Jean Jaurès kirjoitti, että ”kapitalismi kantaa sisällään sodan siementä, niin kuin pilvet kantavat sisällään myrskyä”. Itse sanoisin, että kommunismi tuo mukanaan sorron yhtä varmasti kuin pilvet tuovat sateen. Kiinalaisia on siis 60 vuoden ajan, Maon kaudesta lähtien, orjuutettu yhdessä ihmiskunnan historian kauheimmista diktatuureista. Kuitenkin suuri osa Euroopan älymystöstä kiihkeästi palvoo ja hurraa Maoa, mukaan luettuina silloiset ”noidan oppipojat”, jotka ovat Ranskan nykyinen ulkoministeri Bernard Kouchner, filosofi André Glucksmann sekä monet muut maolaiset. Tämän olisi pitänyt riittää vuoden 1968 vallankumousyritysten saattamiseksi epäsuosioon.
<P>
Aivan, hyvä Daniel Cohn-Bendit, monikaan meistä ei 60- ja 70-luvuilla vastustanut silloisia ystäviäsi ja heidän vallankumouksellista ajatusmalliaan tai torjunut aasialaisten joutumista ystäviesi niin kovasti ylistämän marxismin orjaksi. Nykyään verkko on kuitenkin kiristynyt taloudellisesta näkökulmasta, ja kiinalaisten, yhden maailman älykkäimmistä ja työläimmistä roduista, lyhyessä ajassa aikaan saama edistys on auttanut peittämään poliittisen todellisuuden, eli sen, että diktatuuri ei ole hävinnyt: ei vapauksia, ei oikeita ja kansan tahtoa edustavia vaaleja, ei riippumatonta oikeuslaitosta, vaan vainoja, vangitsemisia sekä poliittisten, älyllisten tai uskonnollisten toisinajattelijoiden teloituksia.
<P>
Aivan kuten Ulko-Mongolian mongolit, uiguurit tai Xinjiangin turkmeenit, Tiibet kärsii sorrosta, jonka tarkoituksena on tuhota sen identiteetti. Sen identiteetti eroaa kuitenkin Kiinan identiteetistä kaikin tavoin: kansan, kielen, kirjoituksen, perinteiden, hengellisyyden osalta. Tiibetin tapauksessa ei silti ole kyse pelkästään sotilaallisesta miehityksestä ja poliittisesta sorrosta. Kyse on myös maahanmuutosta. Hätkähditte, kun Kosovo mainittiin. Niinkin erilaisilla tapauksilla kuin Kosovo ja Tiibet on kuitenkin jotain yhteistä, sillä molemmat ovat seurausta alkuperäisväestöön sovelletusta maahanmuuttopolitiikasta. Seuraukset ovat hirvittäviä, mutta vieläkin pahempaa on se, että vaikka olemme tyytymättömiä todellisen tilanteen peittelyyn, annoimme tämän prosessin käynnistyä monilla omilla alueillamme.
<SPEAKER ID="078" NAME="Charles Tannock" AFFILIATION="PPE-DE">
(EN) Arvoisa puhemies, tiibetiläisten mielenosoittajien viime aikoina kokema brutaali sorto ei juuri yllätä ottaen huomioon Kiinan kansantasavallan pitkän ansioluettelon ihmisoikeuksien ja demokraattisten vapauksien polkemisessa. Me täällä tietysti vaadimme Pekingin viranomaisia toimimaan mahdollisimman maltillisesti, kunnioittamaan Tiibetin kansan kulttuurista autonomiaa ja ainutlaatuista elämäntapaa sekä lopettamaan Dalai-laman esittämisen pahana.
<P>
Kiinan murheellisessa historiassa on teloitettu enemmän ihmisiä kuin missään muualla maailmassa, myös niin kutsuttujen talousrikosten takia. Kiina sortaa rekisteröimättömiä uskonnollisia vähemmistöjä ja uskoo valtion sensuuriin sekä Internet-sensuuriin, johon Google on häpeäkseen lähtenyt mukaan. Kiinan taloudellisen mahdin ja globaalin turvallisuusmerkityksen takia EU:n johtajat, kuten Yhdistyneen kuningaskunnan pääministeri Brown äskettäin Pekingin vierailullaan, ovat haluttomia ottamaan nämä asiat esiin viranomaisten kanssa, koska he pelkäävät vaarantavansa ulkomaiset investoinnit. Kuitenkin monet - niin tässä parlamentissa kuin muuallakin - kehottavat nyt ymmärrettävästi boikotoimaan Pekingin olympialaisten avajaisia tai jopa koko kilpailuja.
<P>
Minua yllättävät enemmän lännen soveltama kasinaismoraali. Viime kuussa monet EU:n jäsenvaltiot ja Yhdysvallat - kansainvälisen oikeuden sivuuttaen ja humanitäärisiin toimiin vedoten - tunnustivat yksipuolisesti Kosovon itsenäisyyden ja Serbian hajoamisen. Silti länsi on ehdottomasti sitoutunut ”yhden Kiinan politiikkaan” jättäen huomioimatta demokraattisen Taiwanin itsemääräämisoikeuden ja mahdollisuuden liittyä edes YK:hon, vaikka Taiwan on de facto itsenäinen valtio eikä ole koskaan ollut Kiinan kansantasavallan hallinnon alaisuudessa.
<P>
Puhun omasta puolestani, en poliittisen ryhmäni tai kansallisen puolueeni puolesta. Tarkastelemalla yhden Kiinan politiikkaa uudelleen EU voisi varmasti paljon tehokkaammin osoittaa, ettemme ole tyytyväisiä Kiinan brutaaliin kommunistiseen diktatuuriin.
<SPEAKER ID="079" NAME="Józef Pinior" AFFILIATION="PSE">
(EN) Arvoisa puhemies, Tiibetissä ja ainakin kolmessa Kiinan maakunnassa sekä Pekingissä on järjestetty ennennäkemättömiä mielenosoituksia 10. maaliskuuta lähtien.
<P>
Kiinan hallitus väittää, että 18 siviiliä ja yksi poliisi kuoli ja kaikkiaan 623 ihmistä loukkaantui Lhasassa 12. maaliskuuta pidetyssä mielenosoituksessa. Maanpaossa elävät tiibetiläisryhmät ovat ilmoittaneet, että mielenosoituksissa kuoli ainakin 800 ihmistä. Levottomuuksien alkaessa Lhasassa ollut Economist-lehden kirjeenvaihtaja raportoi tuhon ja väkivallan laajuudesta.
<P>
Ensinnäkin Euroopan parlamentin pitäisi vaatia - kuten Human Rights Watch aivan oikeutetusti vaatii - Kiinan hallitusta poistamaan maahantulokiellon kaikilta Tiibetin alueilta ja päästämään kaikki tiedotusvälineet maahan, selvittämään tämän kuukauden mielenosoituksissa kadonneiden ja kuolleiden ihmisten määrän, julkaisemaan kaikkien pidätettyjen nimet ja säilytyspaikat sekä sallimaan maahanpääsyn riippumattomille valvojille, jotka voivat tutkia, kidutetaanko vankeja tai kohdellaanko heitä huonosti.
<P>
Toiseksi kehotamme Kiinan hallitusta käynnistämään rakentavan vuoropuhelun Dalai-laman kanssa. Myös tiibetiläisyhteisön ja itse Dalai-laman on pohdittava han-kiinalaisten turvallisuutta ja toteuttamiskelpoista tulevaisuutta Tiibetissä.
<P>
Viimeinen huomioni on se, että kaikilla kansainvälisillä toimijoilla - etenkin olympiasoihdun rahoittajilla, kuten Coca Colalla, Samsungilla ja Lenovolla - on valtava vastuu nykytilanteessa, jotta ne eivät tukisi vakavaa sortotilannetta alueella.
<SPEAKER ID="080" NAME="Dirk Sterckx" AFFILIATION="ALDE">
(NL) Arvoisat puhemies ja komission jäsen, totesitte aivan oikein, että ihmisoikeudet eivät ole koskaan olleet vain maan sisäinen asia. Aina kun ihmisoikeuksia rikotaan, Euroopan parlamentin täytyy vastustaa sitä ja vaatia syytteen nostamista jokaisessa tapauksessa. Siksi on hyvä asia, että meillä on hyvät taloudelliset ja poliittiset suhteet Kiinan viranomaisiin. Meidän täytyy nyt hyödyntää näitä suhteita teidän välityksellänne, arvoisa puhemies, sekä kaikkien maassa vierailevien valtuuskuntien välityksellä, kaikkien Kiina-suhteita ylläpitävien parlamentin valiokuntien tai valtuuskuntien, esimerkiksi omani, välityksellä.
<P>
Meidän täytyy hyödyntää niitä varmistaaksemme ensinnäkin sen, että lehdistö voi tehdä työnsä ja toimittaa meille luotettavaa tietoa Tiibetistä. Lisäksi pyydän teitä, arvoisa komission jäsen, lähettämään Pekingin edustustossa työskenteleviä henkilöitä Tiibetiin mahdollisimman nopeasti ja välittämään pyynnön valtuuskunnan lähettämisestä sinne jo tänään, jos mahdollista. Heidän pitää mennä Lhasaan katsomaan, miten asiat siellä ovat, mitä pidätetyille tapahtuu ja mitä saarretuille munkkiluostareille tapahtuu. Teillä on ihmisiä käytettävissänne Pekingissä. Olkaa ystävällinen ja lähettäkää tämä pyyntö eteenpäin ja kertokaa meille, tapahtumista, jotta saamme tietää, mitä paikan päällä tapahtuu.
<SPEAKER ID="081" NAME="Konrad Szymański" AFFILIATION="UEN">
(PL) Arvoisa puhemies, Tiibet on vain pieni osa paljon suurempaa suunnitelmaa. Kiina tukee tällä hetkellä joka ikistä autoritaarista hallintoa maailmassa Burmasta Valko-Venäjään ja Sudaniin. Kiinalaiset ideologit eivät ole salanneet sitä, että he haluavat antaa maailmalle vaihtoehdon liberaalin ja demokraattisen kehityksen tielle. Se, että Kiinasta on tullut autoritarismin keskus, ei ole vain alueellinen ongelma Tiibetille, Taiwanille tai uiguureille. Tämä autoritarismin keskus tekee läsnäolonsa yhä voimakkaammin tunnetuksi maailmassa niin Euroopan kuin Yhdysvaltojenkin vahingoksi.
<P>
Nyt onkin viimeinen mahdollisuus luopua passiivisesta politiikasta. Kaikkien eurooppalaisten hallitusten pitäisi toimia samalla tavalla ja boikotoida olympialaisten avajaisseremoniaa. Olympialaisten täytyy johtaa Kiinan politiikan tuhoon, muuten kiinalaiset johtavat tuhoon koko vapaan maailman.
<SPEAKER ID="082" NAME="Thomas Mann" AFFILIATION="PPE-DE">
(DE) Arvoisa puhemies, Kiinan armeijan brutaalit toimet tiibetiläisiä mielenosoittajia kohtaan ovat aiheuttaneet yli 1 000 henkilön loukkaantumisen sekä luultavasti noin 100 tiibetiläisen kuoleman. Järkyttävät kuvat ovat tulleet julki uutisten sensuroinnista ja toimittajien karkottamisesta huolimatta. On melko ilmeistä, ettei Kiina ole läheskään kelvollinen olympialaisten isäntämaaksi. Tosiasia on, että yhtä niistä kriteereistä, joiden perusteella Peking valittiin olympialaisten tapahtumapaikaksi - ihmisoikeuksien ja vähemmistöjen kunnioittaminen - ei ole täytetty.
<P>
Tästä huolimatta Kansainvälisen olympiakomitean puheenjohtaja Jacques Rogge ei ole esittänyt minkäänlaista kritiikkiä tilannetta kohtaan. Olympiatulen sytyttämistilaisuudessa Ateenassa - samoin kuin vuosi sitten Taivaallisen rauhan aukiolla pitämässään puheessa - herra Rogge vältti jälleen kerran kaikenlaiset viittaukset nykytilanteeseen. Toki urheilijat ovat valmistautuneet olympialaisiin, eikä heidän ponnistuksiaan tule tehdä turhiksi. Puhemies Pöttering oli aika lailla oikeassa todetessaan boikotin olevan viimeinen keino, jos kiinalaiset eivät toteuta merkittäviä muutoksia elokuuhun mennessä.
<P>
Euroopan parlamentin Tiibetiä käsittelevän laajennetun työryhmän puheenjohtajana tuen täysin tätä kantaa. Haluan ilmaista kiitollisuuteni solidaarisuudesta, joka näkyy hyvin selvästi tänään. Minäkin toivon, etteivät urheilijamme, jotka ovat vastuullisia aikuisia, missään tilanteessa välttele puhumasta suoraan ja että he hyödyntävät noin 20 000 toimittajan läsnäolon. Tietenkin olympialaiset tarjoavat poliittisia vaihtoehtoja. Ehkä kaikki urheilijat voisivat pitää mustaa nauhaa merkkinä suruajasta.
<P>
Kiinalaiset ovat arvioineet tilanteen väärin: me eurooppalaiset emme käännä katsettamme muualle. Euroopan parlamentti, joka puolustaa ihmisoikeuksia, ilmoitti välittömästi kantansa. Puheenjohtajavaltio Slovenia esitti vastalauseensa itse asiassa eilen YK:n ihmisoikeusneuvoston kokouksessa Genevessä. Arvoisa Benita Ferrero-Waldner, haluaisin, että Euroopan komissio kutsuu koolle erityiskokouksen EU:n ja Kiinan vuoropuhelun yhteydessä. EU:n tarkkailijoita täytyy lähettää Tiibetiin viipymättä, jotta saataisiin objektiivinen käsitys paikan päällä vallitsevasta tilanteesta.
<P>
Kiinassa ei ole pelkästään kovan linjan kannattajia tai vain kansallismielisiä. Kohdistan toivoni järkeviin ihmisiin, jotka hyvin tietävät, ettei edistystä tapahdu ilman tiibetiläisten kulttuurista ja uskonnollista identiteettiä. Dalai-laman rauhanomaiselle rauhantielle ei ole vaihtoehtoa. Vain tällöin olympiahenki voi kehittyä.
<P>
(Suosionosoituksia)
<SPEAKER ID="083" NAME="Adrian Severin" AFFILIATION="PSE">
(EN) Arvoisa puhemies, ydinasia Tiibetin tämänhetkisessä kriisissä ei ole sorto, vaan kyse on myös irtautumisesta. Tiibetin nykyisessä väkivallassa ei ole kyse vain ihmisoikeuksista, vaan myös vallanjaosta. Avoimuuden puute on yhtä valitettavaa kuin provokatiiviset toimenpiteet ovat ovelia. Tietenkin meidän pitää pyytää Kiinan viranomaisia käsittelemään tapahtumia ihmisoikeuksia kunnioittaen ja sivistyneesti, avoimesti ja oikeasuhtaisesti.
<P>
Samalla meidän on myös tunnustettava Kiinan tai minkä tahansa muun valtion oikeus toteuttaa asianmukaisia toimia kansalaistensa hengen, vapauden ja omaisuuden sekä yleisen edun suojaamiseksi.
<P>
Kiinan järjestelmä ei selvästikään noudata eurooppalaisen demokratian ja ihmisoikeuksien periaatteita ja arvoja. Kukaan ei voi kuitenkaan väittää, ettei Kiina olisi avautunut ja tullut lähemmäs joitakin omista arvoistamme. On oikeutemme ja velvollisuutemme edistää tuota prosessia sekä vaatia ihmisoikeuksien kunnioittamista kulttuuriset oikeudet ja kulttuuri-identiteetin suojelu mukaan luettuina kaikkialla Kiinassa, ei pelkästään Tiibetissä.
<P>
Samoin meidän pitäisi tukea demokraattisia vapauksia ja vastustaa sekä autokratiaa että teokratiaa. Näin tehdessämme meidän on kuitenkin pidettävä mielessä, että liian kova painostus todennäköisemmin hidastaisi uudistuksia kuin nopeuttaisi niitä. Tällä hetkellä meidän pitäisi pyytää kaikkia asianomaisia välttämään se, että ihmisoikeudet otetaan geostrategisten suunnitelmien panttivangiksi tai että olympialaiset otetaan poliittisten päämäärien panttivangiksi.
<P>
Meidän pitäisi hyödyntää olympialaiset oikein ja puhua rauhasta, vapaudesta ja ihmisarvosta kaikkialla maailmassa, etenkin Kiinassa.
<SPEAKER ID="084" NAME="Bronisław Geremek" AFFILIATION="ALDE">
(FR) Arvoisa puhemies, rikokset Tiibetissä vastaavat rikoksia eurooppalaista henkeä ja ajatuksia vastaan. Joissain tilanteissa vaikeneminen on rikos. Arvoisa puhemies, olen iloinen siitä, että tämänpäiväiset sananne rikkoivat Euroopan unionin hiljaisuuden ja voin näin ollen puhua teille, arvoisa puhemies. Puolan kansalla on kokemusta vapaustaistelusta ja pyöreän pöydän neuvotteluista, joista tuli kyseisen taistelun väline. Pyydän teitä, arvoisa puhemies, käynnistämään aloitteen pyöreän pöydän neuvotteluista, joissa ympärillenne kokoontuisivat Nobelin rauhanpalkinnon saajat, Tiibetin edustajat ja Tiibetin hengellinen johtaja, Dalai-lama. Voisitte kutsua myös Kiinan kongressin puhemiehen sekä kiinalaisia viranomaisia. Tämä olisi sellainen hyvän tahdon ele, joka voisi käynnistää tarpeellisen vuoropuhelun ja keskustelun. Uskon, arvoisa puhemies, että tämä parlamentti on kiitollinen täällä tänään lausumistanne sanoista. Se olisi teille kiitollinen myös uudesta aloitteesta, vuoropuhelun ja rauhan aloitteesta.
<P>
(Suosionosoituksia)
<SPEAKER ID="085" NAME="Puhemies">
(DE) Kiitos, Bronisław Geremek. Otan asian esiin puhemiehistössä sekä puheenjohtajakokouksessa. En voi päättää tällaisesta asiasta yksin, joten vien asian heidän käsiteltäväkseen.
<SPEAKER ID="086" NAME="Marcin Libicki" AFFILIATION="UEN">
(PL) Arvoista puhemies, keskustelemme tänään seuraavasta Tiibetin kansan tuhoamisen vaiheesta. Tiibet ei ole koskaan ollut pysyvästi osa Kiinaa. Tiibetin kansa on elänyt muusta maailmasta eristyksissä ja nauttinut pääasiassa itsenäisyydestä historian kuluessa. Minun on sanottava, että neuvoston ja komission puheenvuorot, joissa molemmissa kehotettiin osapuolia aloittamaan vuoropuhelu, olivat valitettavia, koska niissä sekoitettiin uhri ja pahantekijä, mistä on tullut viime aikoina kovin muodikasta.
<P>
Arvoisa puhemies, panen tyytyväisenä merkille ehdotuksenne boikotoida avajaisseremoniaa ja kehotan muita seuraamaan näyttämäänne esimerkkiä. Haluaisin viitata olympialaisten peruskirjan johdanto-osan 5 kohtaan, jonka mukaan kaikenlainen syrjintä on ristiriidassa olympialiikkeen kanssa. Koska emme voi erottaa Kiinaa kansainvälisestä olympialiikkeestä, meidän on tehtävä kantamme selväksi boikotoimalla.
<SPEAKER ID="087" NAME="Edward McMillan-Scott" AFFILIATION="PPE-DE">
(EN) Arvoisa puhemies, olympiatuli saatettiin hyvinkin sytyttää viime viikonloppuna, mutta olympiahenki kuoli Tiibetin kaduilla.
<P>
Maailman pahin sortohallinto tappoi sen. Kiina tukee kansanmurhaa Darfurissa, kansanmurhaa Kiinan uskonnollisia ryhmiä kohtaan ja nyt kansanmurhaa Tiibetissä. Periaatteen poliitikoille kyse ei ole enää siitä, pitäisikö olympialaisia boikotoida, vaan siitä, millainen boikotin pitäisi olla.
<P>
Vierailin edellisen kerran Kiinassa toukokuussa 2006, minkä jälkeen kaikki tapaamani henkilöt - entiset vangit, uudistusmieliset ja niin edelleen - on pidätetty ja vangittu, ja joitakin on myös kidutettu. Viittaan Gao Zhishengiin, Hu Jiaan, Sao Dongiin ja muihin. Tällainen Kiina todellisuudessa on. Tämän takia vaadin EU:ta keskustelemaan olympialaisten boikotoimisesta.
<P>
Tämä keskustelu osoittaa, että vapaa maailma, kuten kollegat ovat tehneet selväksi, ei voi eikä saa kätellä murhaajia. Kuten parlamentin puhemies rohkeasti totesi, kyse ei ole pelkästään siitä, osallistutaanko olympialaisten avajaisiin. On vastattava laajempiin kysymyksiin koko olympialaisten luonteesta. Olympialaisten peruskirjan 1 artiklassa mainitaan yleismaailmalliset, perustavanlaatuiset ja eettiset periaatteet. Kun kiinalaiset vuonna 2001 saivat vuoden 2008 olympialaiset, he sitoutuivat uudistuksiin. Mitään ei ole tehty. Tämä parlamentti pyysi joulukuussa hyväksytyssä päätöslauselmassa yksimielisesti, että KOK arvioi Kiinan etenemistä uudistuksissa. Mitään ei ole tehty.
<P>
KOK:n täytyy sanoa asiat suoraan. Parlamentti on käynnistänyt keskustelun, jonka kaiku kuuluu kaikkialla maailmassa, ja kiitän puhemiestä sen aloittamisesta.
<SPEAKER ID="088" NAME="Puhemies">
(DE) Aloitamme ”catch the eye” -menettelyn hetken päästä, mutta koska ministeri Lenarčičin täytyy lähteä, annan hänen käyttää vielä lyhyen puheenvuoron sitä ennen.
<SPEAKER ID="089" NAME="Janez Lenarčič">
neuvoston puheenjohtaja. - (SL) Kiitos, arvoisa puhemies, että annatte minun puhua tässä välissä. Haluaisin myös kiittää parlamentin jäseniä keskustelun aikana esitetyistä mielipiteistä, ehdotuksista ja aloitteista. Kuten Pasqualina Napoletano ja muut mainitsivat, ulkoministerit tapaavat epävirallisessa kokouksessa tämän viikon loppupuolella. Silloin meillä on mahdollisuus vaihtaa näkemyksiä Tiibetin tilanteesta, josta on tänään keskusteltu täällä parlamentissa, ja esittämänne mielipiteet, ehdotukset ja aloitteet ovat erittäin hyödyllisiä.
<P>
Parlamentin jäsenten mielipiteet ja kannat otetaan mahdollisimman hyvin huomioon. Haluan korostaa, että neuvosto pyrkii puhumaan yhdellä äänellä. Puheenjohtajavaltio tekee kaikkensa, jotta neuvoston julkilausumasta tulee selvä. Neuvosto osoittaa selkeästi suhtautumisensa ihmisoikeuksien kunnioittamiseen ja miltä tahansa suunnalta tulevan väkivallan torjumiseen sekä tukee ilmaisunvapautta ja oikeutta rauhanomaiseen mielenosoitukseen.
<P>
Kuten johdannossani totesin, me työskentelemme vuoropuhelun käynnistämiseksi Kiinan viranomaisten sekä Dalai-laman tai hänen edustajiensa välillä. Pidämme yhteyttä kiinalaisiin kollegoihimme, jotta kansainväliset toimittajat pääsisivät Tiibetiin. Mainitsin jo urheiluministereiden julkilausuman olympialaisista. Avajaisseremoniasta ei puhuttu mitään. Ehkäpä muut ministerit käsittelevät tätä kysymystä sopivalla hetkellä. Toistan, että Kiinan olympialaiset olisi nähtävä mahdollisuutena edistää ihmisoikeuksia.
<SPEAKER ID="090" NAME="Puhemies">
(DE) Kiitos, arvoisa ministeri. Olkaa hyvä ja välittäkää ulkoministereille rohkeasti viesti siitä, miten tilannetta käsiteltiin tämän keskustelun aikana ja miten Euroopan parlamentti suhtautuu asiaan. Kiitos läsnäolostanne tänään.
<SPEAKER ID="091" NAME="Jacek Protasiewicz" AFFILIATION="PPE-DE">
(PL) Arvoisa puhemies, vuosisatoja vanha olympiaperinne kulkee käsi kädessä rauhan ja väkivallattomuuden käsitysten kanssa. Siksi on häpeällistä, että muutaman kuukauden päästä olympialaiset järjestävässä maassa ammutaan ihmisiä ja tapetaan kansalaisia, jotka haluavat osoittaa julkisesti toiveensa. On hyvä, että tilanne on tuomittu jyrkästi tänään tässä parlamentin keskustelussa, joka nyt lähestyy loppuaan. Haluaisin erityisesti onnitella Euroopan parlamentin puhemiestä hyvin voimakkaasta julkilausumasta.
<P>
Samalla haluaisin kiinnittää huomionne siihen, että yhdessä lähimmistä naapurimaistamme, Valko-Venäjällä, käytetään myös voimaa rauhanomaisten mielenosoitusten hajottamiseksi, ja niihin osallistuvia henkilöitä pidätetään. Onneksi siellä ei ole käytetty aseita. Mielestäni meidän pitäisi tehdä ehdottoman selväksi, että tuomitsemme Minskin tapahtumat aivan yhtä voimakkaasti kuin Tiibetin tapahtumat.
<SPEAKER ID="092" NAME="Cornelis Visser" AFFILIATION="PPE-DE">
(NL) Viimeaikaiset väkivaltaisuudet Tiibetissä ovat jälleen kiinnittäneet huomiomme Tiibetin kansan asemaan. Kadonneiden henkilöiden sekä kuolleiden tai loukkaantuneiden tilanne Tiibetissä on erittäin epäselvä. Kiinan täytyy selventää tilannetta sekä päästää kansainväliset järjestöt ja tiedotusvälineet alueelle.
<P>
Olympialaiset järjestetään tänä kesänä Kiinassa. Olympialaiset edustavat rauhaa ja kunnioitusta. Olympiakilpailut ovat erinomainen mahdollisuus Kiinan kansalle luoda yhteys muun maailman urheilullisiin ja kulttuurisiin arvoihin. Urheilijat ovat ratkaisevassa asemassa tämän kannalta. Hallitusten ei pitäisi puuttua tässä vaiheessa urheilijoidensa osallistumiseen olympialaisissa. Urheilijat voivat ja heidän täytyy päättää itse.
<P>
Toisaalta poliitikot voivat jättää menemättä avajaisjuhliin. Tuen Euroopan parlamentin puhemiehen ajatusta avajaisseremonian mahdollisesta boikotoimisesta. Jäsenvaltioiden on ehdottomasti toimittava yhteistuumin tässä asiassa. Euroopan parlamentin on oltava aloitteellinen tässä kysymyksessä.
<SPEAKER ID="093" NAME="John Purvis" AFFILIATION="PPE-DE">
(EN) Arvoisa puhemies, en voi sanoa suunnitelleeni matkaa Kiinaan tänä kesänä, mutta nyt en ainakaan mene sinne. Kehotan myös kaikkia eurooppalaisia, lehterillä istuvat vierailijat ja paikalla olevat kollegani mukaan luettuina, levittämään sanaa, että tämä kesä kannattaisi ennemminkin viettää Euroopassa.
<SPEAKER ID="094" NAME="José Ribeiro e Castro" AFFILIATION="PPE-DE">
(PT) Minäkin olen tyytyväinen keskusteluun ja asiasta esitettyihin huomioihin. Mielestäni meidän ei pitäisi pelkästään syytellä tai vain pyytää kunnioittamaan perusvapauksia ja ihmisoikeuksia. Minun on myös ilmaistava solidaarisuuteni Tiibetille, Tiibetin kansalle ja Dalai-lamalle, jonka sanat osoittavat jälleen kerran oikean tien eteenpäin. Lisäksi minun on ilmaistava solidaarisuuteni Kiinan kansalle, joka taistelee vapauden puolesta joka päivä, Tiananmenin pojille ja tyttärille.
<P>
Kaikesta edellä sanomastani huolimatta en kuitenkaan kannata olympialaisten boikotoimista. Mielestäni olisi parempi harjoittaa selkeämpää ja tiukempaa politiikkaa kaupan tasolla ja poliittisissa suhteissamme, koska meidän on toimittava kyseisillä aloilla, ei urheilun tai ihmisoikeuksien ja vapauksien edistämiseen pyrkivien kansojen välisten suhteiden kustannuksella. Tätä me haluamme.
<P>
Minä kannatan poliittisia toimia, kuten sitä, että poliittiset johtajat jäävät pois avajaisseremoniasta. Katson kuitenkin, että meidän on jatkettava taistelua ja painostettava Kiinaa avautumaan ulospäin sen sijaan, että kannustamme sitä sulkeutumaan itseensä. Mielestäni näillä olympialaisilla lisätään maailmanlaajuista tietoisuutta ja edistetään ihmisoikeuksien, Tiibetin ja Darfurin asiaa sekä kaikkien niiden asiaa, jotka taistelevat vapauden ja maailman rauhan puolesta.
<SPEAKER ID="095" NAME="Milan Horáček" AFFILIATION="Verts/ALE">
(DE) Arvoisa puhemies, Kiina on rikkonut räikeästi ihmisoikeuksia Tiibetissä jo vuosien ajan. Aina kun kommunistidiktatuurilta loppuu ideat, se lähettää paikalle panssarivaunut ja sotilaat. Itse opin tämän karusti 40 vuotta sitten Prahassa, ja näemme nyt saman tapahtuvan Lhasassa. Taistelu vapauksien ja demokratian puolesta jatkuu Tiibetissä, Kiinassa, Burmassa ja muualla. Meidän täytyy harkita kaikkien käytettävissä olevien keinojen hyödyntämistä, ehkä jopa olympialaisten vaiheittaista boikotoimista. Vaadimme neuvostoa vihdoinkin nimittämään EU:n Tiibetin erikoislähettilään. Eläköön vapaa Tiibet!
<SPEAKER ID="096" NAME="Tunne Kelam" AFFILIATION="PPE-DE">
(EN) Arvoisa puhemies, Kiinan viranomaisten tapa hoitaa Tiibetin kriisi on osoitus siitä, että Peking on haluton muuttamaan häikäilemätöntä vähemmistöpolitiikkaansa. Pelkurimaisesti ja epärehellisesti se väittää Dalai-laman olevan levottomuuksien innoittaja. Olen ylpeä teistä, arvoisa puhemies, koska otitte rohkeasti selkeän ja moraalisen kannan Tiibetin kysymykseen ja julistitte tänään ehdotonta solidaarisuuttamme Tiibetin kansalle.
<P>
Olympialaisten osalta pidän sopivana muistuttaa, että seitsemän vuotta sitten, heinäkuussa 2001, tämä parlamentti katsoi, että ”Kiinan kansantasavalta selvästi kieltäytyy kunnioittamasta yleisiä perusoikeuksia, kansalaisoikeuksia ja poliittisia oikeuksia” ja että ”kyseinen kielteinen tausta ja sortotoimet Tiibetissä... tekevät mahdottomaksi Pekingin tukemisen vuoden 2008 olympiakisojen isännäksi”. Valitettavasti tosielämä on todistanut tämän johtopäätöksen oikeaksi.
<P>
Kehotan komissiota ja neuvostoa osoittamaan yhtä suurta solidaarisuutta Tiibetiä kohtaan kuin mitä tänään on osoitettu tässä parlamentissa.
<SPEAKER ID="097" NAME="Ana Maria Gomes" AFFILIATION="PSE">
(EN) Arvoisa puhemies, emme voi vaieta, kun Tiibetissä tapetaan ja kiinalaiset yrittävät peitellä tappotoimien laajuutta. Emmekä voi tietenkään katsoa läpi sormien han- ja hui-vastaisia rasistisia väkivaltaisuuksia, joita on puhjennut Tiibetissä ja sitä ympäröivissä Kiinan maakunnissa, niin kuin emme katso läpi sormien tiibetiläisiin kohdistuvia rasistisia herjauksia, joita Kiinassa kuullaan.
<P>
Mutta meidän kaikkien, myös kiinalaisten, pitäisi ymmärtää, miksi tiibetiläiset reagoivat väkivaltaisesti Dalai-laman rauhanomaisesta asenteesta huolimatta. Purkaus johtuu pitkään jatkuneista nöyryytyksistä, tuskasta ja räikeistä ihmisoikeusrikkomuksista, joista tiibetiläiset ovat kärsineet Tiibetissä, jossa he ovat jäämässä vähemmistöön Pekingin aggressiivisen politiikan vuoksi.
<P>
Vaadimme ihmisoikeuksien ja vapauksien kunnioittamista aivan yhtä paljon Tiibetissä kuin Kiinassa, jossa monet joutuvat vankilaan vain siksi, että uskaltavat ilmaista kantansa - kuten kävi Hu Jialle heti sen jälkeen, kun hän oli puhunut Euroopan parlamentissa viime marraskuussa. Koska minä olen huolissani, en tue vaatimuksia Pekingin olympialaisten boikotoimisesta. Se olisi aivan liian kätevää niille, jotka edelleen luottavat maailman välinpitämättömyyteen jatkaakseen kiinalaisten ja tiibetiläisten alistamista. Sen sijaan meidän kaikkien maailman kansalaisten velvollisuus on tehdä näistä Pekingissä järjestettävistä kilpailuista todelliset ihmisoikeuksien, Tiibetin vapauden ja Kiinan vapauden olympialaiset.
<SPEAKER ID="098" NAME="Ewa Tomaszewska" AFFILIATION="UEN">
(PL) Samana päivänä kun Puolassa järjestettiin ensimmäiset osittain vapaat vaalit, 4. kesäkuuta 1989, panssarivaunut jyräsivät opiskelijamielenosoittajien ylitse Taivaallisen rauhan aukiolla. Kyseisistä tapahtumista vastuussa oleva hallinto käy kauppaa omien kansalaistensa elimillä. Tällä hetkellä se murhaa tiibetiläisiä. En voi ymmärtää, miten Kiina koskaan hyväksyttiin olympialaisten isännäksi. Tuen pyyntöä järjestää tarkkailuvierailu Tiibetiin.
<SPEAKER ID="099" NAME="Marios Matsakis" AFFILIATION="ALDE">
(EN) Arvoisa puhemies, viimeaikaiset tapahtumat Tiibetissä ovat olleet hirveitä ja halveksittavia, ja me kaikki tuomitsemme ne - aivan kuten meidän pitäisi tuomita monet muut Kiinan totalitaarisen hallinnon toteuttamat epäinhimilliset toimet.
<P>
Mutta vaikka tuomitsemme nämä toimet, käymme samalla miljardien eurojen arvosta kauppaa Kiinan kanssa. Kukaan tässä parlamentissa ei ole tänään sanonut, että meidän pitäisi ryhtyä toimiin satuttaaksemme Kiinan totalitaarista hallintoa sinne, mihin sitä sattuu eniten, mikä tarkoittaa toimia talouden alalla. Komission jäsen on aiemmin puolustanut parlamentin edessä kantaa, jonka mukaan meidän ei pitäisi asettaa Kiinalle minkäänlaista kauppasaartoa.
<P>
Älkäämme siis tappako olympiahenkeä. Älkäämme tuhotko sitä, vaan yrittäkäämme tuhota Pekingin diktatuuri, ja lopettakaamme kiinalaisten tuotteiden ostaminen, jos haluamme tehdä jotain käytännöllistä.
<SPEAKER ID="100" NAME="Zuzana Roithová" AFFILIATION="PPE-DE">
(CS) Jo usean vuoden ajan olen korostanut, ettei meidän pidä sulkea silmiämme Kiinan räikeiltä ihmisoikeusrikkomuksilta taloudellisista päämääristämme riippumatta. Tiibet on kiinalaisen jäävuoren huippu.
<P>
Tuen täysin parlamentin puhemiehen Hans-Gert Pötteringin näkemystä siitä, että olympialaisten boikotoiminen voisi olla perusteltua, jos Kiina jatkaa kulttuurista kansanmurhaa tiibetiläisiä kohtaan. Eurooppalaisten poliitikkojen pitäisi ilmaista paheksuntansa Kiinan politiikkaa kohtaan jäämällä pois avajaisista.
<P>
Politiikassa on kyse symboleista ja eleistä, ja tämä olisi sopiva ele eurooppalaisille poliitikoille, presidenteille ja pääministereille. Niin minulle itselleni kuin monelle eurooppalaiselle tämä olisi testi, joka osoittaisi, pitääkö Euroopan unioni ihmisoikeuksia ylikansallisena kysymyksenä ja meitä kaikkia koskettavana asiana, vai omaksuuko se valikoivan lähestymistavan Kiinan tapauksessa. Kannatan voimakkaasti ajatusta omien tarkkailijoidemme lähettämisestä Tiibetiin.
<P>
Haluaisin esittää vielä yhden pienen huomion. En pidä siitä, ettemme voi näinä päivinä vapaasti liehuttaa Tiibetin lippua tai tuoda sitä mukaan mihinkään olympialaisiin liittyvään toimintaan. Olympia-aate perustuu puhtaaseen urheiluhenkeen, joka ei varmastikaan sovi yhteen sen kanssa, että jotkut maat vaikenevat olympialaisten aikana siitä, että järjestävä maa polkee brutaalisti Tiibetin kansan oikeuksia.
<SPEAKER ID="101" NAME="Lasse Lehtinen" AFFILIATION="PSE">
(FI) Arvoisa puhemies, vuoden 2008 olympialaiset ovat Euroopalle ainutlaatuinen tilaisuus nostaa keskusteluun tapahtumat Tiibetissä ja YK:ssa hyväksytyt yleismaailmalliset inhimilliset arvot.
<P>
Kiina on painostettava lunastamaan sen antamat lupaukset vastineeksi olympialaisista. Kiinan on päästettävä YK:n ihmisoikeuskomissaari Tiibetiin tekemään perusteellinen ja puolueeton tutkimus tähänastisista tapahtumista. Kehitysyhteistyön toimijoille samoin kuin kansainväliselle lehdistölle on taattava pääsy Tiibetiin. Kiinan kansalaisaktivistien on saatava toimia ilman pidätysten uhkaa.
<P>
Nyt on myös tilaisuus tukea Tiibetin kansan ja sen maanpaossa olevan hengellisen johtajan esimerkiksi kelpaavaa väkivallatonta kamppailua autonomisen aseman saavuttamiseksi. Juuri nyt Kiina on herkempi kuulemaan meitä kuin koskaan aikaisemmin tai olympialaisten jälkeen. Boikottia ei saa sulkea pois keinovalikoimasta, jos se auttaa pääsemään tuloksiin.
<SPEAKER ID="102" NAME="Helga Trüpel" AFFILIATION="Verts/ALE">
(DE) Arvoisa puhemies, haluan sanoa, että olympialaiset ovat aina tärkeä urheilutapahtuma. Mutta ne ovat aina myös poliittinen tapahtuma KOK:lle sekä tässä tapauksessa Kiinalle, joka olympialaisiin liittyen lupasi kunnioittaa ihmisoikeuksia sekä varmistaa paremman ympäristönsuojelun. Näkemykseni mukaan Kiina ei ole vielä lunastanut näitä lupauksia. Itse asiassa ihmisoikeustilanne on heikentynyt merkittävästi, ja meidän on reagoitava tähän. Siksi minäkin katson, ettei Euroopan maiden pitäisi lähettää valtioiden tai hallitusten päämiehiä avajaisiin.
<P>
Meidän pitää kuitenkin mennä vielä pidemmälle. Tarvitsemme todellista EU:n tason Kiina-politiikkaa. Strategista kumppanuutta ei voi toteuttaa täysimääräisesti räikeiden ihmisoikeusrikkomusten vuoksi, joten kehotan meitä jatkamaan vuoropuhelua mutta siten, että kerromme Kiinalle suoraan, mitä he tekevät, emmekä hyväksy minkäänlaista tekopyhyyttä. Tämä tarkoittaa, että jos esimerkiksi Angela Merkel tapaa Dalai-laman, Sarkozyn ei pitäisi matkustaa heti perään Kiinaan myydäkseen TGV-junia ja ydinvoimaloita mainitsematta sanaa ”ihmisoikeudet” kertaakaan.
<P>
Meidän eurooppalaisten pitää arvioida omaa suoritustamme ihmisoikeusulottuvuuden perusteella myös Kiinan kanssa harjoitettavassa kaupassa.
<SPEAKER ID="103" NAME="Marco Cappato" AFFILIATION="ALDE">
(IT) Arvoisat puhemies ja komission jäsen, hyvät naiset ja herrat, mielestäni meidän pitää auttaa Dalai-lamaa sanomalla ”ei” silloin, kun hän on selvästi niin sanonut, ja sanomalla ”kyllä” silloin, kun hän on niin sanonut.
<P>
Hän sanoi ”ei” itsenäisyydelle ja ”kyllä” itsehallinnolle, joten häntä pitäisi auttaa tämän ehdotuksen kanssa. Hän sanoi ”ei” väkivallalle ja ”kyllä” väkivallattomuudelle, mikä tarkoittaa ennakoivaa asennetta ja voi käsittää yhteistoiminnan. Tämä on politiikkaa, jossa vaaditaan tietoa sekä riippumatonta kansainvälistä tutkintaa sen selvittämiseksi, mitä Tiibetissä todella tapahtui ja tapahtuu. Dalai-lama sanoi ”ei” olympialaisten boikotoimiselle, mutta ”kyllä” kaikelle sille, mitä ikinä voidaan tehdä, jotta kansainvälinen yhteisö hyödyntää tämän tilaisuuden saadakseen poliittisen äänensä kuuluviin ihmisoikeuksien puolustamiseksi.
<P>
Puhemies Karma Chophel, joka puhuu hetken päästä ulkoasiainvaliokunnalle, on sanonut myös, että jokaisen ihmisen täytyy hyödyntää tämä tilaisuus osoittaakseen tukea Tiibetin kansalle ja kaikille sorretuille kansoille Kiinassa: uiguureille, mongoleille ja muille. Näin ollen Javier Solana toimi epäilemättä liian nopeasti - kuten neuvostokin totesi - päättäessään kantansa ja ilmoittaessaan aikeistaan osallistua ilman neuvoston mandaattia tai kuulematta Euroopan parlamenttia asiassa.
<SPEAKER ID="104" NAME="Christopher Beazley" AFFILIATION="PPE-DE">
(EN) Arvoisa puhemies, minulla oli onni osallistua katsojana Münchenin olympialaisiin päivää ennen urheilijoiden traagisia murhia. Tiedän, kuinka kovasti Saksa yritti pyyhkiä pois Berliinin olympialaisten muiston - ja onnistuikin siinä. Muistan tietysti yhtä hyvin ne Yhdysvalloissa järjestetyt olympialaiset, joissa jotkut yhdysvaltalaiset urheilijat nousivat voittajankorokkeelle mustat hansikkaat kädessään ja mustat sukat jalassaan.
<P>
Nykyaikaisten olympialaisten on toisin sanoen aina ollut hyvin vaikeaa välttää poliittiset kohtaukset ja pysytellä tapahtumana, jonka on tarkoitus olla urheilun ja rauhan juhlaa.
<P>
Saattaa olla, että olympiakomitea - ja jotkut parlamentin kollegoistamme istuvat kyseisessä komiteassa - joutuu katsomaan, ettei kansallisten lippujen liehuttaminen itse asiassa kuulukaan olympiahenkeen, vaan liehuttaa pitäisi olympialippua.
<P>
Kiinan viranomaisten suhteen olen täysin samaa mieltä kanssanne.
<SPEAKER ID="105" NAME="Mario Borghezio" AFFILIATION="UEN">
(IT) Arvoisa puhemies, hyvät naiset ja herrat, mielestäni yksi mahdollisista toimenpiteistä voisi olla se, että Euroopan unioni pyytää YK:ta takaamaan vapaan kulkuluvan niille tiibetiläisille urheilijoille, jotka haluavat osallistua olympialaisiin oman lippunsa alla ja oman kansakuntansa nimissä.
<P>
On häpeällistä, että maa, jonka kanssa koko maailma - eurooppalaiset kansakunnat mukaan luettuina - käy kauppaa ja harjoittaa liiketoimintaa, suo itselleen oikeuden viettää olympiajuhlaa ja kutsua valtioiden ja hallitusten päämiehet avajaisiin, vaikka se peittää verellä kansalaistensa vapauden sekä sorretun, sotilaallisesti miehitetyn ja verisistä vainoista kärsivän kansakunnan, eli Tiibetin, jolla on oikeus vapauteen ja itsenäisyyteen.
<SPEAKER ID="106" NAME="Csaba Sándor Tabajdi" AFFILIATION="PSE">
(HU) Arvoisa puhemies, erinomainen julkilausumanne ja tämä keskustelu osoittavat, ettei Euroopan parlamentti halua vaieta eikä tehdä yhteistyötä vähemmistöä sortavan diktatuurin kanssa.
<P>
Tiedämme, että on hyvin vaikeaa painostaa Kiinan kaltaista maata, jolla on suuri painoarvo maailman politiikassa, joten on parempi suostutella se neuvottelemaan Dalai-laman kanssa Tiibetin tilanteesta. Kiinalaisilla oli viisautta löytää ratkaisu Hongkongin ja Macaon tapauksissa noudattaen ”yksi maa, kaksi järjestelmää” -periaatetta. Tämä voisi olla yksi tapa ratkaista myös nykyinen tilanne. Tiibet olisi osa Kiinaa, mutta sillä olisi hyvin laajamittainen itsehallinto Dalai-laman alaisuudessa, sillä nykyisen itsehallinnon taso ei täytä tiibetiläisten toiveita.
<P>
Bronisław Geremek ehdotti puitteita tätä varten, ja haluaisin esittää yhden ajatuksen: meidän on vakuutettava kiinalaiset siitä, että on todellakin mahdollista löytää ratkaisu, joka säilyttäisi Kiinan alueellisen koskemattomuuden ja antaisi samalla Tiibetin kansalle sen ansaitseman itsehallinnon. Arvoisa puhemies, olen ylpeä siitä, että olette tämän parlamentin puhemies.
<SPEAKER ID="107" NAME="Zita Pleštinská" AFFILIATION="PPE-DE">
(SK) Kiitos, puhemies. Voin esittää melko tuoreita näkemyksiä asiasta, koska kävin Kiinassa viime viikolla. Euroopan parlamentin valtuuskunta mainitsi Tiibetin kaikissa mahdollisissa tilanteissa ja kaikissa tapaamisissa kiinalaisten, Kiinan kongressin tai Kiinan ulkoministerin kanssa. Kiinalaiset olivat hyvin hermostuneita eivätkä sallineet minkäänlaista keskustelua tästä aiheesta.
<P>
Sain nähdä, miten olympialaisten valmistelut edistyvät, miten niistä on tullut osa kaikkien kiinalaisten jokapäiväistä elämää. Siksi on niin valitettavaa, ettei Kiinan hallitus ole käsittänyt olympialaisten päätehtävää. Jos se olisi käsittänyt, se ei olisi lähettänyt armeijan kulkuneuvojen ja tuhansien sotilaiden muodostamaa saattuetta Tiibetiin ja sitä ympäröiviin maakuntiin. Tiibetiläiset ovat vannoutuneita buddhalaisia, joiden uskontoa hallitus jatkuvasti sortaa. Pidän Kiinan virallista Tiibet-politiikkaa kansanmurhana: ponnisteluina tiibetiläisen kulttuurin ja uskonnon tuhoamiseksi.
<P>
Olen iloinen siitä, että tässä demokraattisessa parlamentissa on tänään kuulunut vahva tuki Tiibetille sekä selvä vaatimus olympialaisten hienojen arvojen puhtauden suojelemisesta ja avajaisseremonian boikotoimisesta. Kiitos.
<SPEAKER ID="108" NAME="Piia-Noora Kauppi" AFFILIATION="PPE-DE">
(EN) Arvoisa puhemies, mielestäni Euroopan unionilla pitäisi olla kolme tavoitetta Tiibetin ja Kiinan suhteen. Ensimmäinen on välitön tavoite lopettaa väkivalta, murhat ja erityisesti Tiibetissä tapahtuva kidutus. Kidutus on nykyään paljon suurempi ongelma kuin murhat, sillä se on edistänyt Tiibetin sortoa 50 vuoden ajan.
<P>
Toinen, enemmänkin keskipitkän aikavälin tavoite liittyy tietenkin olympialaisiin. Meillä on vielä viisi kuukautta aikaa varmistaa, että Kiina täyttää lupauksensa. Viisi kuukautta on pitkä aika, ja nyt on oikein hyvä hetki varmistaa, että olympialaisten ”poliittiset päämäärät” - joiden vuoksi Kiina sai olympialaiset järjestääkseen - todella saavutetaan.
<P>
Lopultakin tärkein asia on se, että korkean tason neuvottelut Dalai-laman edustajien ja Kiinan hallituksen välillä voivat todella jatkua. Neuvottelut ovat edistyneet erittäin vähän niiden alkamisen jälkeen. Mielestäni Euroopan unioni voisi tukea enemmän Dalai-lamaa, jotta tällaisten rauhanomaisten neuvottelujen avulla voitaisiin luoda todellinen kestävä tulevaisuus autonomiselle Tiibetille.
<SPEAKER ID="109" NAME="Vytautas Landsbergis" AFFILIATION="PPE-DE">
(EN) Arvoisa puhemies, kun otetaan huomioon, mitä Tunne Kelam totesi parlamentin seitsemän vuotta sitten esittämistä varoituksista, meidän täytyy tarkastella, mikä, jos mikään, on muuttunut Kiinassa Tiibetin osalta tällä välin, ja onko parlamentin kanta muuttunut. Jos mikään ei ole muuttunut, olisi toistettava se, mitä seitsemän vuotta sitten sanottiin: ”...tekevät mahdottomaksi”.
<P>
Meidän pitääkin vaatia jäsenvaltioita käyttäytymään asianmukaisesti. Mielestäni parlamentti ei ole yhtään vähempää Euroopan ääni kuin silloin.
<SPEAKER ID="110" NAME="Benita Ferrero-Waldner">
komission jäsen. - (EN) Arvoisa puhemies, yhteenvetona haluaisin ensinnäkin sanoa, että tämä keskustelu on selkeästi osoittanut, että olette erinomaisesti ymmärtäneet Tiibetin kansan turhautumisen. Tämä on ollut erittäin kiihkeä keskustelu. Välitän aivan varmasti ulkoministereiden neuvostolle keskustelussa tänään ilmaistut näkemykset. Kuten sanoin, neuvoston on vielä keskusteltava tästä aiheesta.
<P>
Ydinasia kysymyksessä on omasta mielestäni se, miten tilannetta voidaan konkreettisesti parantaa Tiibetissä. Ymmärrän, että kiinalaiset ovat tarkkoja itsemääräämisoikeudestaan, mutta on myös oikeudenmukaista pyytää kunnioittamaan Tiibetin kulttuuria ja perinteitä. Olemme muistuttaneet kiinalaisia useaan otteeseen siitä, että sen rooli kasvavana voimana ja olympialaisten isäntämaana tuo mukanaan myös vastuuta.
<P>
Viestini onkin seuraava. Ensinnäkin on lopetettava väkivalta. Kuten aiemmin totesin, väkivallalla ei ole koskaan saavutettu kestäviä tuloksia. Toiseksi on käynnistettävä todellinen ja rakentava vuoropuhelu, jossa puututaan ydinongelmiin, kuten siihen, mitä voidaan tehdä Tiibetin kielen, kulttuurin, uskonnon ja perinteiden suojelemiseksi, mihin toimiin on ryhdyttävä, jotta tiibetiläiset voivat nauttia samoista mahdollisuuksista koulutuksen, työelämän, talouden ja yhteiskunnan alalla, mitä pitää tai ei pidä tehdä, jotta tiibetiläiset voivat edelleen tuntea olevansa kotonaan omalla alueellaan.
<P>
Jos näihin kysymyksiin löydetään vastaukset, niin taustalla kummitteleva separatismi saattaa kadota ja oikea ratkaisu löytyä. Ei ole kenenkään etu, että tilanne kuumenee entisestään tai että ihmiset radikalisoituvat ja kestävän ratkaisun löytämisestä tulee yhä epätodennäköisempää. Mielestäni kaikkien osapuolten pitää pyrkiä vahvistamaan maltillisia keinoja. Kehotankin vahvasti käsittelemään näitä kysymyksiä yhdessä, jotta on mahdollista löytää kaikkien hyväksyttävissä oleva, kestävä ratkaisu.
<P>
Se, mitä me olemme tehneet - ja mitä me voimme tehdä - on vuoropuhelun käyminen ihmisoikeuksista, kuten sanoin. Tässä vuoropuhelussa kidutuskysymys otetaan aina selkeästi esiin. Tässäkin yhteydessä, kuten olen todennut, aiomme vaatia erityisen tarkkailumatkan järjestämistä paikan päällä. Mielestämme tämä on tärkeää.
<P>
Toiseksi aion ottaa esiin kysymyksen, joka on esitetty aiemmin. Myös oma valtuuskuntamme pyytää lupaa vierailla Tiibetissä. Toivon tämän olevan mahdollista, koska - kuten aiemmin sanoin - jotkut toimittajat ovat nyt päässeet paikalle. Toivottavasti eurooppalaisen yhteisömme edustajat pääsevät sinne myös.
<P>
Tässä se, mitä voin teille kertoa. Kiitos paljon. Mielestäni tämä oli erittäin tärkeä keskustelu.
<SPEAKER ID="111" NAME="Puhemies">
(DE) Monet kiitokset, arvoisa komission jäsen. Hyvät naiset ja herrat, minun mielestäni tämä on ollut yksi Euroopan parlamentin hienoimmista hetkistä, koska olemme puolustaneet kaikkein tärkeintä asiaa, ihmisoikeuksia. Mielestäni voimme olla kiitollisia siitä, että olemme kokoontuneet tähän keskusteluun - vaikka emme voi menettelyllisistä syistä nyt äänestää päätöslauselmasta, vaan teemme sen huhtikuussa - mutta myös siitä, että olemme osoittaneet hyvin selvästi olevamme Tiibetin kansan puolella. Pyyntöni ja neuvoni teille - ja luotan siihen, että tämä toteutuu - on, että meidän täytyy jatkossakin pitää silmämme auki sen suhteen, mitä Kiinassa ja Tiibetissä tapahtuu, ja että meidän täytyy jatkossakin korottaa ääntämme, jos ihmisoikeuksia rikotaan Tiibetissä tai jossain muualla maailmassa. Haluaisin ilmaista syvän kiitollisuuteni kaikille teille osallisuudestanne yhteen Euroopan parlamentin hienoimmista hetkistä.
<P>
Kaikki ne jäsenet, jotka ilmoittivat haluavansa puheaikaa ”catch the eye” -menettelyssä, sitä myös saivat. Mielestäni näin kiihkeässä ja tärkeässä keskustelussa on tärkeää, että kaikki halukkaat saavat tuoda ilmi mielipiteensä. Sydämelliset kiitokseni teille myös tästä. Toivon, että keskustelumme saa myönteistä vastakaikua Euroopan unionissa ja sen ulkopuolella. Arvoisa komission jäsen Ferrero-Waldner, olen varma, että välitätte ulkoministerineuvostolle tämän keskustelun tunnelman sekä intohimomme ja sitoumuksemme ihmisoikeuksien puolustamisessa. Toivotan teille tätä varten onnea ja luotan siihen, että myös ulkoministerineuvosto vetää todellisia johtopäätöksiä tilanteesta, aivan kuten juuri teimme tässä keskustelussa.
<P>
Julistan keskustelun päättyneeksi.
<P>
Kirjalliset kannanotot (142 artikla)
<SPEAKER ID="112" NAME="Gyula Hegyi  " AFFILIATION="PSE">
kirjallinen. - (HU) Tiibetin kriisi huolestuttaa meitä kaikkia, ja tunnemme myötätuntoa uhreja kohtaan. Kiinan hallituksen täytyy suojella ihmisoikeuksia, ei turvautua väkivaltaan. Dalai-lama vaatii Tiibetiin itsehallintoa, ja se on mielestäni viisas ja asianmukainen ehdotus. Tiibet varmasti ansaitsee itsehallinnon ottaen huomioon sen rikkaan kulttuurin, historian ja uskonnolliset perinteet. Itsehallinto voisi olla ratkaisu samanlaisiin historiallisiin ja etnisiin konflikteihin monissa muissakin maailman maissa.
<P>
Mielestäni on kuitenkin hyvin tärkeää, ettei politiikkaa ja urheilua sekoiteta keskenään. Vuoden 1980 Moskovan olympialaisten sekä vuoden 1984 Los Angelesin olympialaisten boikotit ovat katkera luku kylmän sodan historiassa. Erinomaiset urheilijat menettivät mahdollisuuden osoittaa kykynsä, ja kokonaiset kansakunnat jäivät paitsi olympialaisiin osallistumisen tuomasta ilosta. Voin sanoa ilman epäilyksen häivääkään, että suuri enemmistö urheilua rakastavasta Unkarin kansasta vastusti vuoden 1984 boikottia ja vastustaisi kaikkia boikotointiehdotuksia tässäkin tapauksessa. Tukekaamme tiibetiläisiä politiikan kautta, mutta älkäämme viekö sadoilta miljoonilta ihmisiltä urheilun tuottamaa iloa.
<SPEAKER ID="113" NAME="Eija-Riitta Korhola  " AFFILIATION="PPE-DE">
kirjallinen. - (FI) Arvoisa puhemies, jaan kollegoideni huolen Tiibetissä tapahtuvista ihmisoikeusloukkauksista.
<P>
Kiina on YK:n jäsen ja ratifioinut useita kansainvälisiä sopimuksia. Velvoitteidensa täyttämisen se on silti jättänyt aikalailla vaillinaiseksi. Vaikka maailman katseet ovat lähenevien olympiakisojen johdosta kääntyneet Kiinaa kohtaan, sen hallitus käyttää nyt kovia keinoja vaientaakseen politiikkansa arvostelijoita ja tukahduttaakseen rauhanomaisia mielenosoituksia.
<P>
Tiibetiläisen niin kutsutun autonomisen alueen kommunistisen puolueen päällikkö Zhang Qinglin käyttämä stalinistinen retoriikka antaa ounastella huonoa. Muiden maiden ei tule hyväksyä laajoja poliittisia loukkauksia ja ihmisoikeusloukkauksia. Euroopan unionin tulisi täydentää pikimmiten nykytilanteen huomioivaa yhteistyösuunnitelmaa ja Kiinan kanssa käytävää ihmisoikeusvuoropuhelua, jossa olisi mahdollisuus saavuttaa tuloksia.
<P>
Nyt pitäisi panostaa etenkin siihen, että tiibetiläiset alueet saadaan avattua toimittajille ja kehitysaputyöntekijöille, luostareiden piiritykset on saatava loppumaan, ja tiibetiläisten ruoan, veden ja sairaanhoidon saanti varmistettava. Alueelle on myös päästettävä tunnustettuja ihmisoikeusjärjestöjä ja virallisia tahoja valvomaan ihmisoikeustilannetta. Tämän seikan Kiina on kieltänyt lukuisien kansainvälisten tahojen pyynnöstä ja painostuksesta huolimatta. Kiinaa on myös vaadittava vapauttamaan rauhallisissa mielenosoituksissa pidättämiään tiibetiläisiä, kunnioittamaan ilmaisun ja kokoontumisen vapautta sekä poistamaan uskonnon harjoittamisen rajoitukset.
<P>
Dalai-lama on puhunut mediassa ”Tiibetin kulttuurisesta kansanmurhasta”. Ainoastaan sellainen apu ja ratkaisu, joka tuo tiibetiläisille perusoikeuksia, taloudellista hyvinvointia, sanan- ja uskonnonvapauden ja aitoa kulttuurista autonomiaa, on kestävä.
<SPEAKER ID="114" NAME="Luca Romagnoli  " AFFILIATION="NI">
kirjallinen. - (IT) Maailma on antanut Kiinan tyrannisoida Tiibetin kansaa ja kulttuuria jo vuosikymmenten ajan geopoliittisen opportunismin vuoksi.
<P>
Nyt vältämme häpeällisesti painostamasta tätä Aasian voimanpesää, joka jatkaa ihmisoikeuksien rikkomista. Kansainvälinen vaitiolo tai rikoskumppanuus johtuu enemmän kaupallisista ja taloudellisista syistä kuin geopoliittisesta taktikoinnista. Asian ottaminen yllättäen esityslistalle, mikä osoittaa vain muodollisen kiinnostuksen asiaa kohtaan, ei palauta itseni kaltaisten ihmisten - jotka ovat aina tuominneet Kiinan ylimielisyyden - toivoa sen suhteen, että EU ei tyytyisi vain ilmaisemaan sanallisesti paheksuntaansa, vaan langettaisi seuraamuksia. Seuraamusten pitää ulottua paljon olympialaisiin liittyviä kysymyksiä pidemmälle, vaikka itäblokin maat käyttäytyivät eri tavalla Moskovan olympialaisten yhteydessä.
<P>
Siksi häpeän ollessani sen saman pelkurimaisen unionin kansalainen, joka vain muutama päivä sitten jätti huomioimatta kansainvälisen oikeuden ja tunnusti Kosovon itsenäisyyden, aivan kuten häpesin Italian hallitusta ja melkein kaikkia Italian poliittisia puolueita - samalla tavalla enemmistöä sekä oppositiota - jotka taipuivat Kiinan pyyntöön olla järjestämättä Dalai-lamalle virallista vastaanottoa tämän vieraillessa Italiassa. Hallituksemme ovat markkinoiden orjia, vapaan kaupan ja kommunismin kannattajia, joilla on ikuisesti vastassaan kaltaisiani vapaasti ajattelevia kansalaisia, jotka jatkavat taistelua epäoikeudenmukaisuutta vastaan.
<SPEAKER ID="115" NAME="Csaba Sógor  " AFFILIATION="PPE-DE">
kirjallinen. - (HU) Arvoisa puhemies, Tiibetin levottomuuksissa on kuollut useita satoja ihmisiä. Kiinan mukaan kuolleita on vain kolmetoista. Yksikin kuolema on liikaa. Tiibetiläiset mielenosoittajat ammuttiin väitteiden mukaan itsepuolustukseksi. Kiinan pääministeri syyttää Dalai-lamaa syntyneestä tilanteesta. Tuttu tarina. Kommunistinen maa tallaa ihmisoikeudet jalkoihinsa. Vähemmistö taistelee oikeuksiensa puolesta ja vaatii itsehallintoa, joka on sille luvattu, mutta otettu siltä pois.
<P>
Täällä on puhuttu boikotoimisesta ja menemättä jättämisestä, mutta myös sovinnosta ja vuoropuhelusta. Jos mitään ei tapahdu, niin sitten ainakaan olympialiekin ei pitäisi kulkea Tiibetin läpi. Kysyisin teiltä myös, voimmeko kantaa liekin koko Euroopan läpi hyvällä omallatunnolla. Vielä nykyään monissa Euroopan maissa hakataan ihmisiä, jotka puhuvat eri kieltä kuin enemmistö, vähemmistöjohtajia syytetään jokaisesta syntyvästä tilanteesta ja ihmisoikeudet sekä yhteisöjen itsemääräämisoikeudet ovat tabuja. Meidän täytyy puhua Tiibetin kansan oikeuksien puolesta, mutta Euroopan on hoidettava myös oma tonttinsa järjestykseen.
