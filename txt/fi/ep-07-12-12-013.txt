<CHAPTER ID="013">
Montenegro - EY:n ja Montenegron välinen vakautus- ja assosiaatiosopimus (keskustelu)
<SPEAKER ID="299" NAME="Puhemies">
(IT) Esityslistalla on seuraavana yhteiskeskustelu seuraavista aiheista:
<P>
komission julkilausuma Montenegrosta,
<P>
Marcello Vernolan ulkoasianvaliokunnan puolesta laatima suositus ehdotuksesta neuvoston ja komission päätökseksi Euroopan yhteisöjen ja niiden jäsenvaltioiden sekä Montenegron tasavallan välisen vakautus- ja assosiaatiosopimuksen tekemisestä - C6-0463/2007 -.
<SPEAKER ID="300" NAME="Olli Rehn">
komission jäsen. - (EN) Arvoisa puhemies, haluan kiittää Marcello Vernolaa erittäin perusteellisesta mietinnöstä, jonka hyväksyminen tapahtuu EU:n ja Montenegron välisten suhteiden varsin kriittisessä vaiheessa.
<P>
Saanen sanoa ensin muutaman sanan Länsi-Balkanin tulevaisuudennäkymistä Euroopassa. Maanantaina kokoontuneessa neuvoston ulkoministerikokouksessa vahvistettiin, että Länsi-Balkanin maiden tulevaisuus on Euroopan unionissa. Tämän osoituksena olemme kahden viime kuukauden kuluessa allekirjoittaneet vakautus- ja assosiaatiosopimuksen Montenegron kanssa sekä aloittaneet neuvottelut vastaavan sopimuksen tekemisestä Serbian sekä Bosnia ja Hertsegovinan kanssa.
<P>
Haluan kiittää puheenjohtajavaltio Portugalia merkittävästä panoksesta tässä rohkaisevassa kehityksessä. Toivon, että voimme pian allekirjoittaa kaksi edellä mainittua sopimusta heti, kun kyseiset maat ovat täyttäneet vaaditut ehdot.
<P>
Montenegro on edistynyt myönteisesti itsenäistymisensä jälkeen. Kehittymistä on tapahtunut myös Serbian-suhteissa, jotka ovat nyt entistä kitkattomammat ja toimivammat. Ratkaiseva askel Montenegron tiellä kohti unionia otettiin luonnollisesti 15. lokakuuta tänä vuonna, jolloin allekirjoitimme maan kanssa vakautus- ja assosiaatiosopimuksen. Olen iloinen, että pian tämän jälkeen Montenegron parlamentti ratifioi sopimuksen yksimielisesti. Sopimus tarjoaa vakaat puitteet Montenegron taloudelliselle, poliittiselle ja institutionaaliselle kehitykselle, ja se on merkittävä edistysaskel Montenegron tiellä kohti EU:n jäsenyyttä, kunhan sopimus pannaan asianmukaisesti täytäntöön.
<P>
Panen niin ikään tyytyväisenä merkille erään toisen myönteisen kehityksen, nimittäin sen, että Montenegron perustuslaki hyväksyttiin vain muutama päivä vakautus- ja assosiaatiosopimuksen allekirjoittamisen jälkeen. Uusi perustuslaki vastaa pitkälti EU:n normeja ja auttaa vahvistamaan maan demokraattisia elimiä. Sen täysipainoinen täytäntöönpano edellyttää lisäponnisteluja ja päättäväisyyttä.
<P>
Komission säännöllisesti laatimassa, edistymistä koskevassa kertomuksessa, jonka se antoi 6. marraskuuta, korostetaan näitä myönteisiä edistysaskelia. Siinä kiitetään Montenegroa siitä, että itsenäistymisen jälkeen maahan on luotu tarpeellinen oikeudellinen ja institutionaalinen kehys. Lisäksi kertomuksessa nostetaan esiin Montenegron eteneminen vakautus- ja assosiaatiosopimuksen täytäntöönpanon valmistelussa sekä maan hallinnollisten valmiuksien parantamisessa. Edistymiskertomuksessa kiinnitetään huomiota myös joihinkin keskeisiin haasteisiin, joihin Montenegron on vastattava tulevina vuosina. Esimerkiksi Montenegron hallinnolliset valmiudet ovat edelleen melko puutteelliset, minkä takia hallinnollisia uudistuksia on syytä jatkaa kaikilla tasoilla. Korruption torjunta vaatii kiireellisiä toimenpiteitä konkreettisten tulosten aikaansaamiseksi. Myös rahanpesu ja järjestäytynyt rikollisuus ovat edelleen ongelma, johon komission kertomuksessa kiinnitetään niin ikään täysin oikeutetusti huomiota.
<P>
Montenegron uusi perustuslaki lisää oikeuslaitoksen riippumattomuutta, koska perustuslain nojalla maahan perustetaan uusi perustuslaillinen elin, oikeusneuvosto, joka vastaa tuomareiden nimittämisestä ja erottamisesta. Montenegron hallitus on lisäksi hyväksynyt oikeudellista uudistusta koskevan strategian vuosille 2007-2012. Sen täytäntöönpano on varmasti suuri haaste, mutta on selvää, että Montenegron on varmistettava tuomareiden ja syyttäjien riippumattomuus, tilivelvollisuus ja ammattitaito.
<P>
Montenegro osallistuu aktiivisesti alueelliseen yhteistyöhön, ja sillä on hyvät suhteet naapurimaihin. Suurin osa Serbian itsenäistymisen jälkeen syntyneistä ongelmista on nyt ratkaistu. Montenegro suhtautuu rakentavasti myös Kosovon asemaa koskevaan kysymykseen, jossa se jakaa EU:n kannan.
<P>
Nyt olisi syytä keskittyä vakautus- ja assosiaatiosopimuksen kokonaisvaltaista täytäntöönpanoa valmistelevan väliaikaisen sopimuksen täytäntöönpanoon sekä EU:n kumppanuutta koskeviin suosituksiin. Montenegron on saatava aikaan vankkoja tuloksia vakautus- ja assosiaatiosopimuksen täytäntöönpanossa sekä uudistuksissa. Se on hyvässä alussa, ja toivon, että se rakentaa toimintansa tälle myönteiselle kehitykselle.
<P>
Odotamme innokkaina entistäkin tiiviimpää yhteistyötä Montenegron hallituksen, parlamentin ja muiden elinten sekä kansalaisyhteiskunnan kanssa eurooppalaisen uudistusohjelman puitteissa. Minulla on ilo ilmoittaa, että komission uusi edustusto on aloittanut toimintansa 1. marraskuuta. Edustusto valmistautuu ottamaan vastuulleen Euroopan jälleenrakennusviraston tehtävät sovitussa aikataulussa. Montenegrolle aiotaan myöntää lähes 100 miljoonaa euroa liittymistä edeltävästä rahoitusvälineestä vuoteen 2009 ulottuvalla kolmivuotiskaudella. Rahastoista avustetaan Montenegroa oikeusvaltion kehittämisessä, hallinnollisten valmiuksien parantamisessa sekä vakautus- ja assosiaatiosopimuksen täytäntöönpanossa. Taloudellinen ja yhteiskunnallinen kehitys sekä kansalaisyhteiskunnan kehittäminen ovat muita painopistealueita. Uskon siis, että voimme luottaa Euroopan parlamentin vankkaan tukeen, joka on ratkaisevan tärkeä, kuten aina.
<SPEAKER ID="301" NAME="Bernd Posselt" AFFILIATION="PPE-DE">
(DE) Arvoisa puhemies, meille oli ilmoitettu, että nyt ovat vuorossa yhteiskeskustelu tai neuvoston ja komission julkilausumat. Halusin vain tiedustella, missä neuvosto on ja aikooko se olla läsnä ainakin neuvoston kyselytunnilla tai jopa tässä keskustelussa?
<SPEAKER ID="302" NAME="Puhemies">
(IT) Yksiköt ovat ilmoittaneet minulle, että keskustelu käydään tässä muodossa puheenjohtajakokouksen päätöksellä, koska neuvosto valmistelee parhaillaan huomenna pidettävää Lissabonin huippukokousta.
<SPEAKER ID="303" NAME="Marcello Vernola">
esittelijä. - (IT) Arvoisa puhemies, hyvät parlamentin jäsenet, nyttemmin on hyväksytty, että Balkanin maiden tulevaisuus on Euroopan unionissa. Tämä vahvistettiin Thessalonikissa vuonna 2003 pidetyssä Eurooppa-neuvoston kokouksessa, ja myös me täällä parlamentissa olemme vahvistaneet sen useaan otteeseen, joten asia on loppuun käsitelty.
<P>
Montenegrolla on eittämättä ”paalupaikka” Euroopan unionin jäsenyyteen johtavalla tiellä, kuten tosiasiat osoittavat: Montenegro erosi liitosta Serbian kanssa vuonna 2006, ja itsenäisyys julistettiin demokraattisesti asianmukaisen kansanäänestyksen jälkeen ja Serbian hallituksen asianmukaisella hyväksynnällä, minkä jälkeen neuvottelut Montenegron omasta vakautus- ja assosiaatiosopimuksesta aloitettiin uudelleen ja saatiin päätökseen hieman reilussa kahdessa kuukaudessa. Sopimukset pantiin alulle 15. maaliskuussa 2007, minkä jälkeen ilmeni valitettavasti joitakin etenemistä hidastavia teknisiä ongelmia, mutta nyt neuvottelut ovat loppusuoralla. Komission jäsen ilmoitti juuri hetki sitten, että uusi edustusto on jo avattu Podgoricaan - onnittelut siitä - ja että kaikki on valmiina sopimuksen ratifiointia varten.
<P>
Montenegron viimevuotinen edistys, sen tekemät sitoumukset Euroopan yhteisöön liittyen sekä aina viime päiviin asti jatkunut uudistustyö vain vahvistavat kantaamme sopimuksen allekirjoittamisen puolesta. Tämä ei tosin ole lopullinen päämäärä, mutta se on hyvä lähtökohta.
<P>
Montenegron on nyt keskityttävä kaikkien niiden toimenpiteiden täytäntöönpanoon, joita tarvitaan käynnissä jo olevan uudistusprosessin loppuun viemiseksi, jotta maa voi täyttää vakautus- ja assosiaatiosopimuksen yhteydessä tekemänsä sitoumukset. Tältä osin on syytä panna merkille myönteinen yhteistyön henki Euroopan parlamentin ja Montenegron parlamentin välillä. Olemme tavanneet Montenegron parlamentin edustajia useaan otteeseen, ja ensi viikolla he ottavat meidät vastaan Podgoricassa. Montenegrolla on kaikki, mitä se tarvitsee prosessiin loppuun saattamiseksi nopeassa aikataulussa, kuten ehdokasvaltion asema.
<P>
Montenegron talous on jatkanut kasvuaan viime vuosina, mikä on houkutellut maahan huomattavan määrän ulkomaista pääomaa osittain yrityksiä suosivan veropolitiikan ansiosta. Tämän ansiosta maan työttömyys on pudonnut jyrkästi 33 prosentista 12 prosenttiin.
<P>
Montenegrossa annettiin muutama kuukausi sitten uusi perustuslaki, mikä on selkeä merkki siitä, missä laajuudessa valtio vahvistaa demokraattisia oikeuksia, jotka erottavat sen muista Balkanin alueen valtioista. Montenegron viranomaiset työskentelevät ripeästi omaksuakseen EU:n normit. Tuoreet uutiset ovat saaneet meidät jättämään viisi tarkistusta viimeaikaisen kehityksen huomioon ottamiseksi.
<P>
Entisen Jugoslavian alueen kansainvälisen rikostuomioistuimen kanssa on allekirjoitettu juuri näinä päivinä yhteistyösopimus, jolla säädellään teknistä tukea yhdessä rikostuomioistuimen kanssa. Meidän on syytä muistaa, että ilman ehtoja harjoitettava yhteistyö Haagin väliaikaisen tuomioistuimen kanssa on ratkaisevan tärkeää kaikille Jugoslavian seuraajavaltioille. Lisäksi on syytä muistaa, ettei Montenegro ole koskaan laiminlyönyt kansainvälisiä velvoitteitaan ja on itse asiassa saanut aina kiitosta tehokkaasta yhteistyöstä muiden valtioiden oikeusviranomaisten kanssa.
<P>
Montenegron on kuitenkin ponnisteltava edelleen torjuakseen ja vähentääkseen kansainvälistä rikollisuutta rajat ylittävän laittoman kaupan alalla. Myös Euroopan parlamentti katsoo, että julkisessa hallinnossa ja oikeuslaitoksessa esiintyvä korruptio on kitkettävä. Montenegro suhtautuu myönteisesti EU:n kehotuksiin, ja merkkejä tästä on nähtävissä uudessa perustuslaissa, jossa otetaan käyttöön mekanismeja oikeuslaitoksen autonomian ja riippumattomuuden turvaamiseksi.
<P>
Myös valtaapitävien kapasiteettia kehitetään niin, että Montenegro ottaa osaa yhteisön ystävyyskaupunkitoimintaan ja vaihto-ohjelmiin jäsenvaltioiden kanssa. Osalla ohjelmista edistetään nuorten ja tutkijoiden kehittymistä. Henkilöiden ja varsinkin opiskelijoiden ja tutkijoiden vapaan liikkuvuuden edistäminen on tavoite, johon pyritään muun muassa yksinkertaistamalla pikaviisumien saantimenettelyä, jota koskevia erityissopimuksia Montenegro allekirjoitti viime syyskuussa Euroopan unionin kanssa. Lopullisena tavoitteena on täydellinen viisumivapaus, jotta liikkumisen vapaus voisi toteutua koko laajuudessaan, mikä on tärkeä osa vakautus- ja assosiaatiosopimusta, sekä kanavointi kasvua ja koulutusta tukevaan toimintaan. Katsomme, että kulttuurialan laitoksille on annettava runsaasti tilaa esimerkiksi edistämällä yhdistystoimintaa ja turvaamalla kansalaisyhteiskunnan edustajien asema.
<P>
Ympäristö ansaitsee erityismaininnan: Vanhassa perustuslaissa Montenegro määritellään ekologiseksi tasavallaksi. Määritelmä on ensimmäinen laatuaan. Luonto onkin ollut suopea Montenegrolle, jonka upea rannikko Kotorin luonnonvaraisine lahtineen ja Durmitorin vuoristoineen kuuluu Unescon maailmanperintöluetteloon. Tätä perintöä on suojeltava erityisellä lainsäädännöllä, joka on jo suurimmaksi osaksi annettu, mutta jota ei sovelleta tiukasti usein rahoituksen puuttuessa.
<P>
Montenegro saa huomattavia tuloja matkailusta. Matkailu voi kuitenkin vahingoittaa luontoa, koska matkakohteissa ei ole asianmukaisia järjestelmiä, joilla mahdollistetaan suurten matkailijamäärien hallinta ekologisesti. Tästä syystä olemme eräässä toisessa yhteydessä kehottaneet komission jäsentä Olli Rehniä kiinnittämään komission huomion ympäristöpolitiikan edistämiseen erityisesti uusiutuvien energialähteiden, vesi- ja jätehuollon sekä rannikoiden suojelun osalta. Montenegro tiedostaa ongelman ja pyrkii parantamaan luonnonvarojen asianmukaista hoitoa. Montenegro onkin hyväksynyt hiljattain rakentamista ohjaavan aluesuunnitelman, jolla pyritään estämään rannikkoympäristön pilaantuminen.
<SPEAKER ID="304" NAME="Doris Pack">
PPE-DE-ryhmän puolesta. - (DE) Arvoisa puhemies, PPE-DE-ryhmän puolesta voin todeta, että suhtaudun tietenkin myönteisesti siihen edistykseen, jota Montenegro on saanut aikaan itsenäiseksi julistautumisen jälkeen ja joka on johtanut vakautus- ja assosiaatiosopimuksen tekemiseen hyvin ripeässä tahdissa.
<P>
Montenegro ei voi tietenkään nyt jäädä lepäämään laakereilleen, vaan sen on syytä panna allekirjoittamansa sopimus täysimääräisesti täytäntöön. Maan on syytä noudattaa asettamiaan suuntaviivoja ja tehtävä mahdolliseksi annetun lainsäädännön soveltaminen hallinnossa. Montenegron on myös varmistettava, että oikeusjärjestelmä täyttää riittävät vaatimukset ja että valtiossa ryhdytään toimiin etenkin hallinnossa ja oikeuslaitoksessa esiintyvän korruption kitkemiseksi.
<P>
Olen hyvinkin tietoinen siitä, että alueella 1990-luvulla vallinnut tilanne mahdollisti korruption esiintymisen ja että sen kitkeminen nykyään on hyvin vaikeaa, mutta Montenegron putkahtaminen esiin salakuljetuksen, korruption ja rahanpesun yhteydessä ei tee hyvää valtion maineelle Euroopan unionin valtiona. Montenegron poliitikkojen onkin tehtävä kaikkensa valtion maineen puhdistamiseksi. On nimittäin odotettavissa, että Euroopan unionin kansalaiset hyväksyvät jossakin vaiheessa Montenegron joukkoonsa. Tästä syystä on välttämätöntä, että demokratian ja markkinatalouden kehittäminen tapahtuu täysin avoimesti.
<P>
En aio puhua jokaisesta kohdasta, joka on nostettu tänään esiin tai tullaan vielä nostamaan, enkä aio ottaa esille kaikkia päätöslauselman kohtia. Haluan kuitenkin korostaa, että Montenegron luonto on kuin helmi, minkä vuoksi vaaditaan erityisiä toimenpiteitä sen ainutlaatuisuuden suojelemiseksi. Kuten Marcello totesi, tämä tarkoittaa, että uuteen perustuslakiin sisältyvä lauseke, jossa Montenegro julistetaan ekologiseksi valtioksi, ei saa jäädä vain tyhjäksi lupaukseksi. Montenegron rannikko ja sitä ympäröivät alueet on suojeltava, ja massiiviset investointihankkeet on estettävä. Kulttuurisesti ja historiallisesti tärkeät piirteet ja alueet on säilytettävä sen varmistamiseksi, ettei Montenegro pilaa ainutlaatuista vetovoimaansa matkailukohteena. Länsi-Euroopasta löytyy runsaasti varoittavia esimerkkejä tällaisesta toiminasta.
<P>
Rannikon ja sitä ympäröivien alueiden myynti on estettävä, ja järkevä matkailun kehittäminen sekä harkitsevainen maankäyttö ovat tarpeen. Rannikkoalueiden ylirakentaminen on kiireesti estettävä, ja keinottelu maa- tai kiinteistöomaisuudella on pidettävä kurissa. Panenkin tyytyväisenä merkille, että alueelle on nyt ilmeisesti laadittu maankäyttösuunnitelma. Kannatan yhteistyötä entisen Jugoslavian alueen kansainvälisen rikostuomioistuimen kanssa ja toivon, että se saa Karadžićin kiinni ennen pitkää.
<P>
Toivon myös hartaasti, että Montenegro perustaisi kansallisen viraston, jotta montenegrolaiset opiskelijat ja harjoittelijat voisivat ottaa osaa Erasmus- ja Leonardo-koulutusohjelmiin.
<P>
Tapaamme ensi viikolla virkaveljiämme Montenegron parlamentin valtuuskunnasta. Rohkaisemme heitä tukemaan hallitustaan tämän ponnisteluissa jatkaa unionin tiellä ja taistella edellä mainittuja epäkohtia vastaan.
<SPEAKER ID="305" NAME="Vural Öger">
PSE-ryhmän puolesta. - (DE) Arvoisa puhemies, valtion- ja hallitusten päämiehet vahvistivat Thessalonikissa kesäkuussa 2003 pidetyssä EU:n huippukokouksessa tukensa Länsi-Balkanin maiden lähentymiselle kohti Euroopan unionia. Montenegro on viimeisin entisestä Jugoslaviasta irtautunut valtio, joka julistautui itsenäiseksi Serbiasta vuonna 2006.
<P>
Montenegron suhteet Euroopan unioniin ovat tämän jälkeen lähentyneet entisestään, ja näyttääkin siltä, että Montenegro on valinnut eurooppalaisen linjan. Olen erityisen tyytyväinen vakautus- ja assosiaatiosopimuksen tekoon 18. lokakuuta. Sopimus on virstanpylväs Montenegron ja EU:n välisissä suhteissa, ja se hyödyttää monin tavoin tätä pientä Balkanin maata varsinkin liiketoiminnassa ja kaupassa tarjotessaan vapaakauppa-alueen ja edistäessään investointeja ja liiketoiminnan alan yhteistyötä.
<P>
Reilun vuoden kuluttua Montenegron itsenäisyysjulistuksen jälkeen valtio saavutti erään toisen merkittävän tavoitteen, kun sen parlamentti hyväksyi ensimmäisen perustuslain, jolla on keskeinen asema tämän nuoren kansakunnan identiteetin muokkaajana. Perustuslain mukaan Montenegro on demokraattinen, liberaali ja ekologinen, oikeusvaltion periaatteelle perustuva valtio. Tämä on hieno saavutus. Montenegrolla on vielä pitkä matka EU:n jäsenyyteen, mutta jäljellä olevia esteitä raivataan askel kerrallaan.
<P>
Edistystä kaivataan erityisesti taistelussa harmaata taloutta ja korruptiota vastaan. Vapaan ja riippumattoman oikeuslaitoksen toiminta, yhteistyö entisen Jugoslavian alueen kansainvälisen rikostuomioistuimen kanssa sekä ennen kaikkea uudistusprosessi demokratisoinnin, ihmisoikeuksien ja vähemmistöjen suojelun alalla ovat elintärkeitä Montenegrolle ja sen tulevaisuudelle EU:ssa. Ensimmäiseksi tavoitteeksi on asetettava vakautus- assosiaatiosopimuksessa määriteltyjen uudistusten toimeenpano.
<P>
Toinen Jugoslavian seuraajavaltio Serbia ottaa vastaan EU:n puheenjohtajavaltion tehtävät 1. tammikuuta 2008. Onkin ilahduttavaa huomata, että Länsi-Balkanin maat sisältyvät Slovenian painopistealueisiin. Länsi-Balkanin maiden turvallisuus ja vakaus on ensiarvoisen tärkeää paitsi alueelle itselleen myös koko Euroopalle.
<P>
Vakaalla ja demokraattisella Montenegrolla voi olla - ja sillä pitäisi olla - keskeinen rooli edellä mainittuihin tavoitteisiin pyrittäessä. Saanen lopettaa korostamalla, että Montenegron mahdollisuus liittyä EU:hun jossakin vaiheessa tulevaisuutta on merkittävä kannustin uudistusten jatkamiselle. Meidän Euroopan parlamentin jäsenten olisi syytä tukea Montenegroa sen tiellä kohti EU:n jäsenyyttä.
<SPEAKER ID="306" NAME="Jelko Kacin">
ALDE-ryhmän puolesta. - (SL) Reilut sata vuotta sitten Montenegro sijoittui kuningaskuntien joukkoon Euroopan poliittisella kartalla. Valtio sai tunnustusta ja arvostusta sekä kulttuurisesti että poliittisesti.
<P>
Montenegron rannikolla sijaitseva Kotorin lahti kuului entiseen Itävalta-Unkariin ja tarjosi pääsyn myös merelle ja nykyiseen Hertsegovinaan. Montenegro, joka oli aikoinaan osa nykyaikaista Eurooppaa, valmistautuu nyt kokonaisvaltaiseen yhteistyöhön Euroopan unionin jäsenenä.
<P>
Toukokuun 2006 jälkeen, jolloin Montenegrosta tuli uusi eurooppalainen valtio, maassa on tapahtunut rohkaisevaa kehitystä eurooppalaisen asialistan suhteen. Maa ansaitsee vilpittömät onnittelut vakautus- ja assosiaatiosopimuksen allekirjoittamisen ja lokakuussa annettujen uusien lakien johdosta. Myös Podgorica ansaitsee tunnustuksen yhteistyöstään Haagin rikostuomioistuimen kanssa ja myönteisestä panoksestaan alueen kestävän vakauden edistämisessä.
<P>
Euroopan unioni on kuitenkin vastedes erilainen, sillä muutama tunti sitten täällä istuntosalissa saimme olla mukana äärimmäisen tärkeässä historiallisessa tapahtumassa eli unionin perusoikeuskirjan allekirjoitustilaisuudessa. Myös Montenegron kansalaiset ansaitsevat enemmän demokratiaa, kunnioitusta, moninaisuutta ja oikeudellista varmuutta. Tämän nuoren valtion suurimmat haasteet liittyvät järjestäytyneen rikollisuuden ja korruption torjuntaan, jossa on tehtävä työtä entistä enemmän ja johon on myös mahdollisuus. Kehottaisinkin toimivaltaisia viranomaisia taistelemaan entistä aktiivisemmin korruptiota, järjestäytynyttä rikollisuutta sekä ihmisten, aseiden ja huumeiden salakuljetusta vastaan.
<P>
Tältä osin olen tyytyväinen vankkaan lainsäädäntökehykseen. Korostaisin kuitenkin, että lainsäädännön toteuttaminen käytännössä edellyttää myös riittäviä taloudellisia ja poliittisia voimavaroja. Olen edelleen hyvin huolissani avoimuuden ja poliittisen kulttuurin puutteesta sekä poliittisissa että taloudellisissa rakenteissa. Tämä estää Montenegroa kehittämästä demokraattista yhteiskuntaa ja vapaata markkinataloutta.
<P>
Montenegron on tehtävä nykyistä enemmän tiedotusvälineiden vapauden, moniarvoisuuden ja asiantuntemuksen kehittämisessä. Sen on toteutettava sovitut uudistukset kokonaisuudessaan ja varmistettava Montenegron radio- ja televisiolaitoksen riippumattomuus.
<P>
Pidän valitettavana, että toimittaja Duško Jovanovićin murhatutkimuksissa ei ole vieläkään edetty. Hän julkaisi kyseiseen aikaan artikkeleita, joissa käsiteltiin järjestäytynyttä rikollisuutta Montenegrossa.
<P>
Toimittajilla ja kansalaisyhteiskunnalla on tärkeä asema demokratian kehittämisessä etenkin silloin, kun ne kiinnittävät huomiota vaikeisiin yhteiskunnallisiin ongelmiin. Kehotankin hallitusta toimimaan aktiivisesti näiden ongelmien ratkaisemiseksi sekä kansalaisyhteiskunnan mukaan ottamiseksi ja kuulemiseksi, sekä tarjoamaan kansalaisyhteiskunnan edustajille nykyistä paremmat toiminnan mahdollisuudet.
<SPEAKER ID="307" NAME="Gisela Kallenbach">
Verts/ALE-ryhmän puolesta. - (DE) Arvoisa puhemies, saanen esittää lämpimät kiitokseni Marcello Vernolalle hänen mietinnöstään ja kiittää siitä yhteistyökykyisestä tavasta, jolla sitä käsiteltiin ulkoasiainvaliokunnassa. Haluan kiittää vieläkin suurempaa kiitollisuutta tuntien montenegrolaisia virkaveljiämme ja komissiota, jotka osoittivat jälleen kerran, että eurooppalainen näkymä vauhdittaa demokratian, oikeusvaltion ja vakauden kehittämistä.
<P>
Tosiasiassa olen kuitenkin sitä mieltä, että prosessi etenee liian hitaasti. Tästä syystä kehotankin molempia osapuolia ja etupäässä meitä, EU:n toimielimiä, muistamaan, että Montenegro ja itse asiassa koko Länsi-Balkanin alue ovat osa Eurooppaa. Omien etujemme mukaista on, että kestävä rauha ja demokratia voisivat vallita tällä alueella. Meidän on syvennettävä sitoumustamme koko alueeseen. Ehdotuksemme, joka koskee erityistä asialistaa tiiviin taloudellisen ja ympäristöalan kumppanuuden toteuttamiseksi Länsi-Balkanin maiden kanssa, olisi hyväksyttävä. Meidän on myös syytä poistaa viisumipakko mahdollisimman pian.
<P>
Kehotan Montenegroa varmistamaan, ettei meidän tarvitsisi enää lukea edistyskertomuksista, kuten olemme tehneet jo vuosikausien ajan, että ponnistelut korruption ja järjestäytyneen rikollisuuden torjumiseksi ovat olleet riittämättömät tai että julkisilta laitoksilta puuttuu tarvittava kapasiteetti. Montenegron on vauhditettava ponnistelujaan eurooppalaisten arvojen soveltamiseksi käytännössä. Tämä edellyttää avointa ilmapiiriä, joka mahdollistaa kansalaisyhteiskunnan toiminnan koko laajuudessaan ja jossa rajoittamattomat ja vapaat tiedotusvälineet ovat itsestäänselvyys.
<P>
Montenegron on otettava myös nykyistä näkyvämpi rooli rakentavana toimijana koko alueella sekä ponnisteluissa Kosovon aseman ratkaisemiseksi. Montenegro voisi myös harkita uudelleen tiettyjä toimia, jotka ovat johtaneet siihen, että valtio on joillakin aloilla riippuvainen Euroopan ulkopuolisista valtioista. Näillä toimilla tarkoitan sekä kahdenvälisen koskemattomuussopimuksen tekemistä Yhdysvaltojen kanssa että lainsäädäntöä, joka mahdollistaa epäterveen keinottelun maa- tai kiinteistöomaisuudella ja joka vahingoittaa ympäristönsuojelutoimia sekä estää Montenegron henkeäsalpaavan kauniin rannikon kehittämisen aidosti kestävällä tavalla.
<P>
Hiljattain annettuun maankäyttösuunnitelmaan sisältyvät tavoitteet ovat tärkeä askel. Onnittelen siis jälleen kerran saavutetusta edistyksestä ja rohkaisen jatkamaan uudistuksia maan pyrkiessä kohti Euroopan unionin jäsenyyttä.
<SPEAKER ID="308" NAME="Helmuth Markov">
GUE/NGL-ryhmän puolesta - (DE) Arvoisa puhemies, arvoisa komission jäsen, Vuonna 1918 itsenäinen Montenegro päätti liittyä vapaaehtoisesti naapurimaihinsa Serbiaan, Kroatiaan, Bosniaan, Hertsegovinaan ja Sloveniaan. Jugoslavian hajottua montenegrolaiset päättivät demokraattisesti vuonna 2006 järjestetyssä kansanäänestyksessä erota Serbiasta. Montenegrosta tuli siten 49. itsenäinen eurooppalainen valtio, jossa enemmistön muodostavat slaavit lukuun ottamatta Albanian ja Kosovon vastaisia raja-alueita, joilla albaanit muodostavat etnisen enemmistön.
<P>
Arkipäivän politiikassa on tärkeää pitää huoli siitä, ettei Montenegrosta tule turvasatamaa ulkomaalaisille, jotka haluavat maksaa vähemmän veroja ja pestä laittomasti hankittuja voittoja. Montenegron on ratkaistava ympäristön pilaantumisen ongelma sekä Serbian ja Kosovon pitkäaikaisten pakolaisten ahdinko.
<P>
Valtion rautatiet on saatava uudelleen käyttöön, ja salakuljetus on kitkettävä. Ryhmäni on tyytyväinen siihen, että ulkoasiainvaliokunta hyväksyi tarkistuksemme pakolaisten elin- ja työolosuhteista. Ihmiset, joilla ei ole minkään valtion kansalaisuutta, eivät voi elää näin lopun elämäänsä, joten Montenegron on noudatettava Euroopan neuvoston asiassa antamia suuntaviivoja.
<P>
Tarkistuksemme, jotka koskevat raidepalvelujen ulottamista Bosnian rajalla sijaitsevaan Nikšićin kaupunkiin sekä Albaniassa sijaitsevaan Shkodëriin, on niin ikään hyväksytty. On toteutettava kiireellisiä toimenpiteitä pohjois-etelä-suunnassa kulkevan raideosuuden huomioon ottamiseksi ja jotta korjataan se epätasapaino, jonka aiheutti päätös turvautua yksistään auto-, bussi- ja rekkaliikenteeseen.
<P>
Panemme tyytyväisinä merkille myös sen, ettei esittelijä toistanut edellisessä Montenegroa käsitelleessä mietinnössä tekemäänsä kehotusta liittää maa nopeasti Natoon. Natoon liittymisestä ei pidä tehdä EU:hun liittymisen ehtoa.
<P>
On myös hyvä, ettei mietinnössä toisteta vaatimusta siitä, että Montenegron olisi noudatettava neoliberalistista talouspolitiikkaa, jossa mentäisiin jopa pidemmälle kuin on menty Euroopan unionissa. Montenegrolla on mahdollisuus liittyä EU:hun, mikä on tärkeää niin Montenegrolle kuin muillekin EU:n jäsenyyttä haluaville entisen Jugoslavian valtioille.
<SPEAKER ID="309" NAME="Bastiaan Belder">
IND/DEM-ryhmän puolesta. - (NL) Arvoisa puhemies, esittelijä Marcello Vernola toteaa täysin perustellusti, että Montenegron tulevaisuus on Euroopan unionissa. Tie unionin jäsenyyteen ei kuitenkaan ole ruusuinen. Huolta herättää tapa, jolla nuori valtio menee eteenpäin. Montenegro saattaa teoriassa olla vallan mainiosti ”vihreä” ja kehittyä ihanteellisella tavalla, mutta Podgorican on kyettävä pitämään kehitystä yllä pitkään, ja nykymeno näyttää istuvan syvässä.
<P>
Vaarana on esimerkiksi maanarvon epävakaa nousu Kotorian ”kultarannikolla”. Lisäksi nopeasti laajeneva ja toisinaan laiton rakentaminen rasittaa kohtuuttomasti maan vesi- ja viemärijärjestelmiä. Esittelijä Marcello Vernola mainitsee tämän, mutta ei tarpeeksi painokkaasti ongelman vakavuuteen nähden.
<P>
Montenegron matkailun huomattavilla kasvumahdollisuuksilla on myös haittavaikutuksensa. Vaikka tämä Adrianmeren piskuinen rannikkovaltio elää todellista kasvubuumia, maan pohjoisosan työttömyysprosentti on yli 20, ja köyhyys on maan keskitasoa suurempi.
<P>
Myös sodan painolasti tuntuu yhä. Infrastruktuuri on lähes olematon, ja joillakin paikkakunnilla on pulaa vedestä ja sähköstä. Montenegrolaiset eivät edelleenkään panosta riittävän tehokkaasti kestävään talouteen perustuvaan tulevaisuuteen. Montenegro tarvitsee kehittyäkseen ja EU:hun liittyäkseen perusteellisesti harkitun koko valtion kattavan kasvustrategian. On vältettävä piittaamatonta toimintaa tällä Euroopan ”uudella kultarannikolla”.
<SPEAKER ID="311" NAME="Alojz Peterle" AFFILIATION="PPE-DE">
(SL) Olen mielissäni voidessani antaa tukeni sille, että unioni tekee vakautus- ja assosiaatiosopimuksen Montenegron kanssa. Tämä on yksi tärkeimmistä ja myönteisimmistä tapahtumista Kaakkois-Euroopassa viime kuukausina. Sopimus on paitsi tunnustus Montenegron työlle myös velvoite jatkaa tätä työtä, jonka tavoitteena on unionin täysjäsenyys Thessalonikissa vallinneen hengen mukaisesti.
<P>
Sopimuksella määrätään selkeät ensisijaiset tavoitteet politiikassa ja taloudessa sekä muilla aloilla. Tässä mielessä olen tyytyväinen siihen, että sopimuksella on selkeä yhteys matkailuun, ympäristönsuojeluun, liikenteeseen ja energiantuotantoon. Kaikki nämä ensisijaiset tavoitteet liittyvät kiinteästi toisiinsa, minkä vuoksi on tärkeää, että Montenegro toteuttaa hallinnollisen uudistuksen, jonka avulla se voi varmistaa nopean kehityksen ja täyttää ehdokasvaltion aseman edellyttämät kriteerit. Toivon vilpittömästi menestystä Montenegrolle tältä osin, sillä sopimuksen täytäntöönpano on tästä kiinni, kuten edelliset puhujat ovat todenneet.
<P>
Olen vakuuttunut siitä, että Euroopan unioni panee Slovenian puheenjohtajuuskaudella merkille Montenegron edistymisen sopimusvelvoitteiden noudattamisessa. Montenegron kehitys on luonnollisesti erityisesti Koillis-Euroopan ja siten myös koko Euroopan unionin etujen mukaista.
<SPEAKER ID="312" NAME="Hannes Swoboda" AFFILIATION="PSE">
(DE) Arvoisa puhemies, arvoisa komission jäsen, hyvät parlamentin jäsenet, Montenegroa voi ihailla monesta syystä: valtion luonto on upea, ja se hoiti ihailtavalla tavalla irtautumisensa Serbiasta, sillä sekä Montenegro että Serbia toimivat hyvin vastuullisesti. Ihailtavaa on minusta myös valtion vähemmistöpolitiikka, jonka ansiosta valtaosa vähemmistöistä tuntee olonsa kotoisaksi Montenegrossa. Näitä ja monia muita asioita on todella syytä ihailla.
<P>
Montenegrolla on kuitenkin myös varjopuolensa, jotka huolestuttavat minua kovasti ja joita muut puhujat ovat jo ottaneet esille. Yksi näistä on ulkomaisten sijoittajien, erityisesti venäläisten, aktiivinen toiminta maassa. Minulla ei ole mitään venäläisiä tai muunmaalaisia sijoituksia vastaan, mutta montenegrolaisten on syytä varoa epätasapainoa, joka saattaa tehdä heistä riippuvaisia vain yhdestä valtiosta. Sama pätee riippuvuuteen mistä tahansa muusta valtiosta, ei vain Venäjästä. Osa sijoituksista on jo nyt uhka Montenegron upeille luontokohteille ja viehättävälle luonnonmaisemalle.
<P>
Erityisesti minua surettaa muutaman jäsenen mainitsema korruption yleisyys. On olemassa monia tiedotusvälineiden lähteitä, joiden voidaan ainakin toivoa raportoivan uutisista varsin puolueettomasti. Savukkeiden salakuljetukseen liittyvä laajamittainen korruptio ja muut korruptiotapaukset, joista olemme saaneet lukea, ovat sellaisia, joiden luulimme jääneen jo historiaan. Kehotankin komissiota sisällyttämään nämä tapaukset painopistealueisiinsa. Jos korruptio olisi ainoa kriteeri, meidän ei pitäisi suostua vakautus- ja assosiaatiosopimuksen tekemiseen nyt eikä tulevaisuudessa. Aiomme niin kuitenkin tehdä, ja tämä koskee myös sosialistiryhmää, sillä haluamme tukea maan uudistusprosessia.
<P>
On kuitenkin tarpeetonta sanoa, että odotamme komissiolta ja Montenegrolta, että ne tekevät kaikkensa korruption kitkemiseksi, sillä se ulottuu politiikkaan asti, mikä on valitettavasti sanottava. Poliitikot ovat ainakin joutuneet vakavien korruptiosyytösten kohteeksi. Haluan korostaa, että Duško Jovanovićin murha on edelleen selvittämättä. Onkohan vain sattumaa, että hän ja hänen kollegansa olivat kirjoittaneet paljon järjestäytyneestä rikollisuudesta. Toivon, että tämä on vain sattumaa ja ettei näillä asioilla ole yhteyttä keskenään. Toivon totisesti, että Montenegron viranomaiset ratkaisevat tapauksen pian ja tekevät paljon nykyistä enemmän korruption kitkemiseksi kotimaassaan.
<SPEAKER ID="313" NAME="Ewa Tomaszewska" AFFILIATION="UEN">
(PL) Arvoisa puhemies, suositus Euroopan yhteisöjen ja niiden jäsenvaltioiden sekä Montenegron tasavallan välisen vakautus- ja assosiaatiosopimuksen tekemisestä liittyy erityiseen tilanteeseen. Ensimmäistä kertaa olemme tekemisissä sellaisen valtion kanssa, joka saavutti itsenäisyyden kansanäänestyksellä.
<P>
Toimin Euroopan neuvoston parlamentaarisen yleiskokouksen edustamana vaalitarkkailijana Montenegron ensimmäisissä kansanäänestyksen jälkeen järjestetyissä parlamenttivaaleissa. Vaalien demokraattisuuden varmistamisesta vastasivat sekä Euroopan neuvoston valtuuskunta että OECD. Minua kiehtoi kansalaisten laaja osallistuminen vaalien tarkkailuun. Kaikissa vaalilautakunnissa, joissa kävimme, oli läsnä kansalaisjärjestöjen edustajia vaalilautakunnan puheenjohtajina. Vaalilautakuntien jäsenten voimakas sitoutuminen siihen, että kaikki vaalimenettelyt ovat lainmukaisia, näkyi selvästi. On syytä myös huomauttaa, että Montenegro on hyväksynyt euron lailliseksi maksuvälineeksi.
<P>
Kun otetaan huomioon Montenegron edistyminen Euroopan unioniin johtavalla tiellä, kannatan suositusta sopimuksen tekemisestä. Toivon, että hyväksymisprosessi auttaa Montenegroa kohentamaan väestönsä elinoloja.
<P>
(Puhemies keskeytti puhujan.)
<SPEAKER ID="314" NAME="Jaromír Kohlíček" AFFILIATION="GUE/NGL">
(CS) Hyvät parlamentin jäsenet, EU:n ja Balkanin maiden väliset suhteet ovat arkaluonteinen asia osittain siksi, että EU:n suurimpien jäsenvaltioiden harjoittama ”hajota ja hallitse” -politiikka vaikutti keskeisesti entisen Jugoslavian hajoamiseen. Entisellä Jugoslavialla oli tärkeä asema koko alueen vakauttamisessa toisen maailmansodan jälkeen. Sloveniaa lukuun ottamatta kaikkia Balkanin maita leimaavat epävakaus, etniset jännitteet, siirtolaisongelmat, korkea korruptio- ja työttömyysaste, heikko valtio sekä demokraattisesti valittujen parlamenttien heikot vaikutusmahdollisuudet. Tällaiset olot ruokkivat laitonta kauppaa sekä aseiden, ihmisten, huumeiden, alkoholin ja tupakkatuotteiden salakuljetusta. Näissä oloissa on vaikeaa suunnitella liikenteen, energian ja talouden kehittämistä. Myös ympäristönsuojelussa on ongelmia. Kellekään ei siis pitäisi olla yllätys, että meistä nämä Montenegrossakin yleiset ilmiöt ovat kiireellistä ratkaisua vaativia ja koko maailmaa koskettavia ongelmia. Päätöslauselma on vain heikko korvike siitä, mitä meidän olisi tehtävä päästäksemme irti syyllisyydestä, joka on syntynyt monien asianhaarojen johdosta tällä alueella. Onko parlamentti tietoinen tästä?
<SPEAKER ID="315" NAME="Georgios Georgiou" AFFILIATION="IND/DEM">
(EL) Arvoisa puhemies, kollegamme Marcello Vernola on antanut erinomaisen ja sanoisinko elävän kuvan Montenegrosta, joka on Balkanin alueen kiehtovin valtio. Balkanin maiden legendoihin on aina kuulunut tarinoita tästä entisestä kuningaskunnasta, joka on kyennyt elämään viiden naapurimaansa kanssa. Todellakin, sillä on peräti viisi naapuria! Montenegron rajanaapureita ovat Bosnia, Kroatia, Serbia, Albania ja myös Kosovo, josta saattaa tosin tulla Montenegron ongelma, sillä sanomalehtien ja kollegojemme mukaan Kosovo suunnittelee yksipuolista itsenäisyysjulistusta.
<P>
Kosovosta saattaa siis tulla ongelma Montenegrolle, jossa asuu nykyään runsaasti albaaneja. Vakautus- ja assosiaatiosopimuksen allekirjoittaminen on minusta jäsenyysneuvottelujen aloittamisen kannalta hyvin myönteinen asia ja edistää maan hallinnon ja oikeuslaitoksen uudistusta, mutta ennen kaikkea se auttaa korruption torjumisessa. Toivonkin, että sopimuksella voidaan hillitä albaaniväestön keskuudessa mahdollisesti syntyviä jännitteitä.
<SPEAKER ID="316" NAME="Jacek Protasiewicz" AFFILIATION="PPE-DE">
(PL) Arvoisa puhemies, Balkanin alueen poliittinen tilanne on saanut erityistä huomiota täällä parlamentissa jo usean vuoden ajan. Olemme iloisia siitä, että veristen konfliktien jälkeen rauha ja yhteistyö kansakuntien kesken ovat nyt normaali osa alueen ihmisten jokapäiväistä elämää.
<P>
Myös kaikkein arkaluonteisimpia asioita, kuten uuden valtion itsenäisyysjulistusta, hoidetaan ja voidaan hoitaa kansainvälisten vaatimusten mukaisesti. Tämä on alueen poliittisen kehityksen todellinen kehityssuuntaus, jonka ansiosta enemmistö alueen valtioista voi saavuttaa yhteisen strategisen tavoitteensa eli yhteistyön tiivistämisen Euroopan unionin kanssa ja lopulta unionin täysjäsenyyden.
<P>
Montenegro on erinomainen esimerkki tästä kehityssuuntauksesta. Julistauduttuaan itsenäiseksi se piti yllä hyviä suhteita lähinaapureihinsa, myös Serbian tasavaltaan, jonka kanssa se oli aiemmin muodostanut liittovaltion. Montenegro aloitti välittömästi itsenäistymisensä jälkeen tiiviit neuvottelut vakautus- ja assosiaatiosopimuksesta, ja neuvottelut huipentuivat sopimuksen allekirjoittamiseen 15. lokakuuta tänä vuonna. Montenegro teki lisäksi vapaakauppasopimuksen EU:n kanssa. Se tulee voimaan tammikuussa.
<P>
Tänä lyhyenä, alle puolitoista vuotta kestäneenä ajanjaksona Montenegro on edistynyt tuntuvasti. Myönteisiä saavutuksia ovat muutokset finanssi- ja veropolitiikassa, siirtyminen kilpailutalouteen sekä pääoman vapaa liikkuvuus.
<P>
Paljon on kuitenkin vielä tehtävää erityisesti sosiaalipolitiikassa ja työllisyydessä, energia-asioissa, ympäristönsuojelussa, turvallisuudessa ja kansalaisoikeuksissa. Korruption ja järjestäytyneen rikollisuuden tehokas torjunta sekä kokonaisvaltainen yhteistyö Haagin kansainvälisen rikostuomioistuimen kanssa ovat erityisen tärkeitä tehtäviä, jotka Montenegron hallituksen on hoidettava.
<P>
Montenegro ei kuitenkaan ole yksin ongelmineen. Kaikki Euroopan unionin jäsenyyttä hakevat Balkanin maat ovat vastaavien haasteiden edessä. Montenegro on etunenässä tässä prosessissa, ja haluankin esittää toiveeni siitä, että se säilyttää asemansa. Unioni on valmis vastaanottamaan Balkanin maat yhteisön jäseniksi. Se, tapahtuuko tämä ja milloin, riippuu ennen kaikkea Balkanin maiden poliittisen eliitin viisaudesta.
<SPEAKER ID="317" NAME="Libor Rouček" AFFILIATION="PSE">
(CS) Arvoisa komission jäsen, hyvät parlamentin jäsenet, Montenegro on saavuttanut näkyvää edistystä lyhyen itsenäisyytensä aikana. Uuden valtion perusta on luotu, ja uusi perustuslaki on annettu. Maan talous kasvaa vahvasti, kahdeksan prosenttia vuodessa, ja kotimaisten investointien arvo kuluvana vuonna on noin 700 miljoonaa euroa. Vakautus- ja assosiaatiosopimus on allekirjoitettu, ja Montenegro on ottanut ensiaskeleensa EU:n täysjäsenyyteen johtavalla tiellä. Jotta tämä tie olisi mahdollisimman lyhyt ja nopea, Podgorican olisi tehtävä tiettyjä keskeisiä päätöksiä. Oikeusvaltion toimintaa on vahvistettava, ja muun muassa riippumattoman oikeuslaitoksen toiminta on taattava. Myös korruptiota on torjuttava entistäkin päättäväisemmin, ja poliittisen ja taloudellisen päätöksenteon avoimuutta on lisättävä markkinatalouden demokraattisen ja tasapuolisen toiminnan varmistamiseksi. Matkailulla on keskeinen asema Montenegron taloudessa. Matkailun kestävän kehityksen mukainen kehittäminen on varmistettava yhtenäisellä lainsäädäntökehyksellä luonnonympäristön ja rannikon suojelemiseksi.
<P>
Hyvät parlamentin jäsenet, Montenegron ja sen naapurimaiden liittymisprosessi edistää alueellisen yhteistyön kehittämistä entisestään. Olen vakuuttunut siitä, että alueellinen yhteistyö CEFTAssa auttaa niin ikään monien, koko aluetta koskevien poliittisten, taloudellisten ja sosiaalisten ongelmien ratkaisussa. Haluaisin puheeni lopuksi kehottaa komissiota tukemaan Montenegroa ja muita Länsi-Balkanin valtioita alueellisen yhteistyön kehittämisessä erityisesti energian, liikenteen ja ympäristön aloilla.
<SPEAKER ID="318" NAME="Ryszard Czarnecki" AFFILIATION="UEN">
(PL) Arvoisa puhemies, Hannes Swoboda mainitsi hetki sitten aivan perustellusti Montenegron laajalle levinneen korruption. Tämän vahvistuksena viittaisin Transparency International -järjestön korruptiotutkimukseen, jonka mukaan Montenegron sijoitus on 3,3 asteikolla 0-10, jossa 10 tarkoittaa, ettei korruptiota esiinny lainkaan. Montenegro kuuluu siis niiden valtioiden kärkeen, joissa korruptio on iso ongelma.
<P>
Lisäisin edelliseen salakuljetuksen, joka on niin ikään suuri ongelma Montenegrossa. Tässä mielessä Montenegrolla ei tosiaankaan ole rajoja. Valtiossa ehdotettiin hiljattain tupakointikieltoa julkisissa tiloissa. Silti pääkaupungin keskustasta voi ostaa tuhansia salakuljetettuja savukelaatikoita. Tältä osin Montenegrolla on vielä pitkä matka Euroopan unioniin.
<P>
Toisaalta Montenegroa on rohkaistava täyttämään unionin kriteerit mahdollisimman pian. Olen iloinen siitä, että esimerkiksi oikeuslaitoksen kehittämisessä tai hallinnon uudistuksessa on edetty huomattavasti. Meidän on syytä antaa arvostusta Montenegron saavutuksille, joita se on tehnyt sen jälkeen, kun se julistautui lähes yksipuolisesti itsenäiseksi kansanäänestyksen jälkeen.
<P>
Minusta Euroopan unionin olisi annettava selkeä viesti siitä, että Montenegron tietä jäsenyyteen lyhennetään heti, kun se on täyttänyt vaaditut kriteerit. Meidän on tarjottava sille todelliset jäsenyysmahdollisuudet, ei tosin kahden, kolmen tai neljän vuoden kuluessa, vaan todellisena kannustimena Montenegron yhteiskunnalle, jotta se pyrkisi entistäkin ponnekkaammin unionin normien noudattamiseen.
<SPEAKER ID="319" NAME="Bernd Posselt" AFFILIATION="PPE-DE">
(DE) Arvoisa puhemies, Montenegro ei ole vain yksi maailman kauneimmista valtioista. Se on myös Balkanin maa, jolla on nykyajan valtioista pisin itsenäisyyshistoria. Montenegro oli Belgian perustamisen aikoihin ollut itsenäinen jo vuosisatoja, ja sillä oli valtion ominaispiirteet. Korostan tätä, sillä Montenegro sivuutetaan aina perusteettomasti piskuisena tarpeettomana maana, joka sai äkisti itsenäisyyden kuin kohtalon oikusta.
<P>
Sanoin jäsen Helmuth Markoville, että Montenegron liittolainen Serbia liitti maan itseensä ensimmäisen maailmansodan jälkeen. Tuolloin kyse ei ollut vapaaehtoisesta liitosta. Maassa järjestettiin muodollinen parlamenttiäänestys, mutta ei muuta. Montenegrossa nähtiin laajamittainen vapautusliike, joka jatkoi toimintaansa koko 1920-luvun aina 1930-luvulle asti. Tito palautti lopulta Montenegron itsenäisyyden Jugoslaviassa, ja se saattoi erota Serbiasta Titon aikana annetun Jugoslavian perustuslain nojalla. Montenegron tielle asetettiin kuitenkin esteitä sen yrittäessään käyttää tätä oikeutta. Nykyisin valtio on itsenäinen ja matkalla kohti Euroopan unionin jäsenyyttä.
<P>
Meidän on tuettava Montenegron demokraattisia puolueita. Kuten todettu, Montenegron tapa käsitellä vähemmistöongelmaa voi toimia esimerkkinä monelle muulle alueen maalle, minkä vuoksi vähemmistöt kannattivat itsenäisyyttä. Valtio kaipaa kuitenkin yhä entistä vahvempaa riippumatonta koulutusjärjestelmää, kuten sellaista, jonka tarjoaa Podgorican lähellä Tuzissa sijaitseva fransiskaaninen koulutuskeskus. Yksityisiä koulutusaloitteita tarvitaan valtion jäykkien rakenteiden muuttamiseksi.
<P>
Kehotan Montenegron halitusta jatkamaan sinnikkäästi tällä moniarvoisuuden tiellä paitsi taloudessa myös koulutuksessa sekä maan perustuslaillisissa ja demokraattisissa rakenteissa.
<P>
(Suosionosoituksia)
<SPEAKER ID="320" NAME="Józef Pinior" AFFILIATION="PSE">
(PL) Arvoisa puhemies, Montenegro on epäilemättä esimerkki Balkanin maiden myönteisestä kehityksestä valtiorakenteiden, perustuslain, oikeusvaltion, maailmanmarkkinoille pääsyn ja markkinatalouden kehittämisen alalla. Siten Euroopan parlamentin olisi epäilemättä kannatettava Euroopan unionin ja Montenegron tasavallan välistä vakautus- ja assosiaatiosopimusta.
<P>
Samaan aikaan meidän on kuitenkin muistettava, että Montenegrolla on melkoisesti uudistettavaa ja tehtävää erityisesti oikeusvaltion kehittämisessä ja korruption torjumisessa. Muistuttaisin myös, että Montenegro allekirjoitti Yhdysvaltain kanssa huhtikuussa 2007 kahdenvälisen luovuttamattomuussopimuksen. Sopimus on valitettavasti ristiriidassa Euroopan unionin yhteisen kannan ja pääperiaatteiden kanssa. Kansainvälinen rikostuomioistuin on hyvin tärkeä elin EU:n politiikan kannalta. Tämä kahdenvälinen sopimus oli siten ikävä takaisku unionin kanssa mahdollisesti tehtävän sopimuksen kannalta.
<P>
En sano tätä sen vuoksi, että Euroopan parlamentti suhtautuisi kielteisesti Montenegroon. Päinvastoin minusta Euroopan komission ja kaikkien EU:n toimielinten olisi panostettava paljon auttaakseen Montenegroa valmistautumaan oikein suhteittensa lähentämisessä Euroopan unioniin erityisesti korruption torjunnassa, oikeusvaltion vahvistamisessa, markkinatalouden kehittämisessä ja harmaan talouden estämisessä.
<SPEAKER ID="321" NAME="Paul Rübig" AFFILIATION="PPE-DE">
(DE) Arvoisa puhemies, arvoisa komission jäsen, hyvät parlamentin jäsenet, Montenegron esimerkki osoittaa kansanäänestyksen mahdollisen merkityksen. Sen vuoksi ymmärrän hyvin, miksi täällä parlamentissa heiluteltiin tänään kansanäänestykseen kehottavia julisteita, sillä antaahan Lissabonin sopimus toki mahdollisuuden kansanäänestyksen järjestämiseen. Minusta on tärkeää, että kansalaiset voivat olla mukana kuulemisprosessissa ja että heillä on mahdollisuus ilmaista tahtonsa.
<P>
Myös Montenegron taloudellisia rakenteita on mielestäni tarpeen parantaa. Kuten Bernd Posselt on jo todennut, Euroopan unionin koulutuslaitokset ja -ohjelmat ovat hyvin tärkeitä tältä osin. Myös energiatehokkuus ja uusiutuvat energialähteet asettavat ison haasteen Montenegrolle ja tarjoavat ennennäkemättömiä mahdollisuuksia.
<P>
Tietoliikenteessä olisi suotavaa, että Montenegro siirtäisi verkkovierailusta annetun direktiivin osaksi kansallista lainsäädäntöään, sillä siten parannettaisiin myös kohtuuhintaista viestintää Euroopan maiden kanssa.
<P>
On sanomattakin selvää, että ympäristö on yksi keskeisistä haasteista. Lisäksi jätehuolto, jätevedenpuhdistamot ja jätevesihuolto aiheuttavat ongelmia. Pilaantumattoman luonnon kauneudesta puhuttaessa on mahdollista soveltaa uusimpia normeja. Euroopan unioni tarjoaa ympäristön suojelupuitteet, jotka olisi syytä ottaa käyttöön mahdollisimman pian.
<SPEAKER ID="322" NAME="Justas Vincas Paleckis" AFFILIATION="PSE">
(LT) Suurkiitokset esittelijälle, jolla oli kunnia esitellä mietinnössään uusi ja samalla vanha eurooppalainen valtio. Erottuaan ”pehmeästi” Serbiasta, Montenegro sai mahdollisuuden osoittaa pienen ja ylpeän valtion rajoittamattoman potentiaalin. Toisaalta Montenegron olisi osoitettava tietä alueellisen yhteistyön kehittämisessä ja jatkettava vähemmistöjen oikeuksien parantamista sekä edistettävä Balkanin alueen muuttamista ruutitynnyristä paikaksi, jossa kansoilla olisi hyvä elää.
<P>
Kuten muillakin vasta hiljattain itsenäistyneillä valtioilla, Montenegrolla on edessään joukko vaikeita haasteita, kuten esimerkiksi syvään juurtunut korruptio, laiton liiketoiminta ja harmaa talous. On valitettavaa, että jotkin ulkomaiset sijoittajat, erityisesti Venäjältä tulevat, ovat kiinnostuneista tästä nuoresta valtiosta vain, koska se tarjoaa helpon tavan päästä käsiksi laittomiin finanssikauppoihin. Montenegron päätös olla luovuttamatta Yhdysvaltain työntekijöitä kansainväliselle rikostuomioistuimelle sotilasavun vastineeksi heikentää valtion uskottavuutta suhteessa sen haluun harjoittaa rauhanomaista yhteistyötä naapurimaidensa kanssa ja jopa suhteessa sen sitoutumiseen eurooppalaisiin päämääriin.
<P>
Menneisyyden varjoista huolimatta Montenegro on nyt muutamien muiden naapurimaidensa tavoin kiinnostunut mahdollisesta jäsenyydestä Euroopan unionissa. Juuri jäsenyyden mahdollisuus kannustaa valtiota kehittämään demokratiaa ja ihmisoikeuksia sekä parantamaan kansalaisten elämänlaatua. Vakautus- ja assosiaatiosopimuksen täytäntöönpanon on määrä panna vauhtia Montenegron uudistusprosessiin. Montenegro voi ottaa oppia naapurimaansa Slovenian ja muiden uudella vuosituhannella EU:hun liittyneiden valtioiden kokemuksesta EU:n jäsenyyden saavuttamisessa.
<P>
Montenegron julistautuminen ekologiseksi tasavallaksi on arvostettava aloite, mutta sen uskottavaan soveltamiseen käytännössä voi vielä mennä aikaa.
<P>
On hyvä, että Montenegroa ja muita Balkanin maita muusta Euroopasta erottava viisumipakkoasia on nyt nostettu esiin. Euroopan komission ja neuvoston ei pitäisi jäädä puolitiehen vaan poistaa tämä este kokonaan, samoin kuten taloudelliset ja byrokraattiset esteet. Niiden on kuitenkin varmistettava korkean suojelun taso rikollisia ja lainrikkojia vastaan.
<SPEAKER ID="323" NAME="Olli Rehn">
komission jäsen. - (EN) Arvoisa puhemies, haluan aloittaa kiittämällä jäseniä hyvin asiantuntevasta ja tärkeästä keskustelusta, ja esittelijä Marcello Vernolaa keskustelun elävöittämisestä.
<P>
Monet jäsenet korostivat perustellusti, että on ehdottoman välttämätöntä torjua korruptiota ja rikollisuutta sekä varmistaa oikeusvaltion vahvistaminen Montenegrossa. Olen ehdottomasti samaa mieltä: oikeusvaltio on oleellisen tärkeää kaikille yhteiskunnan sektoreille, sillä se tukee koko yhteiskunnan ja talouden toimintaa. Juuri tästä syystä komissio kiinnittää suurta huomiota oikeuslaitoksen uudistukseen jo Montenegron ja muiden Länsi-Balkanin maiden liittymisprosessin alkuvaiheessa. Tämä on liittymisen tärkeimpiä poliittisia kriteereitä, ja siihen on kiinnitettävä ensisijaista huomiota.
<P>
Esittelijä Marcello Vernola ja monet muut jäsenet korostivat myös ekologian ja ympäristön merkitystä. Komissio auttaa tätä entistä kuningaskuntaa tulemaan ekologiseksi valtioksi, jossa kansoilla olisi hyvä elää, kuten jäsen Justas Vincas Paleckis totesi. Tähän pyritään vahvistamalla Montenegron hallintokapasiteettia, mikä puolestaan lisää valtion valmiuksia lähentää lainsäädäntöään unionin lainsäädäntöön esimerkiksi jätehuollossa ja jäteveden käsittelyssä.
<P>
Tämä liittyy kuitenkin myös korruptioon, ja haluankin lainata komission edistyskertomusta, jossa todetaan muun muassa seuraavaa: ”Poliittisen korruption vähentämiseen pyrkivissä toimissa ei ole tapahtunut edistystä. Julkinen varainhoito aiheuttaa vakavaa huolta. Korruptio rehottaa varsinkin rakentamisessa ja maankäytön suunnittelussa, yksityistämishankkeissa, toimiluvissa ja julkisissa hankkeissa”. Nämä ovat vakavia asioita, minkä vuoksi Montenegron ensisijaisena tehtävänä on korruption kitkeminen.
<P>
Saanen lisäksi ilmoittaa arvoisille jäsenille, että komissio aikoo antaa ensi vuoden alussa, luultavasti maaliskuussa, tiedonannon, jossa kartoitamme Thessalonikin kokouksen ja viime vuonna pidetyn Salzburgin kokouksen jälkeen saavutettua edistystä sekä viitoitamme tulevaa. Yksi kartoitettavista asioista on viisumivapaus, jonka monet teistä ottivat esiin, ja täysin perustellusti. Komissio käynnistää vuoropuhelun viisumivapaata matkustamista koskevista suuntaviivoista. Viisumivapaudella on tarkoitus auttaa Länsi-Balkanin maita täyttämään vaatimukset, jotta kansalaisten ei enää tarvitsisi hankkia viisumia Euroopan unionin jäsenvaltioihin matkustaakseen.
<P>
Haluan kuitenkin korostaa, että tämä ei sinänsä kuulu komission vaan Euroopan unionin jäsenvaltioiden hallitusten toimivaltuuksiin, ja sisäministeriöillä ja sisäministereillä on tässä keskeinen asema. Yhdistäkäämme siis voimamme sisäministerien ja Länsi-Balkanin maiden lobbaamiseksi, sillä meidän on varmistuttava siitä, että kaikki turvallisuusvaatimukset, kuten asiakirjojen myöntäminen ja rajavalvonta, ovat täysin kunnossa ennen viisumivapauden toteuttamista.
<P>
Olen hyvin tyytyväinen saadessani kuulla Montenegron ja Euroopan unionin parlamenttien välisestä onnistuneesta yhteistyöstä. Tiedän, että tämän on hyvin tärkeää, koska se on osa poliittista integraatiota, ja tämä auttaa kehittämään Montenegron instituutioita hyvin myönteisellä tavalla. Uskon, että voimme työskennellä yhdessä Montenegron demokraattisten instituutioiden ja hallintokapasiteetin vahvistamiseksi. Olen hyvin iloinen siitä, että olemme täysin samoilla linjoilla Montenegron kehittämisestä ja etenemisestä kohti Euroopan unionia.
<P>
(Suosionosoituksia)
<SPEAKER ID="324" NAME="Puhemies">
(EN) Olen saanut yhden päätöslauselmaesityksen komission julkilausumasta käydyn keskustelun päätteeksi.
<P>
Yhteiskeskustelu on päättynyt.
<P>
Äänestys päätöslauselmaesityksestä ja Marcello Vernolan mietinnöstä toimitetaan torstaina 13. joulukuuta 2007.
<P>
Kirjalliset kannanotot (142 artikla)
<SPEAKER ID="325" NAME="Bogdan Golik  " AFFILIATION="PSE">
kirjallinen. - (PL) Arvoisa puhemies, Euroopan parlamentin jäsenenä minulla on suuri ilo antaa tukeni vakautus- ja assosiaatiosopimuksen tekemiselle Euroopan yhteisöjen ja niiden jäsenvaltioiden sekä Montenegron tasavallan välillä.
<P>
Uskon, että Euroopan unionin ja Montenegron tasavallan välinen yhteistyö tyydyttää molempia osapuolia tulevaisuudessa etenkin kahdenvälisen vapaakauppa-alueen asteittaisen luomisen ansiosta. Olen hyvin tyytyväinen myös Montenegron tasavallan etenemiseen Euroopan unionin asettamien velvoitteiden täyttämisessä.
<P>
Puhuisin kuitenkin lyhyesti aloista, joilla Montenegron on komission suositusten mukaisesti ponnisteltava edelleen, jos se aikoo lähentyä Euroopan unionia. Montenegron tärkeimpänä tehtävänä on oikeusvaltion parantaminen julkisen hallinnon uudistuksen avulla, jotta se voi vahvistaa instituutioitaan kaikilla tasoilla sekä torjua tehokkaasti niiden politisoitumista. Olen tietoinen ja kiitollinen Montenegron lainsäädännöllisistä ponnisteluista tältä osin, mutta tärkeintä on, että ne alkaisivat näkyä pikku hiljaa tehokkaasti myös käytännössä. Montenegron viranomaisten on lisättävä avoimuutta myös talousarvion valvonnassa, julkisessa varainhoidossa ja tarjouskilpailuissa.
<P>
Uskon, että jos Montenegron tasavalta panee täytäntöön kaikki Euroopan komission suositukset, se voi siirtyä nopeasti unioniin suoraan johtavalle tielle.
