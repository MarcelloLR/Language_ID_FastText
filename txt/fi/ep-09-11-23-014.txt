<CHAPTER ID="014">
Minuutin puheenvuorot poliittisesti tärkeistä aiheista
<SPEAKER ID="019" NAME="Puhemies">
(PL) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="020" NAME="Ádám Kósa" AFFILIATION="PPE">
(HU) Hyvät kollegat, haluaisin kiinnittää huomionne vammaisia koskevaan perusoikeuskirjaan Lissabonin sopimuksen puitteissa. Euroopan unionin neuvosto laatii parhaillaan luonnosta syrjinnän vastaisesta asetuksesta, ja haluaisin korostaa kolmea seikkaa. Ensinnäkin perusoikeuskirjan mukaan ketään ei saa syrjiä suoraan tai välillisesti siksi, että hänen lapsensa tai perheenjäsenensä on vammainen. Toiseksi tästä lähtien vakuutusyhtiöt eivät voi kieltäytyä antamasta vakuutusta geneettisen sairauden tai vammaisuuden vuoksi. Kolmanneksi Euroopan unionin toimielinten ja kristillisdemokraattien edistämät oikeudet ovat vammaisten elämänlaadun kannalta erittäin tärkeitä. Haluaisin kiinnittää kollegojeni huomion näihin kolmeen seikkaan, koska pyydän teiltä tukea vammaistyöryhmän perustamiselle tällä viikolla.
<SPEAKER ID="021" NAME="Jarosław Kalinowski" AFFILIATION="PPE">
(PL) Arvoisa puhemies, Euroopan unioni, jossa joka seitsemäs kansalainen kuuluu johonkin kansalliseen vähemmistöön, voi olla ylpeä kansalaisten oikeuksien laajasta turvaamisesta. Tässä yhteydessä on hyvä korostaa, miten tärkeä Euroopan unionin tunnuslause - moninaisuudessaan yhtenäinen - on. Me kaikki tässä parlamentissa tiedämme, että todellisen demokratian tunnistaa vain siitä, miten se kohtelee vähemmistöjä. Lissabonin sopimuksessa velvoitetaan yksiselitteisesti kunnioittamaan vähemmistöihin kuuluvien ihmisoikeuksia, ja perusoikeuskirjassa kielletään kaikki etniseen alkuperään tai kansalliseen vähemmistöön kuulumiseen perustuva syrjintä.
<P>
Valitettavasti EU:ssa on edelleen maita, jotka tätä asiaa koskevien kansainvälisten oikeudellisten velvoitteidensa hyväksymisestä huolimatta ovat kulkemassa kohti sulauttamista ja vähemmistöjensä kansallisen identiteetin suoranaista riistämistä tietoisella politiikalla. Liettuassa, johon tässä viittaan, on yli 20 vuoden ajan syrjitty kansalaisia eri elämänalueilla. Se on ollut suunnitelmallista ja Euroopan unioniin liittymiseen jälkeen nämä käytännöt ovat jopa lisääntyneet. Yksi esimerkki siitä on Liettuan perustuslakituomioistuimen päätös puolalaisten etunimien kirjoittamisesta vain liettualaisen kirjoitusasun mukaisesti.
<SPEAKER ID="022" NAME="Jarosław Leszek Wałęsa" AFFILIATION="PPE">
(PL) Arvoisa puhemies, Euroopan komissio ilmoitti 14. lokakuuta vuotuisesta laajentumisstrategiastaan. Tässä asiakirjassa komissio esittää arvion Länsi-Balkanin ja Turkin edistymisestä maailman talouskriisin aikana sekä näiden maiden suurimmista ongelmista lähitulevaisuudessa.
<P>
Haluaisin lyhyessä puheenvuorossani, jonka käytän EU:n ja Turkin välisessä parlamentaarisessa sekavaliokunnassa toimivan Euroopan parlamentin valtuuskunnan jäsenenä, kannustaa Turkkia jatkamaan ponnistelujaan uudistusten toteuttamiseksi, minkä tavoitteena on maan kehittyminen täysin demokraattiseksi ja ristiriitojen ratkaiseminen naapurimaiden kanssa. Liittymisneuvotteluissa on edetty pitkälle, ja Turkilta vaaditaan vielä suurempia ponnisteluja, jotta se täyttäisi jäsenyyden ehdot. EU:hun liittymisen mahdollisuuden pitäisi kannustaa lujittamaan demokratiaa ja valvomaan ihmisoikeuksia sekä edistämään maan nykyaikaistamista ja Euroopan unionin standardien saavuttamista.
<SPEAKER ID="023" NAME="Marc Tarabella" AFFILIATION="S&amp;D">
(FR) Arvoisa puhemies, hyvät kollegat, jossain päin maailmaa kuolee joka kuudes sekunti lapsi nälkään, ja aliravitsemuksesta kärsivien määrä on juuri ylittänyt miljardin.
<P>
Tämä erittäin vakava tilanne tuomittiin syyskuussa Pittsburghissa pidetyssä G20-huippukokouksessa. Kokouksessa ilmoitettiin, että kehitysmaiden maanviljelyn tukemiseen annetaan 20 miljardia Yhdysvaltain dollaria. Sattumoisin samaa sanottiin L'Aquilassa pidetyssä G8-huippukokouksessa.
<P>
Roomassa 16. marraskuuta elintarvike- ja maatalousjärjestön alaisuudessa pidetyssä elintarviketurvaa koskevassa huippukokouksessa tilanne oli kuitenkin täysin toinen: lähes kaikkien G8-maiden johtajien väheksymä kokous ei päättynyt aiemmin ennakoitujen toimenpiteiden ratifiointiin. Siksi ei ole lainkaan yllättävää, että noin 40 artiklaa sisältävässä tekstissä ei mainita mitään tarkkoja lukuja, ei edes niitä 44:ää miljardia Yhdysvaltain dollaria, jotka FAO:n mukaan tarvitaan vuosittain köyhimpien maiden maatalousjärjestelmien ylläpitämiseen.
<P>
Lopullisen julkilausuman laatijat ovat antaneet vain ladelleet korulauseita G8-maiden tässä asiassa L'Aquilassa antamista lupauksista. Siksi tuomitsen tämän kaksinaismoralismin ja epäilen, pystyvätkö G20-maat panemaan nämä toimenpiteet täytäntöön. Kuten kuuluisalla ranskalaisella koomikolla Pierre Dacilla oli tapana sanoa, että on oltava loputtoman kärsivällinen, jos odottaa ikuisesti jotain, mitä ei koskaan tapahdu.
<SPEAKER ID="024" NAME="Antonio Masip Hidalgo" AFFILIATION="S&amp;D">
(ES) Arvoisa puhemies, Länsi-Saharan tilanne on hyvin vakava. Asturian - minun alueeni - ihmisoikeuksien seurantakeskuksen ja monien muiden järjestöjen varoituksiin on syytä suhtautua vakavasti. Siellä on seitsemän vankia odottamassa sotaoikeudenkäyntiä, siksi, että he kävivät perheidensä luona Tindoufissa, ja poliittisia vankeja. Siellä harjoitetaan kidutusta, ihmisiä katoaa ja alueen miehitysvalta on karkottanut rauhaa rakastavan sankarin, Saharan Gandhin, Saharov-palkintoehdokkaan Aminatou Haidarin. Tämä on kansainvälisessä oikeudessa ennenkuulumatonta.
<P>
Arvoisa ministeri Malmström, Euroopan komission jäsenet, neuvoston uudet johtajat: Euroopan unionin pitäisi osallistua tämän äärimmäisen sorretun väestön tukemiseen. Berliinin muurin murtumisen 20. vuosipäivänä hyvin lähellä meitä on toinen muuri, joka toimii vapauden esteenä.
<P>
Kuunnelkaa Aminatouta! Pelastakaa hänen henkensä!
<SPEAKER ID="025" NAME="Carl Haglund" AFFILIATION="ALDE">
(SV) Arvoisa puhemies, olemme viime viikkoina saaneet taas raportteja Itämeren huonosta tilasta. Siksi minun on pakkoa sanoa jotakin aiheesta myös tänään siksi, että meillä oli viime viikolla neuvoston ja parlamentin välinen sovittelu vuoden 2010 talousarviosta. Talousarvioon sisältyy 20 miljoonaa euroa, jotka parlamentti halusi vielä kohdentaa Itämeri-strategialle, mikä on ilahduttavaa.
<P>
Siksi haluan muistuttaa täällä läsnä olevaa komissiota, että me tarvitsemme Itämeri-strategialle oikeusperustan, jotta voimme todella toteuttaa sen käytännössä ja hyödyntää sille nyt kohdennetut varat. Kuten jo mainitsin, viime viikkojen aikana saamamme raportit osoittavat, että tarvitaan pikaisia toimia. Eri asioita on toteutettava - ja pian. Siksi toivon, että käärimme kaikki hihamme ja todella tartumme hyvin nopeasti toimeen. Meidän lisäksemme myös komission, neuvoston ja asianomaisten osapuolten on ryhdyttävä toimeen.
<SPEAKER ID="026" NAME="Hélène Flautre" AFFILIATION="Verts/ALE">
(FR) Arvoisa puhemies, olin torstaina Tunisian Tunisissa oikeudenkäynnissä, jossa runoilija ja kirjailija Taoufik Ben Brikiä vastaan esitettiin hämäräperäisiä tapaoikeudellisia syytteitä, jotka eivät hämää ketään. Tunisiassa 25. lokakuuta pidetyistä "vaaleista" lähtien ihmisoikeuksien puolustajat ovat olleet väkivallan ja häirinnän kohteina sellaisessa mittakaavassa, jota en ole koskaan ennen nähnyt, vaikka maa onkin minulle tuttu.
<P>
Presidentti Ben Ali epäilemättä ymmärsi 25. lokakuuta, miten tyytymättömiä tunisialaiset olivat johtajaansa, ja lähetystöt ja Euroopan komissio, joilla ei valitettavasti ole poliittista viisumia tällaiseen oikeudenkäyntiin osallistumiseen, ovat osoittaneet yleisesti mielenkiinnon puutetta asiassa.
<P>
Mielestäni meidän on tehtävä tämä asia tänään hyvin selväksi. Olemme syyllistyneet oikeudellisen pelastusvelvollisuutemme laiminlyöntiin. Mikä estää lähetystöjä ja Euroopan komissiota kysymästä tiukasti Ben Alilta - Tunisian kanssa tekemiemme sitovien sopimusten ja vastavuoroisten sitoumustemme nimissä - hänen toimistaan, joka ovat täysin näiden sitoumusten vastaisia?
<SPEAKER ID="027" NAME="João Ferreira" AFFILIATION="GUE/NGL">
(PT) Euroopan unionin ja Israelien 4. marraskuuta allekirjoittama kauppasopimus, jonka tarkoituksena on vapauttaa maataloustuotteiden sekä kalan ja kalatuotteiden kauppa, ei ole hyväksyttävissä useista eri syistä, jotka me tuomme tässä esiin.
<P>
Ensinnäkin sitä ei voida hyväksyä, koska se on uusliberaalisen politiikan mukaista, mikä pahentaa nykyistä taloudellista ja sosiaalista kriisiä varsinkin maataloudessa ja kalastuksessa. Tämä asia muuttuu erityisen vakavaksi, kun näitä politiikkoja edistetään sopimuksella maan kanssa, joka rikkoo kansainvälistä oikeutta ja useimpia palestiinalaisten perusoikeuksia. Maan, joka ei noudata rauhansuunnitelmassa sovittuja velvollisuuksiaan vaan pitää Gazaa saarrettuna, rakentaa lisää siirtokuntia ja jatkaa muurin rakentamista sekä palestiinalaisten karkottamista Jerusalemista. Tämä maa rikkoo ihmisoikeuksia ja kansainvälistä humanitaarista oikeutta kiihtyvään tahtiin.
<P>
Me tuomitsemme ankarasti tämän sopimuksen allekirjoittamisen, koska siihen sisältyy palestiinalaisalueilla sijaitsevista Israelin siirtokunnista peräisin olevien tuotteiden kauppaa, mikä korostaa Euroopan unionin kiistatonta, ei hyväksyttävissä olevaa osasyyllisyyttä edellä kuvailemiini Israelin vakaviin rikkomuksiin.
<P>
Haluamme nyt ilmaista täydellisen solidaarisuutemme palestiinalaisille ja puolustaa heidän oikeuttaan luoda vapaa, itsenäinen ja suvereeni valtio.
<SPEAKER ID="028" NAME="Gerard Batten" AFFILIATION="EFD">
(EN) Arvoisa puhemies, venäläinen maanpakolainen Pavel Stroilov julkaisi hiljattain paljastuksia Yhdistyneen kuningaskunnan työväenpuolueen ja Neuvostoliiton välisestä yhteistyöstä kylmän sodan aikana.
<P>
Neuvostoliiton arkistoasiakirjoissa todetaan, että Neil Kinnock lähestyi 1980-luvulla oppositiojohtajana Mihail Gorbatšovia salaisten lähettiläiden kautta selvittääkseen, miten Kremlissä reagoitaisiin, jos työväenpuolueen muodostama hallitus lopettaisi Trident-ydinohjusohjelman täytäntöönpanon. Jos presidentti Gorbatšoville annettu raportti on totta, se tarkoittaa, että lordi Kinnock lähestyi yhtä Yhdistyneen kuningaskunnan vihollisista saadakseen hyväksynnän puolueensa puolustuspolitiikalle, ja mahdollisen valinnan jälkeen myös Yhdistyneen kuningaskunnan puolustuspolitiikalle.
<P>
Jos tämä raportti on totta, lordi Kinnock on syyllistynyt maanpetokseen. Yhdistyneen kuningaskunnan viranomaisten on tutkittava nyt käytettävissä olevat asiakirjat korkeimmalla mahdollisella tasolla, ja lordi Kinnockille on annettava mahdollisuus antaa vastineensa Neuvostoliiton todistusaineistosta.
<SPEAKER ID="029" NAME="Csaba Sógor" AFFILIATION="PPE">
(HU) Surullinen tosiasia on, että politiikka, joka oikeuttaa vähemmistöjen kollektiivisten oikeuksien riistämisen, voi vielä nytkin muodostaa esteen yhdentymisprosessin seuraavalle aallolle. Haluaisin kiittää presidenttiä siitä, mitä hän teki normaalitilan palauttamiseksi Slovakiaan. Kielilaki on vain yksi tällainen surullinen lyhyt luku. Tšekin tapaus oli toinen esimerkki. Tšekin valtionpäämiehen on tiedettävä myös ilman Lissabonin sopimusta, että Beneš-säädökset syntyivät, kun kollektiivisen syyllisyyden periaate pantiin täytäntöön, eivätkä ne ole muuttuneet lainvastaisiksi perusoikeuskirjan hyväksymisellä. Itse asiassa ne ovat edelleen ristiriitaisia yli kuuden EU-asiakirjan kanssa. Me olemme varmoja siitä, että Lissabonin sopimuksen ja EU:n tulevaisuutta ei määritä toisen maailmansodan aikaisen kollektiivisen oikeuksien epäämisen herättäminen uudelleen henkiin vaan vähemmistöjen oikeuksien suojelu EU:n perinteisen käytännön mukaisesti takaamalla kulttuurielämän autonomisuus.
<SPEAKER ID="030" NAME="Anna Záborská" AFFILIATION="PPE">
(SK) 20. marraskuuta oli YK:n lapsen oikeuksien yleissopimuksen hyväksymisen 20. vuosipäivä.
<P>
Se on myös perheasioita ja lasten suojelua käsittelevän laajennetun työryhmän perustamisen vuosipäivä. EU:n haasteet - kuten väestörakenne, työn ja perhe-elämän tasapaino, avusta riippuvaisista henkilöistä huolehtiminen, yhteiskunnallinen osallisuus, perheiden ja lasten köyhyyden torjuminen sekä sukupolvien välisen yhteisvastuun politiikka - edellyttävät lasten etuja suojelevien perhejärjestöjen asiantuntemusta.
<P>
Lapsen oikeuksista annetussa yleissopimuksessa todetaan, että lapsen tulisi persoonallisuutensa täysipainoisen ja sopusointuisen kehityksen vuoksi kasvaa perheessä onnellisuuden, rakkauden ja ymmärtämyksen ilmapiirissä. Perheasioita ja lasten suojelua käsittelevä laajennettu työryhmä toimii parlamentissa kaikkien poliittisten ryhmien jäsenten moniarvoisten näkemysten foorumina. Pyydän kaikkia jäseniä tukemaan tätä ryhmiä poliittisissa puolueissaan. Ne mahdollistavat tämän parlamentin tärkeän ja hyödyllisen tehtävän jatkumisen.
<SPEAKER ID="031" NAME="Daciana Octavia Sârbu" AFFILIATION="S&amp;D">
(RO) Romanialaisten yhteisön tilanne Italiassa on hyvä huolestuttavampi. Koko Eurooppa tietää jo, miten koko yhteisöä on yritetty syyttää muutamien rikollisten toimien perusteella. Romanialaisilla on päivittäin yhä suurempia ongelmia ja uhkailut ja pelko vain kasvavat.
<P>
Kerron tästä muutama esimerkin. Lehdissä kerrottiin hiljattain räikeästä syrjintätapauksesta. Italialaisen puhelin-, kaapeli- ja Internet-palveluja tarjoavan yrityksen johtaja kehotti työntekijöitään olemaan tekemättä sopimuksia Romanian kansalaisten kanssa. Toisessa esimerkissä lapsi, joka oli romanien etniseen ryhmään kuuluva Romanian kansalainen, loukkaantui mutta yksikään Messinan kaupungin sairaala ei suostunut ottamaan häntä hoidettavaksi. Hän kuoli matkalla Cataniaan. Nämä ovat vain muutamia erityistapauksia. Romanialaiset kohtaavat kuitenkin Italiassa lähes päivittäin vastaavaa epäluottamusta.
<P>
Mielestäni Italian hallitukselle on tehtävä Euroopan unionin tasolla selväksi, että sen pitää lopettaa romanialaisten maahanmuuttajien syrjintä.
<SPEAKER ID="032" NAME="Derek Vaughan" AFFILIATION="S&amp;D">
(EN) Arvoisa puhemies, aioin puhua Euroopan rakennerahastojen merkityksestä Walesin kaltaisille alueille vuoden 2013 jälkeen, mutta ensin minun täytyy vastata kollega Battenin aiempiin huomautuksiin arvostetusta Yhdistyneen kuningaskunnan poliitikosta ja entisestä Euroopan komission jäsenestä. Tällaisen henkilön syyttäminen maanpetoksesta on mielestäni vähintäänkin epäparlamentaarista kielenkäyttöä ja hänen pitäisi hävetä. Pyydän häntä perumaan huomautuksensa, ja jos hän ei niin tee, mielestäni teidän, arvoisa puhemies, pitäisi pyytää häntä tekemään niin.
<SPEAKER ID="033" NAME="Ivo Vajgl" AFFILIATION="ALDE">
(SL) Meillä tässä parlamentissa on pian mahdollisuus kuulla, kuka on ehdokkaana yhteisen ulko- ja turvallisuuspolitiikan korkeaksi edustajaksi.
<P>
Se on myös meille eräänlainen koe ja osoitus vaikutusvallasta, jota EU voi käyttää Lähi-idän rauhanprosessissa, ja vastaus kysymykseen siitä, voiko Euroopan unioni ylipäätään osallistua aktiivisesti näiden ongelmien ratkaisemiseen. Emme ole tähän asti menestyneet kovinkaan hyvin, minkä aiemmin puhunut kollegani osoitti yksityiskohtaisesti.
<P>
Väkivallan noidankehä on jatkunut Lähi-idässä viime päivinä. Ensin Hamasin terroristit ampuivat raketteja, minkä Israel kosti suhteettomasti, ja jälleen kerran on vaikea erottaa siviili- ja sotilasuhrit toisistaan.
<P>
Olen sitä mieltä, että emme saa hetkeksikään hellittää ponnistelujamme Lähi-idän rauhanprosessin puolesta.
<SPEAKER ID="034" NAME="Chris Davies" AFFILIATION="ALDE">
(EN) Arvoisa puhemies, Yhdistyneen kuningaskunnan ja monien muiden Euroopan maiden sotilaat taistelevat ja kuolevat Afganistanissa. Meille sanotaan, että syynä siihen on maamme suojeleminen estämällä al-Qaidan paluu tai demokratian suojeleminen tai huumeiden vastainen taistelu tai Pakistanin tukeminen tai naisten oikeuksien vahvistaminen. Mikään näistä selityksistä ei kuitenkaan enää vakuuta minua. Selvää poliittista strategiaa ei ole, enkä ymmärrä, mitä sotilaidemme kuolemisella on tarkoitus saavuttaa. Läsnäolomme ei todellakaan suojele meitä vaan lisää vaaroja ja auttaa ääri-islamisteja kuvailemaan meitä ulkomaisina maahantunkeutujina, jotka tukevat sotapäällikköjen ja huumeparonien hallitusta sisällissodassa. Meidän toimintamme edistää radikaalien, länsimaalaisten vastaisten islamilaisten uskomuksien leviämistä. Tarvitsemme diplomaattisen strategia. Meidän täytyy puhua talebanien kanssa, meidän täytyy edistää sovinnontekoa ja pyrkiä laajentamaan nykyhallituksen kokoonpanoa, ja meidän täytyy valmistautua sotilaidemme vetäytymiseen Afganistanin maaperältä.
<SPEAKER ID="035" NAME="Isabelle Durant" AFFILIATION="Verts/ALE">
(FR) Arvoisa puhemies, kuten tiedätte, Belgian valtio ja GDF Suez tekivät lokakuussa 2009 sopimuksen,. joka laajentaa ja vahvistaa GDF Suezin monopolia vuoteen 2025. Se on täysin markkinoiden vapauttamiseen tähtäävän politiikan vastaista. Se on myös päätös, joka vahvistaa ydinenergiamonopolia, mikä tekee uusiutuvia energiamuotoja ja niihin liittyviä työpaikkoja koskevat suunnitelmat huomattavasti haastavammiksi.
<P>
Kun kuulemme, että sääntelyviranomainen ei olekaan riippumaton vaan aikoo loppujen lopuksi luovuttaa markkinoiden valvonnan ja hinnoittelun seurantakomitealle, jossa GDF Suez istuu, alan todella ihmetellä asiaa. Toivon, että komissio ryhtyy vastatoimiin ja puuttuu tilanteeseen, jossa on sekä tuomari että tuomittava ja sekä valvoja että valvottava.
<P>
Siksi toivon, että komissio ryhtyy vastatoimiin erityisesti Kööpenhaminan huippukokouksen aattona, koska siellä energiakysymykset - erityisesti uusiutuvia energiamuotoja koskevat - ovat luonnollisesti olennaisia. Toivon komission varmistavan, että Belgiassa ei tehdä niin sanottua pax electricaa, jonka päätavoitteena on lujittaa Electrabel GDF Suezin monopolia.
<SPEAKER ID="036" NAME="Joe Higgins" AFFILIATION="GUE/NGL">
(EN) Arvoisa puhemies, huomenna kymmenettuhannet julkisen sektorin työntekijät Irlannissa ryhtyvät kansalliseen lakkoon. Huonosti palkatut virkamiehet, opettajat ja paikallisviranomaisten työntekijät ovat kyllästyneet olemaan Irlannin ja maailman kapitalismin kriisin syntipukkeina ja pakotettuina maksamaan tästä kriisistä, josta he eivät itse ole vastuussa.
<P>
Haluan, että tämä Euroopan parlamentti lähettää lämpimän tukensa huomenna lakossa oleville työntekijöille. Irlannin hallituksella ei ole demokraattista valtuutusta julmalle leikkausohjelmalleen. Kehotan työntekijöitä Irlannissa laajentamaan toimintaa, kaatamaan tämän epädemokraattisen hallituksen ja pakottamaan järjestämään yleiset vaalit, jotta kansa saa päättää.
<P>
EU:n neuvosto ja komissio ovat myös syyllisiä julmien leikkausten vaatimiseen Irlannissa. Nämä toimielimet ovat tällä viikolla aiempaakin vähemmän uskottavia sen jälkeen, kun EPP ja sosiaalidemokraatit tekivät kerran jälleen kyynisen sopimuksen presidentistä ja nimittivät ulko- ja turvallisuuspolitiikan korkeaksi edustajaksi naisen, jota ei ole koskaan valittu vaaleilla mihinkään julkiseen elimeen mutta joka pääsi uuteen tehtävään siksi, että hänet oli nimitetty feodaalisten fossiilien edustajankokoukseen, koska hän oli ollut työväenpuolueen Yhdistyneen kuningaskunnan luottohenkilö.
<P>
Selvää on, että työntekijöiden ympäri Eurooppaa on puolustettava itseään sen sijaan, että he olisivat riippuvaisia tämän parlamentin uusliberaalisesta enemmistöstä.
<SPEAKER ID="037" NAME="Andreas Mölzer" AFFILIATION="NI">
(DE) Arvoisa puhemies, yksi seitsemästä EU:n kansalaisesta kuuluu etniseen vähemmistöön. Siitä huolimatta EU:ssa ei ole pidetty vähemmistöjen suojelemista heidän kotiseudullaan tärkeänä. Kun Bryssel ei koskaan kyllästy ottamaan itselleen jäsenvaltioiden kaikkia mahdollisia toimivaltuuksia, komissio ilmoittaa, että se ei halua puuttua sisäisiin asioihin ja toteaa vähemmistöjä koskevien konfliktien olevan kyseisten valtioiden asia. Euroopassa ei ole yhtenäistä lähestymistapaa asiaan. Kansainvälisen oikeuden säännöksiä sovelletaan eri valtioissa varsin eri tavoin.
<P>
Esimerkiksi Ranska ei tunnusta mitään etnisiä vähemmistöjä ja Sloveniassa AVNOJin päätökset ovat edelleen kansainvälisen oikeuden vastaisia. Itävallassa sen sijaan slovenialaisten vähemmistöllä on kaikki mahdolliset kehittymismahdollisuudet. Mielestäni nämä selvät eroavaisuudet kuvaavat sitä, että tarvitaan etnisiä ryhmiä koskeva EU:n säädös. Jos Eurooppa haluaa suojella historian mittaan kehittynyttä etnistä monimuotoisuuttaan, on ratkaisevaa laatia etnisiä ryhmiä koskeva kansainvälisesti sitova EU:n säädös. Tämä tarjoaisi EU:lle mahdollisuuden osoittaa, että se tekee muutakin kuin antaa tyhjiä lupauksia kansallisen monimuotoiseen suojelusta EU:ssa.
<SPEAKER ID="038" NAME="Czesław Adam Siekierski" AFFILIATION="PPE">
(PL) Arvoisa puhemies, 9. marraskuuta kuluvaa vuotta, Berliinin muurin murtumisen 20. päivän vuosipäivänä Berliinissä pidetyissä juhlatilaisuuksissa juhlittiin Saksan yhdistymistä. Tilaisuuksissa osoitettiin myös, minkä reitin vapauteen ja demokratiaan ja jakautumisen päättämiseen Keski- ja Itä-Eurooppa ovat valinneet paitsi Saksassa myös koko Euroopassa.
<P>
Berliinin muurin purkaminen oli sen tien pää, mutta Keski- ja Itä-Euroopan muutosprosessi alkoi Puolan rannikon tapahtumista ja solidaarisuusliikkeen perustamisesta Lech Wałęsan johdolla elokuussa 1980. Muistakaamme myös Unkarin vuoden 1956 mielenosoitukset vapauden puolesta, kesäkuun protestit Poznañissa, vuoden 1968 tapahtumat Tšekkoslovakiassa ja Gdañskissa vuonna 1970 kuolleet telakkatyöntekijät.
<P>
Monet ihmiset olivat sitoutuneet oppositioon eri maissa ja taistelivat vapauden ja kunnian puolesta. Jotkut heistä antoivat henkensä. Kunnioittakaamme heitä. Muistakaamme myös poliitikkoja, jotka osoittivat suurta kekseliäisyyttä ja määrätietoisuutta vapauden, demokratian ja markkinatalouden luomisessa.
<SPEAKER ID="039" NAME="Puhemies">
(EN) Hyvät kollegat, keskeytän minuutin puheenvuorot poliittisesti tärkeistä asioista antaakseni ilmoituksen.
