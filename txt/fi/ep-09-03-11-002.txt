<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(DE) Hyvät parlamentin jäsenet, haluan esittää julkilausuman terrorismin uhrien viidennen eurooppalaisen muistopäivän kunniaksi. Tämän päivän on jäätävä mieleemme, ja se on päivä, jona muistelemme kaikkia viattomia terrorismin uhreja. Tänä viikonloppuna Todellinen IRA murhasi kaksi sotilasta Antrimin maakunnassa Pohjois-Irlannissa, ja maanantaina Armaghin maakunnassa ammuttiin poliisi. Surmattu poliisi oli naimisissa, ja hänellä oli lapsia. Tämä barbaarinen terroristiteko on rikkonut jälleen kerran yhden perheen ja aiheuttanut käsittämätöntä tuskaa. Lisäksi eilen ainakin kymmenen ihmistä kuoli itsemurhapommituksessa eteläisessä Sri Lankassa ja yli kaksikymmentä loukkaantui vakavasti.
<P>
Haluan kertoa Euroopan parlamentin puolesta olevani tyrmistynyt näistä kammottavista, viattomiin ihmisiin kohdistuvista iskuista ja ottaa syvimmin osaa uhrien perheiden suruun. He säilyvät muistoissamme aina.
<P>
Me Euroopan parlamentissa haluamme esittää äänekkään ja selvän vastalauseen terroristien umpimähkäistä väkivaltaa kohtaan. Tuomitsemme jyrkästi ihmiselämän järjettömän tuhoamisen, kokonaisten perheiden surmaamisen sokean fanatismin vuoksi. Fanatismi saa ihmiset tappamaan muita ihmisiä ja polkemaan ihmisarvon jalkoihinsa. Terrorismi on suora hyökkäys vapautta, ihmisoikeuksia ja demokratiaa vastaan. Terrorismi on yritys tuhota umpimähkäisen väkivallan avulla arvot, jotka yhdistävät meitä Euroopan unionissa ja jäsenvaltioissamme.
<P>
Nämä terroristiteot järkyttävät meitä kaikkia. Ne aiheuttavat meissä syvää, sydäntäsärkevää tuskaa, mutta ne eivät saa tuhota eivätkä tuhoa demokraattisen yhteiskunnan perustaa, yhteisiä arvojamme.
<P>
Terrorismi on rikos, joka ei ansaitse armeliaisuutta. Terrorismi on yksi suurimmista kansainvälisen yhteisön turvallisuuteen, vakauteen ja demokraattisiin arvoihin kohdistuvista uhkista. Se on suora hyökkäys kansalaisiamme, meitä kaikkia kohtaan. Euroopan parlamentti torjuu aktiivisesti terrorismia ja tukee sen uhreja. Emme voi toistaa tarpeeksi usein, ettei terrorismi ole milloinkaan oikeutettua. Tästä syystä meidän on jatkettava terrorismin torjumista yhdessä soveltamalla oikeusvaltioperiaatetta ja käyttämällä lain voimaa. Ajattelemme tänään Euroopan parlamentissa terrorismien uhreja riippumatta siitä, missä päin maailmaa he menehtyivät. Haluamme ilmaista solidaarisuutemme heitä kohtaan. Pyydän teitä pitämään hiljaisuuden Todellisen IRA:n ja Sri Lankan itsemurhapommi-iskun uhrien muistoksi.
<P>
(Parlamentti nousi seisomaan ja piti minuutin hiljaisuuden.)
<P>
Arvoisat parlamentin jäsenet, Jean Monnet, suuri eurooppalainen ja yksi Euroopan yhdentymiskehityksen perustajista, kuoli 30 vuotta sitten 16. maaliskuuta 1979. Haluan pitää lyhyen puheenvuoron hänen kuolemansa 30. vuosipäivän muistoksi näin Euroopan parlamentin täysistunnon alussa ja antaa tunnustusta hänen jättämästään perinnöstä ja Euroopan yhdentymisen eteen tekemästään elämäntyöstä.
<P>
Muistelemme tänään korvaamatonta perintöä, jonka tämä mies jätti yhdessä Robert Schumanin kanssa. Schuman oli yksi Saksan ja Ranskan välisen sovinnon suunnittelijoista. He ottivat ensiaskeleen kohti yhteisöä, jolla on rauhaan, ymmärrykseen, demokratiaan ja Euroopan kansojen väliseen yhteistyöhön perustuva yhteinen kohtalo. Periaatteet, joita Jean Monnet painotti, ja menetelmät, joilla hän ne toteutti, eivät ole menettäneet merkitystään lainkaan nyt 2000-luvun alkaessa. Päinvastoin niiden merkitys on selvä meille kaikille. Globalisaatiosta, talous- ja rahoituskriisistä ja ilmaston lämpenemisestä johtuvien suurten haasteiden vuoksi eurooppalaisten on tehtävä entistä tiiviimmin yhteistyötä suojellakseen tehokkaasti yhteisiä arvojaan ja etujaan maailmassa. Jean Monnet'n mielestä Lissabonin sopimuksen mukainen edistys kohti demokraattista, toimintakykyistä Euroopan unionia, joka pystyy kohtaamaan 2000-luvun haasteet, olisi tietenkin hieno asia.
<P>
Lisäksi on tärkeää mainita, että juuri Jean Monnet'n perustama toimintakomitea Euroopan Yhdysvaltojen kehittämiseksi ehdotti muun muassa Euroopan parlamentin valitsemista suorilla vaaleilla. Tästä unelmasta on tullut Monnet'n kuoleman jälkeisten 30 vuoden aikana vaikuttavaa todellisuutta, kun Euroopan unionille on luotu parlamentaarinen ulottuvuus. Me kaikki olemme tämän suuren eurooppalaisen perillisiä, ja hänen työllään on pysyvä vaikutus. Se on muuttanut Euroopan valtioiden välisiä suhteita perustavanlaatuisella tavalla ja vaikuttaa edelleenkin kaikkien kansalaistemme elämään.
<P>
Haluan kehottaa meitä kaikkia kunnioittamaan Jean Monnet'n kuoleman 30-vuotispäivää miettimällä edessämme olevaa tehtävää ja tulevia velvoitteitamme: sitä, että meidän on sitouduttava jatkamaan Monnet'n aloittamaa hienoa työtä mantereemme yhdistämiseksi.
<SPEAKER ID="007" NAME="José Manuel Barroso">
komission puheenjohtaja. - (FR) Arvoisa puhemies, "toisistaan erillään olevat maat saavat hyötyä vain omasta toiminnastaan ja naapureittensa kustannuksella siirtämällä niille omat ongelmansa. Meidän yhteisössämme jokaisen jäsenvaltion hyöty on seurausta kaikkien yhteisestä hyvinvoinnista." Jean Monnet sanoi näin vuonna 1954. Nämä sanat eivät ole menettäneet merkitystään lainkaan, päinvastoin.
<P>
Kuten puhemies juuri totesi, Monnet'n kuolemasta, joka tapahtui vuonna 1979, tulee kuluneeksi tämän vuoden maaliskuussa 30 vuotta. Haluan siksi osoittaa kunnioitusta tälle Euroopan unionin perustajalle, jota kaikki rakastamme, tälle suurelle eurooppalaiselle, jonka perintö voi vain innoittaa meitä näinä kriisin aikoina.
<P>
Päätimme hiljattain, Euroopan komission 50-vuotispäivän yhteydessä, muistaa Jean Monnet'ta kollegion salissa - komission pääsalissa - hyvin yksinkertaisessa mutta merkittävässä tilaisuudessa, jossa minulla oli ilo ja kunnia saada vierelleni paitsi Euroopan parlamentin puhemies Hans-Gert Pöttering myös EU:n neuvoston puheenjohtaja Nicolas Sarkozy.
<P>
Tämä kertoo teille, että olemme komissiossa ylpeitä Jean Monnet'n valtavasta perinnöstä. Euroopan hiili- ja teräsyhteisön ensimmäisenä puheenjohtajana Jean Monnet toimi itse asiassa Euroopan komissiota edeltäneen toimielimen ensimmäisenä puheenjohtajana, ja komissio tekee parhaansa pitääkseen kiinni hänen ihanteistaan, jotka ovat kaikkien rauhaa, demokratiaa ja yhteisvastuuta rakastavien eurooppalaisten ihanteita.
<P>
(Suosionosoituksia)
<SPEAKER ID="008" NAME="José Ribeiro e Castro" AFFILIATION="PPE-DE">
(PT) Arvoisa puhemies, minäkin haluan osoittaa kunnioitusta Jean Monnet'ta kohtaan, mutta pyysin puheenvuoroa kiittääkseni puhemiestä julkilausumasta, jonka hän esitti terrorismin uhrien eurooppalaisen muistopäivän johdosta. Hyväksyimme tämän kannan viisi vuotta sitten minun ehdotuksestani Madridin traagisten iskujen jälkeen, ja neuvosto hyväksyi sen 25. maaliskuuta pitämässään kokouksessa. Käytän kuitenkin puheenvuoron esittääkseni pyynnön. Parlamentti on viettänyt tätä päivää aina uskollisesti, mutta valitettavasti päivää ei vielä vietetä sen ansaitsemassa laajuudessa EU:n toimielimissä ja jäsenvaltioissa. Uskon, että tämän päivän viettäminen on yksi tärkeimmistä tavoista, jolla voimme muistaa uhreja, niin kuin puhemies teki, ja lisätä yleisön tietämystä asiasta. Tiedän, että Madridissa järjestetään tänään joitakin muistotilaisuuksia, mutta muita tapahtumia ei juurikaan järjestetä.
<P>
Kehotan siksi komissiota ja neuvoston puheenjohtajavaltio Tšekkiä varmistamaan, että tätä päivää vietetään tulevaisuudessa asianmukaisesti kaikissa jäsenvaltioissa.
