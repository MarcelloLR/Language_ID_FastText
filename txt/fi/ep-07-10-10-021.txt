<CHAPTER ID="021">
Minuutin puheenvuorot (työjärjestyksen 144 artikla) 
<SPEAKER ID="186" NAME="Puhemies">
(EL) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="187" NAME="Tunne Kelam" AFFILIATION="PPE-DE">
(EN) Arvoisa puhemies, viime vuoden lokakuun 7. päivä muistetaan dramaattisena herätyksenä Venäjän tapahtumiin. Tuona päivänä murhattiin Anna Politkovskaja, jota pidettiin rehellisen journalismin elävänä esimerkkinä. Presidentti Putin piti Anna Politkovskajan asemaa vähäpätöisenä, ja tapaus on edelleen ratkaisematta.
<P>
Viime lokakuussa parlamentin jäsenet vetosivat komissioon ja jäsenvaltioihin, jotta Anna Politkovskajan perintöä kunnioitettaisiin nostamalla Venäjän vapaiden tiedotusvälineiden valtaanpalauttaminen etusijalle suhteidemme kehittämisessä. Meidän on osoitettava selvästi, että arvostamme Anna Politkovskajan totuuden ja vapauden etsintää enemmän kuin öljyä ja kaasua, jos haluamme Venäjän olosuhteiden muuttuvan.
<P>
On itsestään selvää, että Euroopan arvot ovat samat kuin ne, joiden puolesta Anna Politkovskaja menetti henkensä. Valitettavasti Vladimir Putin ei vaikuta olevan samaa mieltä arvoistamme. Kunnioittamalla Anna Politkovskajaa teemme asian selväksi presidentti Putinille tulevissa huippukokouksissa.
<SPEAKER ID="188" NAME="Eduard Raul Hellvig" AFFILIATION="ALDE">
(RO) Puhun eläintarhoista Romaniassa.
<P>
Jotkin kyseisen alan kansainväliset kansalaisjärjestöt arvioivat, että eläintarhoja koskevan direktiivin muuttamista osaksi romanialaista lainsäädäntöä voidaan pitää yhtenä parhaimmista Euroopassa.
<P>
Kuitenkin vaikuttaa olevan mahdoton tehtävä muuttaa 41 romanialaista eläintarhaa eurooppalaisten edellytysten mukaisiksi annetussa aikataulussa, toisin sanoen tämän vuoden loppuun mennessä.
<P>
Määräajan lähestyessä nopeasti ja nykyisen julkisen ja yksityisen kumppanuuden nojalla tuen sitä, että käyttöön on otettava välittömästi yhteinen toimintasuunnitelma seuraavine toimenpiteineen: kansallisen tutkimuksen toteuttaminen nykyisten eläintarhojen luokittelusta, hätäpelastusryhmän luominen ja eläinten lisääntymisen väliaikainen ehkäiseminen.
<P>
Pidän myös tarpeellisena, että tämän suunnitelman toimeenpanolle annetaan tarvittava aika, ennen kuin päätetään, että lainmukaisten vaatimuksien vastaiset eläintarhat suljetaan.
<SPEAKER ID="189" NAME="Andrzej Tomasz Zapałowski" AFFILIATION="UEN">
(PL) Arvoisa puhemies, Martin Schulzista on täällä istuntosalissa annettu lukuisia huomautuksia, mutta niistä huolimatta hän jatkaa edelleen hyökkäyksiään ja loukkaa Euroopan unionin jäseniä. Tällainen ei sovi Euroopan parlamentin arvolle.
<P>
Hänellä on tärkeä asema yhteisön toimielimessä, ja hän puuttuu jäsenvaltion sisäasioihin ja solvaa jatkuvasti valtion edustajia. Useimmat täällä parlamentissa eivät koskaan kuvittelisikaan puuttuvansa EU:n ihmisten demokraattisiin valintoihin. Olisin kiinnostunut tietämään, miltä tästä herrasmiehestä tuntuisi, jos joku Euroopan parlamentin jäsen vaatisi saksalaisia vaihtamaan liittokansleriaan, koska on olemassa järjestöjä, jotka toimivat laillisesti ja levittävät natsiajattelua ja horjuttavat Euroopan valtioiden välisiä rajoja. Luulen, että tämä herra on pahoillaan, että hän syntyi niin myöhään, väärään historialliseen ajanjaksoon.
<SPEAKER ID="191" NAME="Gerard Batten" AFFILIATION="IND/DEM">
(EN) Arvoisa puhemies, aiemmin tänään Hans-Gert Pöttering puhui kansainvälisestä ja eurooppalaisesta kuolemanrangaistuksen vastaisesta päivästä ja sanoi vastustavansa kuolemanrangaistusta kaikissa muodoissa.
<P>
Hän tuntuu olettavan, että me kaikki olemme samaa mieltä hänen kanssaan. Minä en oleta näin. Viime sunnuntaina alle parin kilometrin päässä kodistani Lontoossa, West Ham Parkissa, puukotettiin Rizwan Darbar, syytön 17-vuotias poika, koska - uutisten mukaan - hän yritti estää ystävänsä matkapuhelimen varastamista.
<P>
Tämä ei ole tavaton tapaus Yhdistyneessä kuningaskunnassa. Viattomat joutuvat ammutuiksi, puukotetuiksi, hakatuiksi entistä useammin. Miksi näin? Siksi, että roistot ja rikolliset eivät pelkää lakia. Vaikka heidät saataisiin kiinni ja heidät tuomittaisiin, rangaistukset ovat usein hyvin lieviä. Oma mielipiteeni on, että kuolemanrangaistus pitäisi ottaa Yhdistyneessä kuningaskunnassa uudelleen käyttöön tällaisten murhien tekijöille.
<P>
Tämä ei tietenkään onnistu, jos kuulumme Euroopan unioniin, mistä saammekin jälleen hyvän syyn lähteä unionista.
<SPEAKER ID="192" NAME="Jim Allister" AFFILIATION="NI">
(EN) Arvoisa puhemies, Libya on mainittu tänään jo aiemminkin, ja haluaisin jatkaa aiheesta. Libya pantiin maksamaan, aivan oikeutetusti, Lockerbien terrori-iskusta, mutta Libyan on maailmanlaajuisena terrorismin tukijana maksettava vielä täydet korvaukset. IRA:n häpeälliset terroritoimet saavuttivat tuhoisimman pisteensä, kun järjestö sai käyttöönsä libyalaista Semtexia ja aseita, joiden avulla Martin McGuinness ja muut IRA:n aseneuvoston johtajat saattoivat aloittaa sotatoimiensa väkivaltaisimman vaiheen. Ilman Libyaa sadat viattomat eivät olisi kuolleet. Haluankin tukea tänä iltana tässä talossa Pohjois-Irlannin uhrien ryhmän tämänhetkistä kampanjaa, jonka nimi on FAIR. Haluan tukea heidän pyrkimyksiään vaatia Libya kansainvälisesti tilille ja pakottaa se maksamaan korvauksia Lockerbien tapauksen esimerkin mukaan. EU painosti Libyaa bulgarialaisten sairaanhoitajien tapauksessa, ja sen olisi toimittava nyt samoin ja tuettava oikeuden saamista IRA:n uhreille painostamalla Libyaa pääsemään sopimukseen oikeudenkäynnissä, jonka FAIR on käynnistänyt sitä vastaan Yhdysvalloissa.
<SPEAKER ID="193" NAME="Monica Maria Iacob-Ridzi" AFFILIATION="PPE-DE">
(RO) Parlamentti teki erittäin tärkeän päätöksen budjettivaliokunnassa.
<P>
Lähetämme vahvan viestin Euroopan komissiolle hallintomenoista saaduilla 30 prosentin varoilla Euroopan sosiaalirahastolle, Euroopan aluekehitysrahastolle sekä koheesiorahastolle.
<P>
Toimintaohjelmat olisi hyväksyttävä eurooppalaisissa direktiiveissä annetuissa ajoissa, tässä tapauksessa neljässä kuukaudessa.
<P>
Vaikka Romania oli yksi ensimmäisistä maista, joka jätti nämä asiakirjat jo tammikuussa, ei toistaiseksi kahta tärkeintä toimintaohjelmaa ole vielä hyväksytty. Puhun toimintaohjelmasta hallinnollisten valmiuksien kehittämiseen ja toimintaohjelmasta henkilöstöresursseihin.
<P>
Kun huomioon otetaan se, ettemme ole ainoa jäsenvaltio tässä tilanteessa, haluaisimme tietoomme ne syyt - jos ne eivät ole byrokraattisia - joiden takia komissio lykkää hyväksyntäänsä marraskuulle.
<P>
Neuvottelimme asiasta 13. heinäkuuta yhdessä neuvoston kanssa ja annoimme lausunnon, jonka mukaan komission olisi hyväksyttävä jäsenvaltioiden ohjelmat ja hankkeet nopeasti ja annettava suunnitelma niiden toimeenpanosta.
<SPEAKER ID="194" NAME="Marian Harkin" AFFILIATION="ALDE">
(EN) Arvoisa puhemies, olen ilahtunut mahdollisuudesta ottaa esille postialan työmarkkinasuhteita koskevan raportin, jonka Euroopan elin- ja työolojen kehittämissäätiö on juuri julkaissut. Olisin toivonut, että raportti olisi ollut saatavilla ennen äänestystämme postipalveluista. Nytkin se kuitenkin herättää oikeaan aikaan hallitukset, jotka ovat aikeissa yksityistää postipalveluita tulevien vuosien aikana.
<P>
Olemme EU:ssa sitoutuneita Lissabonin ohjelmaan, luomaan uusia ja parempia työpaikkoja. Valitettavasti raportissa todetaan, että postialan yksityistäminen on tähän mennessä tuottanut vähemmän ja - kriittisesti katsottuna - huonompia työpaikkoja ja heikompia työolosuhteita.
<P>
Raportista käy ilmi, että vapauttamisprosessin alusta lähtien alakohtainen palkkakehitys kaikissa maissa, kolmea lukuun ottamatta, on ollut alle keskitason. On myös tärkeää huomata, että kaikissa maissa on palkkakuilu tärkeimpien palveluntarjoajien työntekijöiden ja uusien tulokkaiden tai vaihtoehtoisten palveluntarjoajien työntekijöiden välillä.
<P>
Jos tilanteeseen ei puututa, se heikentää raportin mukaan työoloja ja johtaa ristiriitoihin työmarkkinasuhteissa. Postialan yksityistäminen on toistaiseksi epäonnistunut Lissabonin kokeessa.
<SPEAKER ID="195" NAME="Urszula Krupa" AFFILIATION="IND/DEM">
(PL) Arvoisa puhemies, Euroopan parlamentin tällä kaudella olen vedonnut jo useita kertoja puolalaisten, erityisesti katolilaisten, syrjinnän lopettamiseksi. Jälleen kerran tarkastelemme pyyntöä, jonka ovat tehneet tietyt tiedotusvälineet, jotta Yhteiskunta- ja mediakulttuurin korkeakoulun tuki lakkautettaisiin. Tämä on julkeaa syrjintää, jonka syynä ovat muut kriteerit kuin varsinaiset ansiot.
<P>
Tietyt tiedotusvälineet ovat nostaneet kyseistä oppilaitosta vastaan syytöksiä, jotka ovat vain aikanaan Puolaa ja puolalaisia orjuuttaneiden panettelua. Nykyisenä demokratian aikana he eivät ole oppineet hyväksymään absoluuttisen vallan menettämistä. Korkeakoulussa, joka hakee rahoitustukea, annetaan opetusta ja koulutusta yleisen arvojärjestelmän mukaisesti ja erityisesti köyhistä perheistä lähtöisin oleville opiskelijoille.
<P>
Vaatimusten kiristäminen ja median noitavainosta johtuva varojen kieltäminen varsinkin yhdenvertaisten mahdollisuuksien teemavuonna on meidän mielestämme paitsi osoitus uskonnollisesta ja aatteellisesta syrjinnästä, myös oire totalitaarisesta menettelystä, joka on ristiriidassa Euroopan lainsäädännössä ilmoitettujen arvojen, normien ja vaatimusten kanssa.
<SPEAKER ID="196" NAME="Sylwester Chruszcz" AFFILIATION="NI">
(PL) Arvoisa puhemies, haluaisin kiinnittää huomion erittäin tärkeään ongelmaan Euroopan komissiossa. Ongelma jätetään toistuvasti huomiotta täällä Euroopan parlamentissa. Kyse on liikenneyhteyksistä.
<P>
Lyhin liikennereitti Skandinaviasta, Pohjois-Euroopasta, etelään - Turkkiin, Kreikkaan ja Bulgariaan - kulkee Keski-Euroopan liikennekäytävän läpi. Tämä reitti alkaisi Ystadista Ruotsista, kulkisi puolalaisten kaupunkien Szczecinin ja Wroc³awin kautta, sitten Tšekin tasavallan Prahan, Slovakian Bratislavan ja Itävallan Wienin kautta aina Constanţaan, Thessalonikiin ja Triesteen. Tätä reittiä ei edelleenkään huomioida. Mielestäni se olisi otettava mukaan eurooppalaisten tie- ja rautatiereittien luetteloon, koska näin nopeutettaisiin ja lyhennettäisiin liikennereittejä tällä väylällä ja annettaisiin vahvistusta koko Keski-Euroopan liikennekäytäväverkolle ja kaikille väylän varrella sijaitseville kaupungeille ja alueille.
<SPEAKER ID="197" NAME="Mairead McGuinness" AFFILIATION="PPE-DE">
(EN) Arvoisa puhemies, aiemmin tänään käsittelimme Euroopan liikenneturvallisuusneuvoston julkaisemaa raporttia EU:n edistyksestä tieliikennekuolemien vähentämisessä puolella vuoteen 2010 mennessä. Raportissa on sekä hyviä että huonoja uutisia.
<P>
Maat ovat ottaneet edistysaskeleita, mikä on tietenkin myönteistä, mutta tieliikennekuolemia tapahtuu silti edelleen liikaa, eikä EU nykyisellä kehityksellään saavuta tieliikennekuolemien vähentämistavoitteitaan. Itse asiassa vain kolme jäsenvaltiota - Luxemburg, Ranska ja Portugali - saavuttavat asetetun tavoitteen. Ne ovat onnistuneet vähentämään tieliikennekuolemia yli kahdeksalla prosentilla vuodessa.
<P>
On muistettava, että yli 39 000 ihmistä on kuollut tieliikenteessä EU:n alueella viimeisten 12 kuukauden aikana. Jos olisimme saavuttaneet tavoitteemme, 5 000 heistä olisi edelleen elossa. Olen pahoillani siitä, että oma maani Irlanti kuuluu edelleen alempaan kastiin tarpeellisten parannusten toteuttamisessa.
<P>
Voisimme seurata parhaiden maiden esimerkkiä. Ne ovat sitoutuneet asiaan vahvasti ja parantaneet tärkeimpiä alueita paljon poliittisella tahdolla. EU:lla on vain kolme vuotta aikaa toteuttaa toimenpiteet, joiden avulla voimme saavuttaa tavoitteemme tieliikennekuolemien vähentämisestä puolella. Kokemus osoittaa, että tavoite on saavutettavissa, mutta tarvitsemme virikkeen EU:n tasolta ryhtyäksemme toimiin.
<SPEAKER ID="198" NAME="Pierre Pribetich" AFFILIATION="PSE">
(FR) Arvoisa puhemies, haluaisin kiinnittää parlamentin huomion Kosovon ongelmaan ja erityisesti siihen, että Euroopan parlamentin olisi pystyttävä vastaamaan tähän Euroopan sisäasiaan ja varmistamaan, että siinä kunnioitetaan kansan oikeutta päättää omasta tulevaisuudestaan. Monia poliittisia tekijöitä tulee ilmi, ja ne painostavat Kosovon jakamiseen, mikä ei ole vastaus. Huomaamme sen hyvin varsinkin, jos vertaamme tilannetta palestiinalaisalueen ongelmiin ja alueen vuonna 1946 tapahtuneeseen jakoon. On siis painotettava yhdessä Euroopan parlamentin kanssa, että on vältettävä jakoa ja siitä mahdollisesti seuraavaa konfliktia ja annettava kansan päättää kohtalostaan. Samalla on huolehdittava, että Euroopan parlamentti on läsnä sekä Euroopan näyttämöllä että kaikkialla alueellamme.
<SPEAKER ID="199" NAME="Marios Matsakis" AFFILIATION="ALDE">
(EN) Arvoisa puhemies, kun olen päättänyt tämän puheeni, kaksi ihmistä on valitettavasti tehnyt itsemurhan. Maailmanlaajuisesti joku tekee itsemurhan joka 30. sekunti. Vuosittain elämänsä päättää jopa järkyttävät miljoona ihmistä, joiden joukossa on paljon nuoria miehiä ja naisia. Itsemurha on merkittävä aihe EU:lle, koska kymmenestä itsemurhien ”huippumaasta” viisi on EU:n jäsenvaltioita: Liettua, Viro, Unkari, Slovenia ja Latvia. Itse asiassa Liettuassa itsemurhia tehdään eniten koko maailmassa.
<P>
Nämä tilastot ovat surullista luettavaa EU:lle, sillä useimmissa tapauksissa itsemurhat voitaisiin estää. EU:n velvollisuutena kansalaisiaan kohtaan on vähentää mahdollisimman nopeasti jäsenvaltioiden itsemurhalukuja. Pyydänkin teitä, arvoisa puhemies, puhumaan henkilökohtaisesti EU:n kaikkien jäsenvaltioiden hallituksille ja kansallisille parlamenteille, erityisesti edellä mainituissa viidessä valtiossa, ja kehottamaan niitä lisäämään ponnistuksiaan kansalaisten parissa itsemurhien ehkäisemiseksi. Näin voitaisiin pelastaa tuhansia elämiä vuosittain.
<SPEAKER ID="200" NAME="Maria Petre" AFFILIATION="PPE-DE">
(RO) Äskettäin julkaistu tutkimus osoittaa, että Romaniassa noin 170 000 viides-kahdeksasluokkalaisen lapsen vanhemmista toinen tai molemmat ovat lähteneet töihin ulkomaille.
<P>
Euroopan unionin uusissa jäsenvaltioissa ja ehdokasmaissa on jatkuvasti enemmän lapsia, jotka elävät isovanhempiensa tai sukulaistensa luona.
<P>
Haluaisinkin korostaa, että on luotava sopivat rakenteet, joiden ansiosta lapset ja vanhemmat voisivat olla yhdessä. Lisäksi tarvitaan sosiaalipolitiikkaa, jossa keskitytään solidaarisuuteen.
<P>
Mielestäni perheen yhdistäminen olisi tehtävä helpommaksi taloudellisen ja sosiaalisen yhdentymisen osana. Sen pitäisi kuulua olennaisesti laillisen maahanmuuton politiikkaan.
<P>
Samalla vaadin Euroopan komissiota laatimaan strategian niiden lasten tilanteesta, jotka jäivät kotimaihinsa heidän vanhempiensa lähdettyä, ja antamaan tukea asiaankuuluvien rakenteiden luomiselle jäsenvaltioissa, jotta lapsia ja vanhempia voidaan auttaa sopeutumaan uusiin perhetilanteisiin.
<SPEAKER ID="201" NAME="Puhemies">
(IT) Minuutin puheenvuorot ovat päättyneet.
