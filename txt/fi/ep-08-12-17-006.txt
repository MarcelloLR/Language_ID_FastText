<CHAPTER ID="006">
Tervetulotoivotukset
<SPEAKER ID="093" NAME="Puhemies">
(DE) Hyvät parlamentin jäsenet, haluaisin pyytää teitä osallistumaan myös viralliseen seremoniaan hetken kuluttua, kuten on oikein ja soveliasta vieraidemme, Saharov-palkinnon voittajien läsnäollessa. Ennen kuin keskeytämme istunnon muutaman minuutin kuluttua ennen vieraidemme saapumista, haluan toivottaa tervetulleeksi Syyrian parlamentin valtuuskunnan, jota johtaa Syyrian parlamentin ulkoasiainvaliokunnan puheenjohtaja Suleiman Haddad. Valtuuskunta on täällä osana 10. Euroopan parlamentin ja Syyrian välistä parlamenttien välistä kokousta. Toivotan syyrialaiset vieraat mitä lämpimimmin tervetulleeksi.
<P>
Haluan kertoa, että vierailu tapahtuu suotuisissa oloissa. Syyrian ja EU:n välinen assosiaatiosopimus pantiin hiljattain alulle, ja se on määrä esittää Euroopan parlamentille hyväksymistä varten mahdollisimman pian.
<P>
Euroopan parlamentti on vakuuttunut siitä, että Syyria kykenee toimimaan merkittävässä asemassa Lähi-idässä ja erityisesti Välimeren unionissa. Toivotan valtuuskunnalle mukavaa oleskelua Strasbourgissa ja hedelmällisiä näkemysten vaihtoa, ne voivat vaikuttaa pelkästään suotuisasti suhteisiimme. Toivotan Teidät jälleen kerran mitä lämpimimmin tervetulleeksi.
<P>
Julistan nyt istunnon keskeytetyksi muutamaksi minuutiksi. Kokoonnumme uudelleen hetken kuluttua juhlaistuntoon.
<P>
(Istunto keskeytettiin klo 12.05 ja sitä jatkettiin klo 12.15.)
