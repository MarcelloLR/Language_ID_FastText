<CHAPTER ID="018">
HIV/aids: seulonta ja varhainen hoito (keskustelu)
<SPEAKER ID="383" NAME="Puhemies">
(FR) Esityslistalla on seuraavana neuvoston ja komission julkilausumat HIV/aidsista: seulonta ja varhainen hoito.
<SPEAKER ID="384" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, arvoisa komission jäsen Potočnik, hyvät parlamentin jäsenet, HI-virus löydettiin 25 vuotta sitten. Nyt, kun epidemia on vaatinut jo yli 25 miljoonaa henkeä, on äärimmäisen tärkeää, että Euroopan unioni vahvistaa sitoutuneensa maailmanlaajuisen HIV/aids-pandemian torjuntaan.
<P>
Yleinen ehkäisyn, testauksen, varhaisen hoidon ja tuen saatavuus tällä alalla on olennaista, ja te Euroopan parlamentissa korostitte tätä 24. huhtikuuta 2007 antamassanne päätöslauselmassa. On kiireesti nostettava kehitysastetta sekä lisättävä ehkäisyä, tiedottamista, koulutusta ja tiedotuskampanjoita ja investoitava uusien ehkäisy- ja testausstrategioiden tutkimukseen ja kehittämiseen ja ne on pidettävä ajan tasalla pandemian luonteen muutosten kanssa.
<P>
Erityisesti on ensisijaisen tärkeää, että testaus ja hoito tapahtuvat mahdollisimman varhaisessa vaiheessa ja että antiretroviraaliset lääkevalmisteet ovat saatavilla kohtuuhintaisina. Kun diagnoosi tehdään liian myöhään tai jos tauti on vaurioittanut liikaa immuunijärjestelmää, potilailla on korkea riski kuolla diagnoosia seuraavien neljän vuoden aikana.
<P>
Varhaisemman seulonnan toteuttamiseksi on käytettävä uusia strategioita ja välineitä, kuten nopeita seulontatestejä. Olisi hyödyllistä tarjota testausta laajemmin, tietenkin potilaiden suostumuksella. On syytä muistaa, että nopeita seulontatestejä voidaan tehdä myös lääketieteellisten laboratorioiden ulkopuolella ja että tulokset voidaan antaa potilaille suhteellisen lyhyessä ajassa.
<P>
HIV/aids-potilaiden rohkaisemiseksi varhaiseen testaukseen on myös tärkeää päästä eroon syrjinnän muureista. Positiiviseen testitulokseen liittyvä leimautumisen pelko voi estää potilaita osallistumasta varhaiseen seulontaan. Tämän vuoksi Euroopan unionin on selkeästi ja johdonmukaisesti tuomittava kaikki HIV-potilaisiin kohdistuva syrjintä kaikkialla maailmassa.
<P>
Ranskan presidentti Nicolas Sarkozy ja Bernard Kouchner jakavat tämän voimakkaan vakaumuksen ja ovat saattaneet asian Yhdistyneiden Kansakuntien tietoon. HIV:ta on kohdeltava siirtyvänä mutta ei tarttuvana tautina, ja HIV-positiivisten henkilöiden vapaan maahantulon, matkustamisen ja oleskelun rajoittamisella on kielteinen vaikutus. Tällaiset käytännöt saavat potilaat luopumaan seulonnasta ja hoidosta, mikä on haitaksi niin yksilölle kuin yhteiskunnalle.
<P>
Lopuksi haluan esittää kaksi huomiota. Ensinnäkin yhteinen tavoitteemme on seuraava: positiivisen HIV-testituloksen saavien henkilöiden on saatava korkealaatuista hoitoa alkuperästään, kansallisuudestaan, mielipiteistään, sukupuolestaan, sukupuolisesta suuntautuneisuudestaan, uskonnostaan ja muista tekijöistä riippumatta.
<P>
Toinen huomioni on, että tässä yhteydessä kansainvälinen koordinointi on välttämätöntä pandemian voittamiseksi. Arvostan EuroHIV-ohjelmaa, jossa on vuodesta 1984 alkaen jaettu olennaista tietoa HIV/aidsista WHO:lle, UNAIDSille ja Euroopan tautien ehkäisy- ja valvontakeskukselle. Jotta ehkäisy, seulonta ja varhainen hoito olisivat kaikkien saatavilla, jotta tautia kantavia henkilöitä ei enää leimattaisi tai syrjittäisi, jotta etelän mailla olisi asianmukainen pääsy lääkkeisiin, on lisättävä YK:n virastojen ja alueellisten virastojen välistä yhteistyötä.
<P>
Euroopan unionin osallistumista tähän taisteluun tarvitaan enemmän kuin koskaan.
<SPEAKER ID="385" NAME="Janez Potočnik" LANGUAGE="EN">
Arvoisa puhemies, haluan todeta arvoisille parlamentin jäsenille sekä ministeri Jouyet'lle, että lähestyttäessä Maailman AIDS-päivää, 1. joulukuuta 2008, tämä täysistunto tarjoaa hyvän mahdollisuuden tarkastella joitakin merkittäviä saavutuksia HIV/aidsin torjunnassa sekä keskittyä tuleviin vakaviin haasteisiin.
<P>
Tämän vuoden lääketieteen Nobel-palkinto annettiin Pasteur-istituutin kahdelle eurooppalaiselle tutkijalle - professori Françoise Barré-Sinoussille ja professori Luc Montagnierille, jotka ensimmäisinä eristivät ihmisen immuunikatoviruksen vuonna 1983.
<P>
Tämä merkittävä löytö viitoitti tietä monille merkittäville tapahtumille ja diagnostiikalle sekä HIV-infektioiden hoidolle ja auttoi meitä ymmärtämään HIV-infektioiden patogeneesiä ja niiden tuhoisia seurauksia.
<P>
Nyt 25 vuoden kuluttua meillä ei kuitenkaan ole vieläkään parantavaa hoitoa HIV/aidsiin, ja todistamme edelleen vuosittain miljoonia uusia tartuntoja ympäri maailmaa, niistä kymmeniä tuhansia uusia tartuntoja Euroopassa.
<P>
Miten tämä on mahdollista? On hyvin tiedossa, kuinka HIV-tartunta voidaan ehkäistä tehokkaasti.
<P>
Menestyksekkäät kampanjat 1980-luvulla ja 1990-luvun alussa osoittivat, että tietoisuus on merkittävä osatekijä HIV-infektioiden ehkäisystrategioissa.
<P>
Määrätietoinen poliittinen johto ja kansalaisvastuu ovat kaksi muuta ennakkoedellytystä HIV/aidsin menestyksekkäälle torjunnalle, kuten myös avoin ja rakentava kumppanuus asianosaisten kanssa.
<P>
Tämän päivän täysistunto on myös erinomainen tilaisuus vahvistaa uudelleen poliittinen sitoutumisemme - on aika olla kunnianhimoinen. Lisäksi totean arvostavani suuresti sitä, että Euroopan parlamentti on sitoutunut säilyttämään HIV/aidsin merkittävällä sijalla poliittisella asialistallaan.
<P>
Meillä oli hiljattain todellakin hyödyllinen HIV/aidsia koskeva näkemystenvaihto varapuhemies Miguel-Angel Martínez Martínezin sekä Zita Gurmain järjestämässä pyöreän pöydän tapaamisessa, jossa tarkasteltiin HIV-testausten tarpeellisuutta sekä huippuluokan varhaista hoitoa ja tukea. Asiantuntijoiden arvion mukaan noin 30 prosenttia HI-viruksen kantajista Euroopassa ei ole tietoisia tilastaan. Tähän uskomattomaan lukuun sisältyy kaksi vaaraa: ensinnäkin kyseiseen henkilöön kohdistuva vaara, sillä tämä ei kenties saa ajoissa hoitoa, ja toiseksi hänen kumppaniinsa/kumppaneihinsa kohdistuva vaara, sillä nämäkin voivat altistua infektiolle.
<P>
Mitä me poliitikot sitten voimme tehdä tilanteeseen puuttumiseksi ja ongelman ratkaisemiseksi?
<P>
Yhteisten humanististen ydinarvojemme ja voimakkaan sitoutumisen inhimillisiin arvoihin, solidaarisuuteen ja syrjinnän torjuntaan on oltava perustana kaikelle HIV/aidsin vastaiselle politiikallemme, ja kaiken taudin torjumiseen tähtäävän toiminnan on perustuttava niihin. Yhteisön kanta ja vastaus ovat selvät: keskitymme ehkäisyyn ja tietoisuuden lisäämiseen, edistämme HIV-testausta sekä kaikkien sitä tarvitsevien hoitoon pääsyä, taistelemme kohtuuhintaisten lääkkeiden puolesta, vastustamme ja torjumme kaikenlaista syrjintää ja leimaamista, pyrimme määrittämään parhaat käytännöt ja tuemme kansalaisyhteiskuntaa. Poliittisilla vastuualoillamme meidän on luotava edellytykset tehokkaille toimille, joista on hyötyä niin yhteiskunnalle kuin HIV/aids-potilaille.
<P>
Emme todellakaan voi tyytyä nykytilanteeseen. Meidän on jatkettava asian edistämistä.
<P>
EU suuntaa katseensa myös rajojensa ulkopuolelle ja tarkastelee HIV/aidsin tuhoisaa vaikutusta Saharan eteläpuoleisessa Afrikassa ja muissa kehitysmaissa, jotka ovat poikkeuksellinen haaste sosiaaliselle kasvulle ja kehitykselle.
<P>
Epidemia kasvaa edelleen nopeimmin maailmassa Itä-Euroopassa ja Keski-Aasiassa.
<P>
Tämän osalta vahvistamme sitoumuksemme kumppanimaiden tukemiseen, jotta nämä voivat parantaa kaikkien mahdollisuutta päästä HIV:ta koskevan ennaltaehkäisyn, hoidon ja tuen piiriin.
<P>
Ilmaisen komission puolesta tyytyväisyytemme HIV/aidsin seulontaa ja varhaista hoitoa koskevaan päätöslauselmaan. Kannatan ja tuen varauksetta periaatetta HIV-testausta ja hoitoa koskevien esteiden poistamisesta.
<P>
Komissio kannustaa edelleen ihmisiä hyödyntämään HIV-testausmahdollisuuksia ja korostaa jälleen jäsenvaltioille tarvetta perustaa kansainvälisten standardien mukaisia ja yhteisesti hyväksyttyjen periaatteiden mukaan toimivia testauskeskuksia.
<P>
Komissio valmistelee parhaillaan toista strategiaansa HIV/aidsin torjumiseksi EU:ssa ja myös naapurimaissa. Strategiassa keskitytään entistä enemmän ennaltaehkäisyyn ja se kohdennetaan epidemiasta eniten kärsineisiin alueisiin ja ryhmiin. Menestyksekäs ennaltaehkäisevä lähestymistapa edellyttää kuitenkin kaikkein eniten avoimuutta ja suvaitsevaisuutta poliittisella tasolla ja yhteiskunnassa. Tarvitaan avoimuutta tunnustaa nykyelämän, seksuaalisuuden ja käyttäytymisen realiteetit. On suhtauduttava avoimesti haittojen vähentämiseen, eriarvoisuuden, syrjinnän ja alistamisen torjuntaan sekä muihin kulttuureihin ja tapoihin.
<P>
Komissio aikoo jatkossakin antaa täyden panoksensa vastatakseen HIV/aidsin haasteeseen. Tiedän, että meillä on parlamentin tuki tälle pyrkimyksellemme, ja arvostamme sitä suuresti.
<P>
Pitäkäämme edelleen yllä vahvaa poliittista tahtoa yhdessä neuvoston kanssa varmistaaksemme, että me kaikki kannamme vastuumme.
<SPEAKER ID="386" NAME="John Bowis" LANGUAGE="EN">
Arvoisa puhemies, meillä on Yhdistyneessä kuningaskunnassa 80 000 HIV-positiivista henkilöä, ja kuten komission jäsen totesi, heistä joka kolmannella ei ole diagnoosia. Myös yksi 360:sta raskaana olevasta naisesta on HIV-positiivinen. Kymmenen prosenttia uusista tartunnoista Euroopassa on monilääkeresistenttejä, joten suunta on sama kuin Yhdysvalloissa, jossa luku on 20 prosenttia.
<P>
Yhä useammat kantavat monilääkeresistenttiä tuberkuloosia sekä aidsia. ECDC on osoittanut uusien HIV-infektioiden määrän kaksinkertaistuneen vuosina 1999-2006. Uusista tapauksista 11 prosenttia koskee 15-24-vuotiaita nuoria. Tartunnoista 53 prosenttia oli heteroseksuaalien välisiä, suurelta osin epidemiamaista tulleilta ihmisiltä saatuja, mutta kolmannes tarttui miesten välisessä seksissä ja kenties yllättäen alle kymmenen prosenttia suonensisäisten huumeiden käyttäjillä.
<P>
Kaiken tämän lisäksi - ja olen todella tyytyväinen ministerin puheenvuoroon - me vielä leimaamme. Leimaaminen on julma lisä taudin tuskien aiheuttamaan taakkaan ja, mikä vielä pahempaa, se kannustaa ihmisiä salaamaan tautinsa ja välttelemään testausta ja hoitoa. Ratkaisu perustuu näihin lukuihin, näihin tosiseikkoihin. Kuten kaikki ovat tähän mennessä todenneet, tarvitaan varhaista seulontaa. Tarvitaan luottamuksellista testausta, koulutusta, tarvitaan koulutuksesta seuraavaa ymmärrystä, joka auttaa torjumaan leimaamista. Tarvitaan jatkuvaa tutkimusta ja kehittämistä ja lisää hoitoa, sillä yhä harvemmat ihmiset varsinaisesti kuolevat aidsiin, yhä useammat elävät sen kanssa.
<SPEAKER ID="387" NAME="Zita Gurmai">
PSE-ryhmän puolesta. - (EN) Arvoisa puhemies, olin iloinen kuullessani komission jäsenen mainitsevan pyöreän pöydän tapaamisen, jonka isännöinnistä ja puheenjohtajuudesta minäkin vastasin. Myös Miguel Angel Martínez ja komission jäsen Vassiliou osallistuivat tapaamiseen ja ottivat siihen aktiivisesti osaa.
<P>
Aids on yksi vuosisatamme vakavimmista taudeista. Viimeisten kymmenen vuoden aikana pelkästään Euroopan unionissa 215 000 henkilöä sai tartunnan. Tämän vuoden arvioiden mukaan lähes kolmannes aids-tartunnoista jää edelleen diagnosoimatta - kuten arvoisa kollegani kertoi - mikä on todellinen uhka Euroopan kansalaisten terveydelle. On korkea aika toteuttaa konkreettisia toimia, joten olemme esittäneet käytännön ehdotuksia siitä, kuinka HIV/aidsia voidaan torjua tehokkaasti keskittymällä näyttöön perustuvaan varhaiseen seulontaan ja varhaiseen hoitoon.
<P>
Kysymys ei liity ainoastaan terveyteen. EU:n tulevan laajentumisen kannalta asialla on strategista merkitystä ja se on ratkaisevassa asemassa naapuruus- ja maahanmuuttopolitiikassa. Meidän on kaikessa EU:n politiikassa korostettava joka ainoan Euroopan kansalaisen oikeutta terveyteen ja parempiin elinoloihin unohtamatta naisten asemaa. He ovat kaikkein suurimmassa vaarassa oleva ryhmä HIV/aidsin kannalta.
<P>
On äärimmäisen tärkeää varmistaa taudin asianmukainen seuranta. Varhainen seulonta ja esteiden poistaminen testaukselta katsotaan kiireelliseksi tarpeeksi. On toteutettava toimia ilmaisen ja nimettömän testauksen takaamiseksi, jotta yhä useammat käyvät testeissä. HIV/aidsin vähentämiseen suuntavia styrategioita on laadittava jokaisessa jäsenvaltiossa, ja niiden on keskityttävä haavoittuviin ryhmiin sekä ryhmiin, joissa riskin tiedetään olevan suuri.
<P>
Strategiaan on sisällyttävä myös tiedotus- ja koulutuskampanpanjoita HIV/aidsin ennaltaehkäisystä, testauksesta ja hoidosta. Meidän on tunnustettava, että tarvitaan yhä suurempia investointeja rokotteiden ja mikrobisidien kaltaisia entistä tehokkaampia terapeuttisia ja ehkäiseviä välineitä koskevaan tutkimukseen ja kehittämiseen pitkän ajanjakson HIV/aids-toimenpiteiden menestyksen takaamiseksi.
<P>
HIV/aidsin kanssa elävien henkilöiden syrjintä on torjuttava tehokkaasti kaikkialla Euroopan unionissa. HIV/aidsin vastainen taistelu ei saa johtaa minkäänlaiseen HIV-positiivisten kansalaisten syrjintää, ja tämä kattaa myös heidän liikkumisvapauteensa kohdistuvat rajoitukset. Puoluerajat ylittävässä Euroopan parlamentin päätöslauselmassa tarkastellaan koko tilannetta. Tavoite on yhteinen, ja laajentuneesta Euroopasta voi tulla vahvistetun kansainvälisen yhteistyön aloitteentekijä näyttöön perustuvassa HIV/aidsin varhaisessa seulonnassa ja varhaisessa hoidossa lähitulevaisuudessa.
<P>
Olen vakuuttunut siitä, että jos varhaisen seulonnan ja varhaisen hoidon järjestelmä toimii kokeiluhankkeena, sitä voidaan mahdollisesti käyttää yhteisenä eurooppalaisena välineenä myös muussa terveyden alan politiikassa. Olen todella kiitollinen kaikille kollegoilleni, jotka tukivat tätä aloitetta ja tekivät työtä sen parissa.
<SPEAKER ID="388" NAME="Georgs Andrejevs">
ALDE-ryhmän puolesta. - (EN) Arvoisa puhemies, siitä asti kun sain kunnian laatia mietinnön HIV/aidsin torjunnasta EU:ssa ja naapurivaltioissa, olen ollut hyvin sitoutunut tähän asiaan, HIV-positiivisten ihmisten elämään kaikkine seurauksineen ja vaikutuksineen.
<P>
Vuosi sitten "HIV Euroopassa 2007" -konferenssin yhteydessä sen osanottajat laativat kattavan toimintakehotuksen toimenpiteistä, joilla HIV/aidsia voidaan tehokkaasti käsitellä Euroopassa. Joitakin osatekijöitä tästä kehotuksesta sisältyy nyt myös tähän yhteiseen päätöslauselmaehdotukseen.
<P>
Päätöslauselman tavoitteena on edistää HIV/aidsin torjuntaa poliittisella tasolla. Tämän vuoksi siinä kehotetaan neuvostoa ja komissiota laatimaan kattava HI-virusta koskeva strategia, jotta voidaan edistää varhaista seulontaa, varmistaa varhainen hoito ja varhaisen hoidon eduista tiedottaminen kaikille Euroopan kansalaisille.
<P>
Siinä kehotetaan komissiota myöntämään merkittäviä resursseja tällaisen strategian täytäntöönpanon tukemiseksi ja jäsenvaltioita lisäämään tiedotus- ja koulutuskampanjoita HI-viruksen/aidsin ehkäisemisestä, testaamisesta ja hoidosta.
<P>
Olen tietoinen siitä, että komissio suunnittelee uuden tiedonannon antamista HI-viruksen torjunnasta EU:ssa ja naapurimaissa ja että komission jäsen Vassiliou on vakuuttanut sitoutuneensa henkilökohtaisesti edistämään toimia tällä alalla.
<P>
Lopuksi totean, että tilanne edellyttää nopeita toimia.
<SPEAKER ID="389" NAME="Vittorio Agnoletto">
GUE/NGL-ryhmän puolesta.. - (IT) Arvoisa puhemies, hyvät kollegat, olen toiminut lääkärinä aidsin torjunnassa jo 21 vuotta, ja joka vuosi kuuntelen kuitenkin samaa keskustelua.
<P>
Kliiniseltä kannalta tilanne on täysin selvä: meillä on noin 30 antiretroviraalista lääkevalmistetta, joilla voidaan pidentää HI-viruksen kantajien elämää. Meillä ei ole yhtään lääkettä, jolla virus voitaisiin tuhota, ja tämän vuoksi lännessä ja Euroopassa olemme nähneet kuolleisuuden kasvavan ja HI-virusta kantavien henkilöiden määrän lisääntyvän. Heitä voidaan teknisesti kuvata mahdollisiksi taudinlevittäjiksi. Tämä tarkoittaa, että nyt on suurempi riski joutua kontaktiin HI-virusta kantavan henkilön kanssa kuin aiemmin, sillä HI-viruksen kanssa elävien määrä kasvaa. Mitä kaiken tämän keskellä tehdään? Ei mitään.
<P>
Suurimmalla osalla Euroopan valtioista ei ole vuosiin ollut minkäänlaisia pysyviä ehkäisykampanjoita. Estolääkitys on kallista, ja sanotaan se nyt täsmällisesti ja ymmärrettävästi: estolääkitys on kallista ja se on yksi pääasiallisista keinoista torjua HI-virusta.
<P>
Tämä siis mainitsematta haittojen vähentämiseen liittyviä hankkeita erityisesti huumeidenkäyttäjien parissa neulojen jakamisen ehkäisemiseksi. Kuinka monessa valtiossa toteutetaan tällaisia kansallisia hankkeita? Italiassa 50 prosenttia aids-havainnoista tehdään samaan aikaan HI-virushavaintojen kanssa, mikä tarkoittaa sitä, että monet eivät tiedä kantavansa HI-virusta ennen kuin sairastuvat.
<P>
Missä viipyvät kampanjat ilmaisen ja nimettömän testaamisen saatavuuden lisäämiseksi? Tiedämme, että jos syrjintää on, ihmiset piileskelevät, he eivät mene testeihin, ja tähän liittyy heidän omaan terveyteensä ja muiden terveyteen liittyvä vaara.
<P>
Vielä yksi huomautus: neuvosto puhui jälleen tänään tuesta etelälle, mutta haluaisin tietää, mitä tapahtui parlamentin ehdotuksille, jotka esitettiin kun äänestimme viimeisimmästä TRIPS-versiosta, jossa komissio ja neuvosto sitoutuivat lisäämään varoja aidsin torjumiseksi maailman eteläisissä valtioissa ja erityisesti siirtämään teknologiaa ja farmakologista tukea.
<SPEAKER ID="390" NAME="Avril Doyle" AFFILIATION="PPE-DE">
(EN) Arvoisa puhemies, vuonna 2006 raportoitiin yli 86 000 uutta HIV-tapausta ja yli 13 000 aids-tapausta havaittiin WHO:n Euroopan alueella.
<P>
Länsi-Euroopassa kymmenen prosenttia uusista tartunnoista havaittiin 15-24-vuotiaiden ryhmässä, ja 25 prosenttia uusista tartunnoista oli naisilla. Kuten komission jäsen totesi, pääasiallinen tartuntatapa oli heteroseksuaalinen kontakti.
<P>
Itä-Euroopassa pääasiallinen tartuntatapa on suonensisäisten huumeiden käyttö. On hyvin huolestuttavaa, että 27 prosenttia uusista tartunnoista havaittiin 15-25-vuotiaiden ryhmässä, ja 41 prosenttia uusista tartunnoista oli naisilla.
<P>
Tällä hetkellä 30 prosenttia HI-viruksen kantajista ei tiedä tartunnastaan, ja he ovat vastuussa yli puolesta kaikista uusista tartunnoista. Lisäksi tartunnan myöhäiseen toteamiseen liittyy antiretroviraalisen hoidon myöhäinen aloittaminen, jolloin lääkkeiden vaikutusmahdollisuudet heikkenevät rajusti.
<P>
Tarvitaan kiireesti yhteisön tason ohjeistusta HI-viruksen testaamisesta ja neuvonnasta. Tarvitsemme välttämättä kattavaa ja joustavaa ohjausta parhaista käytännöistä raportoinnin, testaamisen ja hoidon aloilla.
<P>
Kotimaassani Irlannissa - vaikka HIV/aids-tietoja onkin tulkittava varovaisesti ottaen huomioon merkittävän aliraportoinnin ja myöhäisen raportoinnin - joulukuun 2007 loppuun mennessä ilmoitettuja aids-tapauksia oli lähes tuhat. Aliraportoinnin vuoksi luvun oletetaan kuitenkin kasvavan. Saman ajanjakson aikana HIV-tartuntojen kumulatiivinen määrä oli 4 780. Ehkäisystrategioiden on jälleen tultava uutisotsikoihin, sähköisten uutislehtiemme etusivuille. Itsetyytyväisyys on asettautunut. Tartunnanpelko on hävinnyt. Meidän on lausuttava ääneen tosiseikat avoimesti ja suvaitsevalla tavalla. John Bowis on täysin oikeassa todetessaan, että yhä harvempien kuollessa aidsiin yhä useammat elävät taudin kanssa.
<SPEAKER ID="391" NAME="Michael Cashman" AFFILIATION="PSE">
(EN) Arvoisa puhemies, haluan onnitella puheenjohtajavaltio Ranskaa sen sitoutumisesta HIV/aidsin torjuntaan, ja kiitän myös tässä keskustelussa puheenvuoron käyttäneitä.
<P>
Tämä myöhäisillan keskustelu koskee asiaa, jolla on vaikutusta meihin kaikkiin joka ainoa minuutti joka ainoa päivä. 1970 ja 1980-luvuilla eläneenä homomiehenä olisin helposti voinut saada HIV-tartunnan. Minulla oli onnea. En saanut tartuntaa. Näin kuitenkin viruksen sekä syrjinnän ja leimaamisen leikkaavaan siivuja sukupolvesta.
<P>
Tämän vuoksi meidän on tänä iltana lähetettävä viesti, että sitoudumme saattamaan kaikkien saataville hoidon ja varhaisen testaamisen, mutta ennen kaikkea ja jäsen Bowisin konservatiivihallituksen terveysministerinä tekemän loistavan ja erinomaisen työn lisäksi meidän on sanottava, että se, mikä tapahtuu sinulle, on aivan sama kuin se tapahtuisi minulle, tyttärelleni tai pojalleni. Ihmiset eivät mene varhaisiin testeihin yhdestä yksinkertaisesta syystä: he pelkäävät joutuvansa elämään syrjittyinä, tulevansa leimatuiksi.
<P>
Muistan kerran 1980-luvun alkupuolella vierailleeni sairaalassa ja pyrkineeni piristämään potilaita, siinä koskaan onnistumatta! Sitten kävelin HIV-yksikköön ja löysi yhdestä vuoteesta läheisen ystäväni. Hän ei ollut voinut kertoa edes minulle, että sairasti ja oli kuolemassa aidsiin liittyvään tautiin. Tilanne on edelleen tällainen, eikä vain kotimaissamme vaan myös muissa maanosissa. Se, mitä muissa maanosissa tapahtuu, vaikuttaa meihin suoraan, sillä jos emme ole yhteydessä suurimman riskin maanosiin, siellä ei koskaan kuulla viestiämme. Ihmiskaupan uhrina EU:hun tuotu seksityöläinen on aivan yhtä haavoittuva kuin EU:sta Afrikkaan tai muihin maanosiin matkustava. Tämän vuoksi olen tyytyväinen päätöslauselmaan. Joulukuun 1. päivänä 2008 vietämme Maailman aids-päivän 20-vuotisjuhlia, mutta vain vähän on muuttunut lukuun ottamatta sitä, että tartuntoja on yhä enemmän, ihmiselämät loppuvat ja tuhoutuvat. Tämän vuoksi kiitän parlamenttia, puheenjohtajavaltiota ja komissiota sekä kaikkia puheenvuoron käyttäneitä läsnäolosta täällä ja sen viestin lähettämisestä, että mikä tapahtuu heille, tapahtuu myös meille.
<SPEAKER ID="392" NAME="Toomas Savi" AFFILIATION="ALDE">
(EN) Arvoisa puhemies, olen ymmärtänyt, että HIV-positiivisia henkilöitä kohdellaan toisinaan kuin spitaalisia tietämättä, että varhaisen havaitsemisen ja hoidon ansiosta he voivat olla yhteiskunnan aktiivisia jäseniä vuosikausia ennen kuin tauti kehittyy aidsiksi ja alkaa vaikuttaa vakavasti heidän elämäänsä.
<P>
Tällainen ennakkoluulo on merkki piittaamattomuudesta. On hyvin tärkeää edistää HIV-tartunnan saaneiden tukea ja ymmärtämistä. Sen seurauksena ihmisillä olisi enemmän rohkeutta mennä testaamaan virusinfektionsa varhaisessa vaiheessa sen sijaan, että valitsevat riesan, joka voi olla vaaraksi muille.
<P>
On tärkeää, että HIV-tartunnan saaneet ihmiset voivat avoimesti puhua tilastaan pelkäämättä tulevansa syrjityiksi, jotta voimme lisätä yhteiskunnassa tietoisuutta HIV/aidsista sekä suvaitsevaisuutta.
<SPEAKER ID="393" NAME="Colm Burke" AFFILIATION="PPE-DE">
(EN) Arvoisa puhemies, HI-viruksen ehkäisy- ja hoitokapasiteetti vaihtelee erilaisten yhteiskunnallis-taloudellisten ja geopoliittisten asetelmien välillä. HIV-tartunnan seulomisen edistämisen olisi oltava osatekijänä kaikissa kattavissa aidsia koskevissa lähestymistavoissa.
<P>
Jopa valtioissa, joissa antiretroviraaliset hoitovaihtoehdot ovat hyvin rajallisia, sukupuoliteitse tarttuvien tautien, tuberkuloosin ja HIV-tartunnan saaneiden muiden mahdollisten infektioiden havaitseminen ja hoito voivat osaltaan edistää terveyttä.
<P>
Yhdysvalloissa hiljattain julkaistussa tutkimuksessa todettiin, että itse raportoitujen HIV-havaintojen ja hoitoon hakeutumisen välinen aika oli itse asiassa venynyt. Havaitsemisen ja hoitoon hakeutumisen välinen aika oli merkittävästi pidempi suonensisäisten huumeiden käyttäjillä kuin muissa riskiryhmissä. Tähän liittyy ongelma, kun yhä laajemmin luullaan aidsin olevan hoidettavissa, sillä tämä vaarantaa kansanterveyteen liittyvän vetoomuksen säännöllisistä testaamisista ja HIV:n pikaisesta hoidosta.
<SPEAKER ID="394" NAME="Mairead McGuinness" AFFILIATION="PPE-DE">
(EN) Arvoisa puhemies, kiitän Michael Cashmania voimakkaasta tunteesta, jonka hän toi tähän keskusteluun. Olen iloinen siitä, että jäin kuuntelemaan hänen sanojaan, ja toivon muidenkin kuunnelleen niitä ja toimivan niiden mukaisesti.
<P>
Olen tämän asian yhteydessä huolissani siitä, että olemme unohtaneet 1980-luvulla tuntemamme pelon ja tämän vuoksi kääntäneet tilanteelle selkämme, vaikka on olemassa kokonainen sukupolvi, joka ei kasvanut 1980-luvulla ja jonka on kuultava viesti uudelleen.
<P>
Meidän kaikkien haasteena on pyrkiä saamaan julkisuuteen viesti ehkäisystä välttäen siihen toisinaan liittyvää leimaamista. Meidän on kyettävä tähän, sillä sen lisäksi, että testaaminen on tärkeää ja hoito aivan elintärkeää tautia kantaville, haluamme myös estää ihmisiä sairastumasta, sairastamasta ja traagisesti kuolemasta aidsiin.
<SPEAKER ID="395" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, arvoisa komission jäsen Potočnik, hyvät parlamentin jäsenet, tämä oli todella kiehtova ja osin liikuttava keskustelu. Kiitän erityisesti jäsen Cashmania hänen tunteita herättäneestä puheenvuorostaan, ja tiedän hänen olleen usein yhteydessä jäsen Bachelot'n kanssa, joka pahoitteli sitä, ettei päässyt tänne tänään, ja joka on sanonut, että meidän on toimittava aivan kuin olisimme kaikki saaneet tartunnan ja että meidän on tehtävä työtä suurimmassa vaarassa olevien yhteisöjen kanssa. Myös jäsen Savi sanoi, että ihmisten on voitava vapaasti puhua taudistaan. Jäsen Burke korosti suvaitsevaisuuden arvoa ja hoidon yhdenvertaisen saatavuuden merkitystä. Jäsen McGuinness totesi hyvin järkevästi, ettemme saa unohtaa 1980-luvun tapahtumia.
<P>
Haluan palata jäsen Bowisin sanoihin - ja katson, että tämä voi olla kaikkien tukema yhteinen lähestymistapa - että yhä suurempi määrä ihmisiä elää nyt aidsin kanssa ja että antiretroviraaliresistenssi on yhä laajempaa. Meidän on siis hyväksyttävä nämä kaksi ilmiötä, ja tämän vuoksi, esittämistänne syistä, meidän on vastustettava yhä voimakkaammin kaikenlaista syrjintää. Toiseksi meidän on tehtävä kaikkemme, kuten kaikki ovat todenneet, seulonnan mahdollisuuden varmistamiseksi. Jäsen Gurmai oli täysin oikeassa korostaessaan naisten herkkää asemaa ja tarvetta edistää erityisesti ennaltaehkäisyä. Jäsen Doyle korosti sitä, että virus kehittyy nuorissa ja että ehkäisypyrkimyksiä on vahvistettava varmistaen samalla, ettei vapaaseen liikkuvuuteen puututa, ja jäsen Gurmai oli samaa mieltä. Minusta kaikki nämä näkökohdat ovat hyvin tärkeitä: avoimuus, jäsen Cashmanin huomiot nimettömyydestä, ilmainen lääketieteellinen hoito, kondomien entistä parempi jakelu, kaikkien väestöryhmien yhdenvertainen pääsy testeihin.
<P>
Jäsen Agnoletto, jonka asiantuntemus alalla tunnetaan laajalti, kertoi retroviraalilääkkeiden pidentävän elinaikaa, mutta taudin parantavaa lääkettä ei ole, mikä tarkoittaa sitä, että meidän on kustannuksista riippumatta parannettava ehkäisytoimenpiteitä. Jäsen Bowis lisäsi myös, että on lisättävä tutkimusta ja kehittämistä.
<P>
Katson, että näitä näkökohtia meidän on edelleen yhdessä työstettävä, että meillä on tarvittavat resurssit, ja olen täysin samaa mieltä jäsen Andrejevsin kanssa esitetystä päätöslauselmaehdotuksesta, jolla pyritään kehittämään kaikkia varhaiseen hoitoon liittyviä näkökohtia.
<P>
Uskon tämän keskustelun rohkaisevan meitä pysymään valppaina ja tarkkaavaisina, torjumaan kaikenlaista syrjintää ja toimimaan menneisyydestä oppineina. Meidän ei pidä toimia niin kuin tilanne olisi palautunut normaaliksi.
<SPEAKER ID="396" NAME="Janez Potočnik" LANGUAGE="EN">
Arvoisa puhemies, osallistuin erääseen konferenssiin joko tämän tai viime viikon alussa - olen toisinaan kenties teidän tavoin hieman sekaisin aikakäsityksissäni. Konferenssissa käsiteltiin köyhyyteen liittyviä tauteja. HIV/aids on tietenkin yksi kolmesta nykyajan merkittävimmistä tappavista taudeista, malaria ja tuberkuloori ovat ne toiset.
<P>
Viisi miljoonaa ihmistä kuolee vuosittain maailmassa näihin kolmeen tautiin, mikä vastaa sitä, että Tanskan väestön kokoinen joukko häviäisi vuosittain. Ongelma on niin selvästi olemassa, että olisi yksinkertaisesti moraalitonta olla kiinnittämättä siihen tarpeeksi huomiota.
<P>
Meidän on tehtävä kaikkemme ehkäisykampanjoissa. Meidän on tehtävä enemmän, sillä olemme antaneet tilanteen lipsua käsistämme. Meidän on tehtävä kaikki mahdollinen varhaisen toteamisen varmistamiseksi, kun ihminen saa tartunnan. Meidän on tehtävä enemmän löytääksemme parannuskeinon ja meidän on tehtävä enemmän hoidon eteen. Koska, kuten tiedätte, vastaan komissiossa tutkimuksen rahoittamisesta, voin selvästi sitoutua siihen, että käytämme myös tulevaisuudessa varojamme aktiivisiin pyrkimyksiin HIV/aids-rokotteen kehittämiseksi.
<P>
Yksi erinomainen hankkeemme on ollut käynnissä useita vuosia. Sen nimi on EDCTP. Kyse on kliinisiä kokeita koskevasta yhteistyökumppanuudesta Saharan eteläpuolisten valtioiden kanssa. Hankkeessa oli alussa paljon vaikeuksia, mutta nyt se etenee todella sujuvasti, ja juuri viime vuonna, vuonna 2007, me teimme täällä sitoumuksen, jäsenvaltiot tekevät tässä yhteistyötä komission kanssa. Kaikki jäsenvaltiot tekevät yhteistyötä Afrikan kumppanuusvaltioiden kanssa niiden valmiuksien vahvistamiseksi. Pelkästään yhdessä vuodessa ne ovat osoittaneet tähän 80-90 miljonaa euroa, ja tämä tietenkin kaksinkertaistuu, koska meidän sitoumuksemme on puolet lisää.
<P>
Tutkimuksen on siis määrä jatkua myös tällä alalla. Aivan kuten kollegani, komission jäsen Vassiliou, on sitoutunut omalla vastuualallaan, minäkin olen sitoutunut omallani tutkimusten jatkamiseen.
<P>
Toinen asia, jota täällä ei tänään mainittu ja joka mielestäni pitää mainita, on naapuruuspoliiikan ja rakenteellisen koheesiopolitiikan merkitys, sillä tilanne on kriittinen nimenomaan Euroopan valtioissa ja naapurivaltioissamme. Tätä voidaan ja tulee soveltaa myös näihin tarkoituksiin.
<P>
Toistan vielä: meillä on yksinkertaisesti ihmisinä moraalinen velvoite toimia. Olen todella iloinen siitä, että viestimme tänään on näin selvä. Se oli yhdenmukainen ja jopa palavahenkinen.
<SPEAKER ID="397" NAME="Puhemies">
(FR) Olen vastaanottanut kuusi työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan torstaina 20. marraskuuta 2008.
