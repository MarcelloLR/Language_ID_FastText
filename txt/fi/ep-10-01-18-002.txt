<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(PL) Joudun surukseni ilmoittamaan, että Euroopan unionin Haitin-edustuston varapäällikkö, Pilar Juarez Boal, on valitettavasti edelleen kateissa. Hänen etsintänsä jatkuvat. Hän työskenteli aiemmin Euroopan parlamentissa. Tänään Haitin kansakunta, jota on kohdannut sellainen suuri murhenäytelmä kuin tämä maajäristys, on meidän kaikkien ajatuksissa. Yksittäiset Euroopan maat sekä koko Euroopan unioni ovat luvanneet huomattavaa taloudellista apua Haitille, ja lisäksi alueelle on luvattu lähettää 150 poliisia, jotka toimivat Euroopan santarmijoukkojen alaisuudessa. Alueella työskentelee myös yksittäisten EU-maiden lähettämiä pelastusryhmiä. Kyseessä on Haitin historian pahin luonnonmullistus ja yksi koko ihmiskunnan historian pahimmista. Lisäksi siellä on kuollut monia omien maidemme kansalaisia, eurooppalaisia, ja monien uskotaan olevan kateissa. Toivon teidän kunnioittavan tämän käsittämättömän katastrofin uhreja minuutin hiljaisuudella. Olkaa hyvät ja nouskaa seisomaan.
<P>
Olen myös äärimmäisen pahoillani saatuani tiedon Yhdistyneen kuningaskunnan kansalaisen, Akmal Shaikhin, teloituksesta Kiinassa. Hän on yksi niistä lähes 7 000 ihmisestä, jotka maassa teloitetaan vuosittain. Hän on myös ensimmäinen Euroopan unionin kansalainen, joka Kiinassa on teloitettu vuoden 1951 jälkeen. Euroopan unioni tuomitsee, ja on aina tuominnut, kuolemanrangaistuksen käytön, ja jatkaa työtään teloitusten kieltämiseksi.
<P>
Ukrainassa järjestettiin eilen presidentinvaalien ensimmäinen kierros. Euroopan parlamentin edustajat tarkkailevat vaaleja ja olivat paikalla eilen. Emme ole vielä saaneet virallisia tietoja vaalien kulusta. Kollegamme eivät ole lähettäneet mitään virallisia tietoja, mutta odotamme niitä aivan lähiaikoina. Odotamme tietojen osoittavan, että vaalit on toimitettu oikeudenmukaisesti, ja samoin myös toisella kierroksella, joka järjestetään helmikuun alussa.
<P>
Espanja otti hoitaakseen Euroopan unionin neuvoston puheenjohtajan tehtävät 1. tammikuuta alkaen. Olen varma siitä, että uuden perussopimuksen ja Eurooppa-neuvoston uuden puheenjohtajan myötävaikutuksella Espanja menestyy varmasti puheenjohtajan tehtävässä ja saavuttaa asetetut tavoitteet. Tämän istuntokauden ohjelmassa meillä on tapaaminen pääministeri Zapateron kanssa, ja aiomme keskustella puheenjohtajakolmikon ohjelmasta. Nyt ei siis ole puhe pelkästään Espanjasta, vaan myös Belgiasta ja Unkarista.
<P>
Hyvät parlamentin jäsenet, haluan lopuksi toivottaa teille vilpittömästi onnea ja menestystä uudelle vuodelle 2010. Innostakoon uuden vuosikymmenen alku meitä kaikkia tekemään uupumatta työtä kansalaistemme hyväksi. Kuten totesin viikko sitten Brysselissä: uusi vuosi, uusi perussopimus ja uusi aikakausi Euroopan unionille. Parlamentillamme on erityinen vastuu Euroopan unionin tulevaisuudesta. Olemme kaikki tietoisia siitä.
