<CHAPTER ID="018">
Minuutin puheenvuorot poliittisesti tärkeistä asioista
<SPEAKER ID="204" NAME="Puhemies">
(ES) Esityslistalla on seuraavana minuutin puheenvuorot poliittisesti tärkeistä asioista.
<P>
Aion olla erittäin tiukkana ja keskeyttää puhujat tarkalleen minuutin kuluttua. Listalla on 31 jäsentä, vaikka monet heistä, tai ainakaan kaikki, eivät ole paikalla. Kyseessä ei ole "catch the eye" -menettely, vaan meillä on lista puhujista, jotka ovat pyytäneet minuutin puheenvuoroa.
<SPEAKER ID="205" NAME="Dragoş Florin David" AFFILIATION="PPE-DE">
(RO) Euroopan komissio esitteli marraskuussa Makedonian tasavaltaa käsittelevän kertomuksensa vuodelta 2008. Kertomuksessa korostetaan viime vuoden aikana saavutettua edistymistä, mutta ei anneta täsmällistä päivämäärää liittymisneuvottelujen aloittamiselle.
<P>
Mielestäni talouden, hallinnollisten uudistusten ja oikeuslaitoksen uudistamisen alalla saavutettu edistyminen sekä Länsi-Balkanin nykytilanne antavat Makedonian tasavallalle oikeuden toivoa, että liittymisneuvottelujen aloittamisesta päätetään vuonna 2009. Tämä edellyttää, että Makedonian tasavallan parlamentti ja hallitus pyrkivät entistä pitkäjänteisemmin ja vastuullisemmin luomaan demokratian ilmapiiriä, jolla taataan avoimet, demokraattiset olosuhteet paikallisvaaleille ja presidentin vaaleille, jotka on määrä järjestää maaliskuussa 2009.
<P>
Samalla haluaisin vedota Euroopan komissioon, jotta se muistaisi Makedonian tasavallan viime vuosina saavuttaman edistyksen sekä ne velvollisuudet, joihin Makedonian tasavallan parlamentti ja hallitus ovat sitoutuneet. Sen olisi myös laadittava toimintasuunnitelma viisumivaatimusten poistamiseksi Makedonian tasavallan kansalaisilta ...
<P>
(Puhemies keskeytti puhujan.)
<SPEAKER ID="206" NAME="Marusya Ivanova Lyubcheva" AFFILIATION="PSE">
(BG) Haluan kiinnittää huomionne laajentumisasioiden pääosaston Bulgarialle määräämiin seuraamuksiin sen vuoksi, että se peruutti akkreditoinnin kahdelta laitokselta, jotka olivat saaneet varoja EU:n liittymisen valmistelurahastoista. Bulgarian hallituksen toimien on katsottava osoittavan sen hyväksyneen varauksetta EU:n asettamat ehdot. Hallituksen todellista sitoutumista osoittavat lainsäädäntövallan pitkälle menevä synkronointi, julkisia hankintoja koskevaan lainsäädäntöön ja rikoslakiin tehdyt muutokset, uusi eturistiriitoja käsittelevä laki, henkilöstövaihdokset sekä kaikkien kansallisten voimavarojen käyttäminen EU:n varojen hallinta- ja seurantajärjestelmän parantamiseen. Akkreditoinnin peruuttaminen tuskin on ollut paras mahdollinen toimenpide, vaikka se toimiikin varoituksena EU:n seuraavaa laajentumista silmällä pitäen. Velvollisuus noudattaa EU:n asettamia ehtoja edellyttää myös, että kaikkia jäsenvaltioita kohdellaan tasavertaisesti ja ongelmat ratkaistaan yhteistyössä. Bulgarian hallitus harjoittaa tiukkaa politiikkaa torjuakseen...
<P>
(Puhemies keskeytti puhujan.)
<SPEAKER ID="207" NAME="Marco Cappato" AFFILIATION="ALDE">
- (IT) Arvoisa puhemies, hyvät kollegat, Tiibetin pakolaishallituksen viranomaiset ovat julkaisseet muistion, asiakirjan ja ehdotuksia, jotka koskevat todellisen autonomian myöntämistä Tiibetille ja jotka toimitettiin Kiinan viranomaisille neuvottelujen aikana. Tämä on elävä todiste, jos sellaista ylipäänsä tarvitaan, siitä, että Kiinan viranomaiset ovat valehdelleet ja valehtelevat edelleen väittäessään, että Dalai Laman ja Tiibetin viranomaisten todellisena tavoitteena on itsenäisyyden saavuttaminen. Dalai Lama saapuu huomenna vieraaksemme ja puhuu parlamentille. 35 parlamentin jäsentä aloittaa keskiyöllä, eli aivan pian, 24 tuntia kestävän nälkälakon, eli paastoavat osoittaakseen tukeaan Dalai Lamalle. Hänen pyhyytensä on tänään ilmoittanut osallistuvansa itsekin tähän nälkälakkoon. Mielestäni se olisi tässä kohtaa konkreettisin keino, jolla parlamentin puheenjohtajiston olisi osoitettava tukeaan...
<P>
(Puhemies keskeytti puhujan.)
<SPEAKER ID="208" NAME="Ewa Tomaszewska" AFFILIATION="UEN">
(PL) Arvoisa puhemies, Euroopan parlamentti ei noudata syrjimättömyyden periaatetta. Myöskään parlamentin monikielisyyttä ei kunnioiteta. Parlamentin valiokuntien ja valtuuskuntien kokouksissa on esiintynyt kielellistä syrjintää. Erityisen huolestuttavaa on se, että tulkkausta on ilmoitettu olevan rajoitetusti saatavilla kuulemisten tai äänestysten aikana, kun keskustellaan suullisista tarkistuksista. Tällaista tapahtuu jatkuvasti, kunnes työjärjestyksessä nimenomaan kielletään kokousten aloittaminen, elleivät kaikki tulkkausta koskevat vaatimukset täyty.
<P>
Lisäksi talousosasto ei anna tietoja sen parlamentin jäsenen kielellä, jolle tiedot on osoitettu. Siitä seuranneiden väärinkäsitysten aiheuttamat taloudelliset seuraukset jäävät asianomaisen parlamentin jäsenen kannettaviksi. Tahallista kielellistä syrjintää esiintyy myös EuroNews-kanavalla. Haluaisinkin ehdottaa, että EuroNews-kanavan rahoittamiseen osallistuisivat vain ne jäsenvaltiot, joiden kielellä ohjelmaa lähetetään...
<P>
(Puhemies keskeytti puhujan.)
<SPEAKER ID="209" NAME="Pedro Guerreiro" AFFILIATION="GUE/NGL">
(PT) Arvoisa puhemies, haluan tässä yhteydessä esittää paheksuntani sekä vedota työntekijöiden oikeudet huomioon ottavan tuotannon ja työn puolesta tekstiili- ja vaatetusalalla.
<P>
Tuomitsen ne yhä lukuisammat yritykset, jotka sulkevat tehtaitaan tai siirtävät tuotantoaan muualle. Tuomitsen työttömyyden lisäämisen ja tapaukset, joissa työntekijöiden hyväksikäyttöä on häikäilemättä lisätty, niin kuin tämän tärkeän toimialan liberalisoinnin yhteydessä usein tapahtuu.
<P>
Vetoan Euroopan parlamenttiin, jotta se ottaisi mahdollisimman pikaisesti aikatauluunsa keskustelun tekstiili- ja vaatetusalasta eri jäsenvaltioissa. Erityisesti keskustelussa olisi käsiteltävä Euroopan unionin ja Kiinan välisen yhteisen valvontajärjestelmän päättymistä 31. joulukuuta 2008 sekä arvioitava, miten hyvin Euroopan parlamentin lähes vuosi sitten antamia suosituksia on noudatettu.
<SPEAKER ID="210" NAME="Urszula Krupa" AFFILIATION="IND/DEM">
(PL) Arvoisa puhemies, käytän hyväkseni Euroopan parlamentin tarjoamaa foorumia ja vetoan tuen saamiseksi Puolan isänmaallisten piirien esittämälle aloitteelle, jossa vaaditaan, että 25. toukokuuta, eli päivä, jolloin kapteeni Pilecki teloitettiin, nimettäisiin totalitarismin vastaisen taistelun sankarien eurooppalaiseksi muistopäiväksi.
<P>
Brittiläinen historiantutkija, professori Michael Foot piti kapteeni Pileckiä yhtenä kuudesta urheimmasta toisen maailmansodan aikaisen vastarintaliikkeen jäsenestä. Witold Pilecki oli Puolan armeijan upseeri, joka osallistui Puolan taisteluun saksalaismiehityksen aikana sekä organisoi vastarintaliikkeen Auschwitziin, johon hän oli mennyt vapaaehtoisesti vangiksi.
<P>
Paettuaan natsien leiriltä hän taisteli Varsovan kansannousun riveissä ja II puolalaisessa armeijakunnassa Italiassa, ja kun hän palasi kommunistiseen Puolaan, kommunistinen turvallisuuspalvelu pidätti hänet ja vei vankilaan, jossa häntä kidutettiin, hänet tuomittiin kuolemaan ja teloitettiin 25. toukokuuta 1948.
<P>
Kapteeni Pilecki uhrasi elämänsä 1900-luvun rikollisten diktatuurien vastaiselle taistelulle.
<SPEAKER ID="211" NAME="Jim Allister" AFFILIATION="NI">
(EN) Arvoisa puhemies, viime maanantaina vieraillessaan Belfastissa puhemies Pöttering hehkutti EU:n tukevan eufemistisesti "konfliktien selvittämiskeskukseksi" kutsuttua laitosta entisessä Mazen vankilassa, jossa säilytettiin kaikkein julmimpia ja pahamaineisimpia terroristeja. Kyseessä on sama paikka, jossa kymmenen vangittua IRA-terroristia teki itsemurhan nälkälakkonsa aikana. Puhemies ei kenties ottanut huomioon sitä, että juuri tämän historian takia Irlannin tasavaltalaiset - jotka niin mielellään rypevät itsesäälissä - ovat päättäneet selvittää konfliktit omalla tavallaan ja muuttaa kyseisen keskuksen terrorismin pyhätöksi, jossa muistellaan joitakin pahimmista terroristeista, mitä tämä sukupolvi on koskaan nähnyt. Näin ollen on sulaa hulluutta, että EU lankeaa tähän ansaan ja ryhtyy rahoittamaan tällaista ruokotonta ja hullua puuhaa...
<P>
(Puhemies keskeytti puhujan.)
<SPEAKER ID="212" NAME="Nicolae Vlad Popa" AFFILIATION="PPE-DE">
(RO) Sunnuntaina 30. marraskuuta Romaniassa tehtiin historiaa, kun vasemmisto kärsi tappion yleisissä vaaleissa, joissa käytettiin ensi kertaa yhden edustajan järjestelmää.
<P>
Demokraattinen liberaalipuolue voitti suurimman paikkamäärän parlamentissa ja pystyi yhdessä muiden keskusta-oikeistolaisten puolueiden, kansallisliberaalisen puolueen ja unkarilaisten demokraattisen liiton UMDR:n, kanssa muodostamaan riittävän enemmistön demokraattista liberaalipuoluetta edustavan pääministerin johtaman hallituksen tueksi.
<P>
Valitettavasti Romanian sosialistit ovat ilmoittaneet ennenaikaisesti voittaneensa vaalit. Muutamat Euroopan parlamentin sosialistijohtajat ja jopa hallitusten päämiehet ovat uskoneetkin näitä virheellisiä tietoja. Siksi on ilmeistä, että näiden johtajien kanta tulee muuttumaan Romanian vaalien todellisen tuloksen vuoksi.
<SPEAKER ID="213" NAME="Neena Gill" AFFILIATION="PSE">
(EN) Arvoisa puhemies, suhteista Intiaan vastaavan valtuuskunnan puolesta haluan ensinnäkin ilmaista vilpittömän osanottomme Mumbain viimeviikkoisissa hirvittävissä terroriteoissa surmansa saaneiden perheille ja ystäville sekä toivottaa kaikille loukkaantuneille pikaista paranemista. Haluan ilmaista myötätuntoni myös niille Euroopan parlamentin jäsenille ja virkailijoille, jotka joutuivat keskelle noita hirvittäviä ja väkivaltaisia hyökkäyksiä. Olen kirjoittanut Intian pääministerille ja Maharashtran osavaltion pääministerille ilmaistakseni osanottomme.
<P>
Tämänkaltaiset koordinoidut iskut on suunniteltu levittämään kauhua ja epäluottamusta kansalaisten keskuuteen ja testaamaan demokraattisen järjestelmän sitoutumista tärkeinä pitämiinsä arvoihin. Sellaisina ne vaativat voimakasta reagointia kaikilta niiltä, jotka haluavat vaalia demokratiaa ja kansainvälistä oikeutta. Sen vuoksi arvostan puhemies Pötteringin voimakkaita kannanottoja Intian tueksi. Meidän on nyt parlamenttina siirryttävä sanoista tekoihin ja ryhdyttävä konkreettisiin toimiin, joilla voidaan tukea Intian tarpeita.
<SPEAKER ID="214" NAME="Marco Pannella" AFFILIATION="ALDE">
- (IT) Arvoisa puhemies, hyvät kollegat, minusta meidän olisi tiedostettava entistä selvemmin, että kun me puhumme Tiibetistä ja Dalai Lamasta, me puhumme oikeastaan enimmäkseen itsestämme. Muutama päivä sitten ilmoitettiin, että presidentti Sarkozy aikoo rohkeasti tavata Dalai Laman Puolassa. Meitä sen sijaan ei ole koskaan kuunneltu, meidät on sivuutettu, ei ole annettu tilaisuutta tapaamiseen. Laajempi Eurooppa saa toivottaa Dalai Laman tervetulleeksi, puhua hänelle, vastaanottaa hänet ja kuunnella häntä. Miksi näin on, arvoisa puhemies? Minusta vastaus tähän on aivan selvä. Me tiedämme, että 80 prosenttia eurooppalaisista antaisi tukensa Dalai Lamalle, jos heidän mielipidettään kysyttäisiin yhtenäisenä kansana ...
<P>
(Puhemies keskeytti puhujan.)
<SPEAKER ID="215" NAME="László Tőkés" AFFILIATION="Verts/ALE">
(HU) Arvoisa puhemies, vuonna 1009, tuhat vuotta sitten, Unkarin kuningas Tapani Pyhä perusti Gyulafehérvárin hiippakunnan Transilvaniaan. Tämä kirkkohistorian merkkitapaus symboloi sitä, miten Unkarista tuli kristinuskoon kääntymisen jälkeen tuon ajan Euroopan jäsen. 1500- ja 1600-luvuilla Gyulafehérvár oli Transilvanian itsenäisen ruhtinaskunnan pääkaupunki, ja alueesta tuli suvaitsevaisuuden ja uskonnonvapauden symboli. Vuonna 1918 Gyulafehérvárissa pidetty Romanian kansalliskokous julisti Transilvanian unkarilaisvähemmistölle oikeuden itsehallintoon, mitä seurasi Transilvanian liitäminen Romaniaan. Romania on edelleen Euroopalle velkaa tämän päätöksen vuoksi. Gyulafehérvárin hengessä suosittelen, että arkkihiippakunnan tuhatvuotisjuhlaa...
<P>
(Puhemies keskeytti puhujan.)
<SPEAKER ID="216" NAME="Marcin Libicki" AFFILIATION="UEN">
(PL) Joulukuun 27. päivä vietetään Wielkopolskan kansannousun 90. vuosipäivää. Voittoisan kansannousun ansiosta Wielkopolskan eli Suur-Puolan maakunnasta tuli osa uutta Puolan valtiota. Menestyksestä maksettiin kalliisti. Sen hintana oli 2 000 kuollutta ja 20 000 haavoittunutta. Kunnioitamme heidän muistoaan.
<SPEAKER ID="217" NAME="Ilda Figueiredo" AFFILIATION="GUE/NGL">
(PT) Kapitalismin kriisi synnyttää yhä useammin työntekijöiden kiristystä. Toisin sanoen työntekijöitä pakotetaan olosuhteisiin, joiden vuoksi he menettävät saavutettuja oikeuksiaan. Huomattavia esimerkkejä tästä ovat Portugalin autoteollisuudessa ilmenneet tapaukset, jotka liittyvät Peugeot/Citroenin tuotantokeskukseen Mangualdessa ja Renaultin teollisuusyksikköön Caciassa, Aveirossa.
<P>
Molemmissa tapauksissa sekä Portugalin hallitus että EU ovat myöntäneet huomattavaa taloudellista tukea työpaikkojen turvaamiseen. Tuen saamisen ehtona on ollut, että työpaikkoja syntyy lisää. Peugeot/Citroenin Mangualden tehtaan johto kuitenkin haluaa tällä hetkellä romuttaa työntekijöiden oikeudet, joiden puolesta on taisteltu ja jotka on vahvistettu työlainsäädännössä, painostamalla työntekijöitä hyväksymään haitallisia olosuhteita, jotka vaarantavat heidän henkensä. Renaultin teollisuusyksikössä Caciassa johto päätti vähentää tuotantoa tänä vuonna ja valmistautua jättämään määräaikaiset sopimukset uusimatta huolimatta siitä, että se oli sitoutunut laajentamaan...
<P>
(Puhemies keskeytti puhujan.)
<SPEAKER ID="218" NAME="Desislav Chukolov" AFFILIATION="NI">
(BG) Tämän marraskuun 27. päivä tuli kuluneeksi 89 vuotta siitä, kun Bulgariaa nöyryytettiin Neuillyn sopimuksen allekirjoittamisella, jonka myötä emämaasta irrotettiin alueita, joiden väestö pitää itseään vielä nykyäänkin bulgarialaisena. Nämä alueet, jotka sijaitsevat nykyisten Serbian ja Makedonian rajojen sisäpuolella, olisi palautettava Bulgarian hallintaan, koska niitä ei voida pitää Serbian, Kroatian ja Slovenian kuningaskunnan seuraajina. YK ja kansainvälinen yhteisö eivät tunnustaneet Serbiaa Jugoslavian seuraajavaltioksi, ja entistä Jugoslavian tasavaltaa Makedoniaa ei ole edes tunnustettu perustuslaillisella nimellään. Me Ataka-puolueen patriootit vaadimme, että tämä kysymys läntisten alueiden palauttamisesta ratkaistaan, ennen kuin EU aloittaa jäsenyysneuvottelut Serbian kanssa. Makedonian liittyminen Euroopan unioniin taas voi tapahtua vasta, kun kysymys Strumican alueen palauttamisesta Bulgarian valtion hallintaan on ratkaistu.
<SPEAKER ID="219" NAME="Romana Jordan Cizelj" AFFILIATION="PPE-DE">
(SL) Haluan sanoa muutaman sanan komission suunnitelluista toimista, joista luin tiedotusvälineistä ja joista jotkut äänestäjäni ovat myös kertoneet. Tarkoituksena olisi ilmeisesti tarjota kansalaisille rahoitusta uuden auton ostoon. Tällainen toimenpide pikemminkin lisäisi kulutusta; se tarjoaisi suoraa apua autoteollisuudelle ja olisi ympäristöpolitiikkamme vastaista. Olen huolissani myös siitä, kuka vastaisi käytöstä poistettavien autojen romuttamisesta ja kierrätyksestä.
<P>
Siksi vaadin, että komissio alkaisi sen sijaan edistää puhtaiden ajoneuvojen kehittämistä ja tuotantoa, niin kuin se on ennen tehnyt, siten, että vanhoja ajoneuvoja korvattaisiin vähitellen uusilla ympäristökriteerien perusteella ja samalla tarjottaisiin kansalaisille selkeää tietoa siitä, miten talouden elvytyssuunnitelmat sopivat yhteen ympäristö- ja ilmastopolitiikkamme kanssa.
<SPEAKER ID="220" NAME="Proinsias De Rossa" AFFILIATION="PSE">
(EN) Arvoisa puhemies, syy, jonka vuoksi halusin tänä iltana käyttää minuutin puheenvuoron, on se, että olen huolissani Ryanairin aikeista esittää ostotarjouksensa Irlannin kansallisesta lentoyhtiöstä, Aer Lingusista. Jos tarjous menee läpi, Irlannin lentoyhtiömarkkinoille muodostuu yksityinen monopoli.
<P>
Komissio hylkäsi ehdotuksen edellisellä kerralla, ja pyydän komission jäsentä Neelie Kroesia hylkäämään myös tämän tarjouksen. Mielestäni kyse on saalistushinnoittelusta, eikä olisi hyväksi Irlannin taloudelle, että kyseinen lentoyhtiö joutuisi Ryanairin käsiin, sillä se ei tunne minkäänlaista lojaaliutta Irlannin taloutta kohtaan.
<SPEAKER ID="221" NAME="Sylwester Chruszcz" AFFILIATION="NI">
(PL) Arvoisa puhemies, pyydän saada kiinnittää parlamentin huomion epätavalliseen tapaukseen, joka sattui viime heinäkuussa Brodyssa, Ukrainassa. Siellä paljastettiin muistomerkki kuolemaa kylväneen Galitsian Waffen-SS-divisioonan kuolleiden sotilaiden muistoksi. Minusta on uskomaton skandaali, että 2000-luvulla, kansakuntien välisen sovinnon aikakaudella, joukko avoimen kansallismielisiä ja fasismia kannattavia ihmisiä ihannoi sotilasyksikköä, joka on vastuussa miljoonien eurooppalaisten kuolemasta, mukaan lukien omien maanmiesteni, jotka saivat surmansa vuosina 1943-1945 Länsi-Ukrainassa toteutetussa suunnitelmallisessa kansanmurhassa.
<P>
Olen varma siitä, että useimmat ukrainalaiset ovat kanssani samaa mieltä tästä asiasta. Katson myös, etteivät Ukrainan viranomaiset voi suhtautua välinpitämättömästi tähän häpeälliseen yritykseen kirjoittaa historiaa uudelleen. Vetoan myös parlamenttiin ja EU:n toimielimiin...
<P>
(Puhemies keskeytti puhujan.)
<SPEAKER ID="222" NAME="Anna Záborská" AFFILIATION="PPE-DE">
(SK) Joulukuun 10. päivänä vietetään ihmisoikeuksien yleismaailmallisen julistuksen 60-vuotispäivää. Hänen pyhyytensä Dalai-lama vierailee huomenna parlamentissamme. Kiina on yksi niistä maista, jotka ovat allekirjoittaneet julistuksen mutta kuitenkin rikkovat miesten, naisten ja lasten ihmisoikeuksia.
<P>
Naisten oikeuksien ja sukupuolten tasa-arvon valiokunnan puheenjohtajana haluan muistuttaa teitä yhden lapsen politiikasta, joka on selkeä osoitus Kiinan hallinnon totalitaarisesta ja epädemokraattisesta luonteesta. Tämä politiikka loukkaa selkeästi useitakin ihmisoikeuksia. Mainitsen näistä ihmisoikeusloukkauksista vain muutaman: sukupuolen valitsemiseen liittyvä ei-toivottujen tyttölasten surmaaminen, ihmiskauppa ja seksiorjuus, lapsenryöstöt, oikeudellisen aseman kieltäminen toisesta tai seuraavista raskauksista syntyneiltä lapsilta, hylätyt lapset, raskaana oleviin naisiin kohdistuva väkivalta, pakkoabortit, abortin jälkeiset ongelmat ja naisten itsemurhat. Demokraattisen maailman olisi selkeästi ilmaistava suhtautuvansa varauksella Kiinan politiikkaan ja seurattava.
<SPEAKER ID="223" NAME="Silvia-Adriana Ţicău" AFFILIATION="PSE">
(RO) Romaniassa vasemmisto on voittanut vaalit, koska se sai suurimman äänimäärän ja suurimman prosenttiosuuden sunnuntain vaaleissa. Se on tosiasia, jota ei voi sivuuttaa eikä vääristellä.
<P>
3. joulukuuta on kansainvälinen vammaisten päivä. Yhdessä neljästä perheestä joku perheenjäsen on vammainen. Käynnissä olevan talous- ja rahoituskriisin vuoksi saamme lähes päivittäin kuulla tuhansien ihmisten irtisanomisista jäsenvaltioissa. Tässä vaikeassa tilanteessa vammaisten asema on heikkenemässä entisestään.
<P>
Miten vammaiset pystyvät löytämään työtä, joka takaisi heille kunnollisen toimeentulon, kun tuhannet terveetkin ihmiset menettävät työpaikkansa? Vetoan komissioon, jotta se ryhtyisi kiireellisesti erityistoimiin vammaisten tukemiseksi.
<P>
Erityishuomiota on kiinnitettävä sellaisiin harvinaisiin sairauksiin, jotka aiheuttavat fyysisistä tai henkisistä syistä johtuvaa työkyvyttömyyttä. Toivon, että vuonna 2009, innovoinnin teemavuonna, investoimme enemmän tutkimukseen, jolla pyritään tunnistamaan ...
<P>
(Puhemies keskeytti puhujan.)
<SPEAKER ID="224" NAME="Colm Burke" AFFILIATION="PPE-DE">
(EN) Arvoisa puhemies, kaikissa jäsenvaltioissa tarvitaan lainsäädäntöä, jolla kriminalisoidaan naisten sukupuolielinten silpominen. Samoin tarvitaan toimia, jotka on suunnattu uusien maahanmuuttajayhteisöjen naisille ja tytöille, jotka ovat vaarassa joutua sukupuolielinten silpomisen kohteeksi.
<P>
Pidän myönteisenä sitä, että Irlanti on yhtenä 15:stä EU:n jäsenvaltiosta äskettäin sitoutunut ottamaan käyttöön kansallisen toimintasuunnitelman naisten ja tyttöjen sukupuolielinten silpomisen ehkäisemiseksi. On arvioitu, että yli 2 500 Irlannissa asuvaa naista on joutunut sukupuolielinten silpomisen kohteeksi jossakin muussa maassa. Irlannin suunnitelmassa korostetaan riskejä, joita sukupuolielinten silpominen naisille ja tytöille aiheuttaa, ja asetetaan haittojen ehkäisemiseen liittyviä tavoitteita.
<P>
Luvut paljastavat myös, että niistä 9 624:stä Irlannissa asuvasta naisesta, jotka ovat alun perin lähtöisin maasta, jossa harjoitetaan naisten sukupuolielinten silpomista, 26,9 prosenttia on joutunut jonkinlaisen sukupuolielinten silpomisen kohteeksi. Sen estämiseksi on välttämätöntä saada voimaan laki, jolla naisten sukupuolielinten silpominen kielletään kokonaan.
<SPEAKER ID="225" NAME="Csaba Sógor" AFFILIATION="PPE-DE">
(HU) Aito kulttuurien ja kansojen välinen vuoropuhelu on mahdollista vain silloin, kun kaikki voivat käyttää äidinkieltään ja henkilökohtaisia ja kollektiivisia oikeuksiaan. Tänään ja huomenna Euroopan parlamentti ilmaisee solidaarisuuttaan Tiibetin kansalle. Yli 500 ihmistä on yhtynyt hiljaiseen mielenilmaukseen, jolla puolustetaan tiibetiläisten oikeuttaa käyttää äidinkieltään, harjoittaa uskontoaan ja nauttia todellisesta itsemääräämisoikeudesta.
<P>
EU:ssa on perinteisiä etnisiä vähemmistöjä, joilla ei ole mahdollisuutta opiskella tai käyttää vapaasti äidinkieltään ja joilta puuttuu kulttuurinen tai alueellinen itsemääräämisoikeus. Sitä paitsi on maita, jotka ovat ottaneet uudelleen käyttöön toisesta maailmansodasta muistuttavan kollektiivisen syyllisyyden käsitteen, tai maita, jotka haluavat edelleen tukeutua 1940-luvun kommunistihallinnon aikaisiin lakeihin perinteisten etnisten vähemmistöjen oikeuksien takaamiseksi.
<P>
EU voi tehokkaasti puolustaa Kiinan alueella elävien vähemmistöjen oikeuksia, jos...
<P>
(Puhemies keskeytti puhujan.)
<SPEAKER ID="226" NAME="Zita Pleštinská" AFFILIATION="PPE-DE">
(SK) Elämme suurten mahdollisuuksien ja suurten uhkien aikaa. Tuhoaminen käy nopeammin kuin rakentaminen. Intian Mumbain terrori-iskut, jotka vaativat kahdensadan viattoman siviilin hengen, osoittivat meille jälleen kerran, ettei ihmisen kyvyllä tuhota ole mitään rajoja. Terrorismi on uudenlaista sotaa ilman rajoja ja ilman rintamia, joten ydinaseiden ja biologisten aseiden pelko ei ole lainkaan perusteetonta.
<P>
Eurooppa on eri kulttuureja ja uskontoja edustavien ihmisten rinnakkaiselon mallipaikka. Kristillisen perintönsä vuoksi Euroopalla on vastuu maailmanrauhasta ja mahdollisuus synnyttää toivoa rauhanomaisesta rinnakkaiselosta ja keskinäisestä kunnioituksesta. Europe in a Crisis of Cultures on joukko suosituksia, joita paavi Benedictus XVI tarjoaa Euroopalle kirjassaan. Minä uskon, että Eurooppa ei sivuuta näitä suosituksia, vaan panee ne täytäntöön.
<SPEAKER ID="227" NAME="Avril Doyle" AFFILIATION="PPE-DE">
(EN) Arvoisa puhemies, Euroopan unionin kierrätysalan liikevaihto on 24 miljardia euroa, ja ala työllistää noin 500 000 ihmistä. Alalla toimii 60 000 yritystä, ja EU:n osuus jäte- ja kierrätysteollisuuden maailmanmarkkinoista on noin 50 prosenttia.
<P>
Nyt ala on kuitenkin kriisissä kierrätysmateriaalien maailmanmarkkinahinnan romahtamisen seurauksena, ja jätealan yritysten toiminta on käymässä taloudellisesti kannattamattomaksi.
<P>
Ottaen huomioon, miten tärkeä tämä ala on EU:ssa kestävän kulutuksen ja tuotannon kannalta, haluaisin kehottaa komissiota panemaan viipymättä täytäntöön oman kierrätystä käsittelevän erityistyöryhmänsä suositukset, jotka on koottu valmisteltaessa tiedonantoa Aloite edelläkävijämarkkinoiden luomiseksi Eurooppaan.
<SPEAKER ID="228" NAME="Puhemies">
(ES) Päätämme tämän kohdan käsittelyn.
