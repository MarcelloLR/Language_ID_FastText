<CHAPTER ID="003">
Puhemiehen julkilausumat
<SPEAKER ID="007" NAME="Puhemies">
(PL) Otin hyvin tyytyväisenä vastaan uutisen Burman oppositiojohtajan Aung San Suu Kyin vapauttamisesta kotiarestista. Aung San Suu Kyi oli yksi ensimmäisistä Euroopan parlamentin vuodesta 1988 myöntämän Saharov-palkinnon saajista. Hän ei kuitenkaan voinut tulla itse ottamaan sitä vastaan 20 vuotta sitten. Ilmoitan teille, että olen jo lähettänyt Aung San Suu Kyille kutsun vierailla Euroopan parlamentissa ja pitää puhe jossain täysistunnossamme.
<P>
Marraskuun 25. päivä on YK:n yksitoista vuotta sitten perustama kansainvälinen päivä naisiin kohdistuvan väkivallan lopettamiseksi. Joka päivä kaikkialla maailmassa monet naiset joutuvat raiskausten, nöyryytysten ja perheväkivallan uhreiksi. Yksi monissa osissa maailmaa harjoitettava erityinen julmuuden muoto on nuorten naisten ympärileikkaus. On arvioitu, että 8 000 tyttöä joutuu tämän käytännön uhriksi päivittäin. Osoittaaksemme solidaarisuutta tämän barbaarisen rituaalin lopettamiseen pyrkivälle kampanjalle kehotan teitä kaikkia kantamaan tänään ruusun terälehti -rintamerkkiä, joka symboloi vastustustamme tätä käytäntöä kohtaan. Korostan myös, että Euroopan parlamentti on monien vuosien ajan vedonnut jatkuvasti naisiin kohdistuvan fyysisen ja henkisen väkivallan täydellisen lopettamisen puolesta.
