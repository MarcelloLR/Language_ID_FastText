<CHAPTER ID="010">
Käsittelyjärjestys
<SPEAKER ID="017" NAME="Puhemies">
(DE) Puheenjohtajakokouksen työjärjestyksen 130 ja 131 artiklan mukaisesti torstaina 20. marraskuuta 2008 pitämässään kokouksessa laatima tämän täysistunnon lopullinen esityslistaluonnos on jaettu. Siihen on ehdotettu seuraavia muutoksia:
<P>
Keskiviikko:
<P>
Euroopan yhtyneen vasemmiston konfederaatioryhmä / Pohjoismaiden vihreä vasemmisto ja Vihreät / Euroopan vapaa allianssi -ryhmä ehdottavat, että sekä Veronique De Keyserin Israelin valtion osallistumisesta yhteisön ohjelmiin laatiman mietinnön äänestystä että samaa aihetta koskevien päätöslauselmaesitysten äänestystä lykätään.
<SPEAKER ID="018" NAME="Francis Wurtz" LANGUAGE="FR">
Arvoisa puhemies, pyyntömme perustuu kaikkien tuntemaan hyvin selkeään tosiasiaan. Viime toukokuun lopussa kaikkia poliittisia ryhmiä edustava parlamenttimme virallinen valtuuskunta meni Israeliin ja vieraili palestiinalaisalueilla, myös Gazassa.
<P>
Sen perusteella, mitä he itse paikalla havaitsivat, he antoivat kyseisen vierailun lopuksi yksimielisesti julkilausuman. Julkilausumassa todetaan muun muassa seuraavaa:
<P>
(EN) "Olemme vahvasti sitä mieltä, että ilman vakavasti otettavia merkkejä, jotka osoittavat vilpitöntä mieltä ja jotka itse paikalla näkyvät konkreettisina parannuksina, ei ole vielä oikea aika parantaa EU:n ja Israelin välisiä suhteita."
<P>
(FR) Sen jälkeen ei ole ilmennyt mitään huomattavia merkkejä, pikemminkin päinvastoin. Siksi olisi mielestämme nyt hyvin huono merkki, jos äänestäisimme neuvoston antaman suosituksen puolesta.
<P>
Ryhmäni ehdottaa, että äänestystä lykätään, kunnes Israelin politiikassa ja itse paikalla on todisteita näistä kuuluisista merkeistä, joita parlamenttiamme edustava valtuuskunta yksimielisesti vaati muutama kuukausi sitten.
<SPEAKER ID="021" NAME="Daniel Cohn-Bendit">
Verts/ALE-ryhmän puolesta. - (DE) Arvoisa puhemies, hyvät kollegat, joskus meidän on tehtävä hyvin vaikeita päätöksiä. Mielestäni keskustelu, jota me Euroopassa - täällä tässä parlamentissa - käymme Israelista ja Palestiinasta, on aina hyvin vaikea.
<P>
Kun teemme päätöksiä, meidän on myös pidettävä tulevaisuudennäkymä todella mielessämme. Olisi katastrofaalista, jos tämä parlamentti äänestäisi Israelin ja Euroopan parlamentin välisiä yhteyksiä vahvistavaa esitystä vastaan. Toistan, olisi katastrofaalista äänestää sitä vastaan. Mutta olisi myös katastrofaalista äänestää puolesta, kun me kaikki tiedämme, miten vaikea ja arkaluontoinen tilanne on. Olin Israelissa 14 päivää sitten ja näin itse, että sekä israelilaiset että palestiinalaiset ovat todella murtumispisteessä. Olisi katastrofaalista lisätä israelilaisten turhautumista sanomalla ei. Ja olisi aivan yhtä katastrofaalista lisätä palestiinalaisten turhautumista sanomalla kyllä. Siksi, jos olemme älykkäitä, lykkäämme äänestystä. Sillä meidän on edelleen puhuttava, meidän on toimittava. Joskus on älykkäämpää jatkaa keskustelua tyynesti kuin tehdä päätös tunteellisesti ja liian nopeasti, millä aiheutetaan turhautumista ja pettymystä jommalle kummalle osapuolelle.
<P>
Meillä EU:ssa on välitystehtävä ja meidän on pidettävä kiinni tästä tehtävästä. Siksi ehdotamme, että äänestystä lykätään. Joskus älykkyys tarkoittaa odottamista.
<SPEAKER ID="022" NAME="José Ignacio Salafranca Sánchez-Neyra" LANGUAGE="ES">
Arvoisa puhemies, minun on tässä yhteydessä mainittava, että parlamentin ulkoasiainvaliokunta, mukaan luettuna esittelijä Veronique De Keyser, äänesti suurella enemmistöllä Veronique De Keyserin mietinnön puolesta.
<P>
Kuten eilen sanoimme Israelin ulkoasiainministerille, kun hän tapasi ulkoasiainvaliokunnan, ymmärrämme tämän parlamentin tunteman äärimmäisen huolen Palestiinan kansan kärsimästä nöyryytyksestä ja turhautumisesta.
<P>
Juuri noiden syiden takia me kuitenkin katsomme, arvoisa puhemies, että parlamentin on omaksuttava päätöslauselman avulla kanta ensimmäisen tilaisuuden tullen. Voin ilmoittaa, että poliittinen ryhmäni hyväksyy vasemmiston esittämät tarkistukset, jotka koskevat suhteiden luomista. Hyvä Francis Wurtz, kyse ei ole suhteiden jalostamisesta Israelin kanssa, vaan siitä, että äänestetään päätöslauselmasta ja siitä puoltavasta lausunnosta, joka Euroopan parlamentin on sille perustamissopimuksella annettujen valtuuksien nojalla annettava neuvotteluille, joihin Euroopan komissio ja 27 jäsenvaltiota ryhtyvät.
<P>
Siksi, arvoisa puhemies, katsomme, että Euroopan parlamentin on omaksuttava luja kanta rauhan puolesta - Lähi-idän rauhan - ja annettava puoltava lausuntonsa sopimukselle tieteellisestä ja teknologisesta yhteistyöstä Israelin kanssa. Tämä kohta on siksi pidettävä tämän täysistunnon esityslistalla, kuten poliittisten ryhmien puheenjohtajakokous on itse päättänyt.
