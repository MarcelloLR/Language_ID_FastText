<CHAPTER ID="023">
Minuutin puheenvuorot (työjärjestyksen 150 artikla)
<SPEAKER ID="304" NAME="Puhemies">
(ES) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="305" NAME="Rareş-Lucian Niculescu" AFFILIATION="PPE">
(RO) Arvoisa puhemies, parlamentissa on keskusteltu viime aikoina paljon elintarvikeketjun puutteellisesta toiminnasta Euroopassa ja aiheesta on jopa hyväksytty mietintö. Annan teille muutamia esimerkkejä tänään Romaniassa julkaistuista yhteisön sisäisen tuonnin tullihinnoista verrattuna hintoihin kauppojen hyllyissä.
<P>
Perunoita tuodaan keskimäärin 15 sentin kilohinnalla ja niiden hinta kaupan hyllyssä on 80 senttiä kilolta. Sokerin hinta on ostettaessa 50 senttiä ja kaupan hyllyssä 1,15 euroa. Siipikarjanlihaa ostetaan 1,25 euron hinnalla ja myydään kaupoissa keskimäärin 2,10 euron kilohinnalla.
<P>
Nämä tilastot julkaisseessa sanomalehdessä osoitettiin, että perunoiden hinta nousi viime vuonna 45 prosentilla, mutta kullan hinta nousi vain 40 prosentilla. Tämä järjetön tilanne ei voi jatkua, ja mielestäni Euroopan komission ja Euroopan parlamentin on etsittävä tähän ratkaisuja.
<SPEAKER ID="306" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, ilmastonmuutoksesta tai luonnonkatastrofeista kärsivien alueiden määrä eri puolilla maailmaa kasvaa jatkuvasti. Viimeisin esimerkki tästä on Japanin murheellinen tilanne.
<P>
Euroopan unionin yhteisen maatalouspolitiikan on vastattava näihin haasteisiin, ja lisäksi taattava elintarviketurva, koska kyseessä on maailmanlaajuinen strateginen ongelma.
<P>
Väestönkasvu luo tarpeen suuremmalle määrälle elintarvikkeita, mutta kärsimme kasvavasta pulasta, joka perustuu saatavilla olevaan tarjontaan. Koska oikeus ravintoon on perusoikeus, elintarviketurvan on oltava nyt ja tulevaisuudessa yksi Euroopan unionin painopisteistä. Yhteisen maatalouspolitiikan osana toteutettuja strategioita on tuettava asianmukaisella talousarviolla, joka vastaa näitä haasteita.
<P>
Mielestäni yhteiseen maatalouspolitiikkaan osoitetun talousarvion on pysyttävä vähintään nykyisellä tasolla tai sitä voitaisiin jopa mukauttaa luonnonkatastrofeista seuranneiden uusien kasvaneiden tarpeiden huomioimiseksi, koska katastrofit eivät noudata rajoja eivätkä kansallisuuksia, vaan korkeintaan maantieteellisiä alueita.
<SPEAKER ID="307" NAME="Cristian Silviu Buşoi" AFFILIATION="ALDE">
(EN) Arvoisa puhemies, haluan käyttää tilaisuutta hyväkseni ja painottaa sydän- ja verisuonitautien ehkäisyn tärkeyttä, koska ne aiheuttavat vuosittain lähes 2 miljoonaa kuolemantapausta kaikissa 27 jäsenvaltiossa. Joissakin maissa, kuten kotimaassani Romaniassa, tämä tarkoittaa 50:tä prosenttia kaikista kuolemantapauksista. Tällaisten kroonisten sairauksien hoitaminen on myös huomattava taloudellinen taakka terveydenhuoltojärjestelmille: koko EU:ssa summaksi arvioidaan noin 92 miljardia euroa vuodessa.
<P>
Meidän on ryhdyttävä lisätoimiin, joilla edistämme terveellisiä elintapoja ja lisäämme tietoisuutta sydän- ja verisuonitaudeista. Euroopan parlamentin jäseninä meidän olisi kerrottava kansalaisille selkeämmin alkoholin väärinkäytön, epäterveellisten ruokavalioiden ja vähäisen liikunnan vaaroista. Tämä on ainoa tapa vähentää sydän- ja verisuonisairauksien esiintymistä EU:n kansalaisissa ja tämän kansallisiin terveydenhuoltomenoihin aiheuttamaa kielteistä vaikutusta.
<SPEAKER ID="308" NAME="Oriol Junqueras Vies" AFFILIATION="Verts/ALE">
(ES) Arvoisa puhemies, Fukushiman ydinvoimalassa sattunut vakava onnettomuus on kyseenalaistanut ydinenergian oletetun uuden tulemisen.
<P>
Laajamittaisella mediakampanjalla on jo vuosien ajan yritetty tyrkyttää käsitystä, että ydinenergia on ainoa ratkaisu tulevaisuuttamme uhkaaviin energian tuotannon ja ilmastonmuutoksen ongelmiin. Se ei pidä ollenkaan paikkaansa.
<P>
Toistaiseksi ydinenergian neljää perusongelmaa - korkeita kustannuksia, turvallisuutta, jätettä ja ydinaseiden leviämisen uhkaa - jotka aiheuttivat sen epäonnistumisen jo 1980-luvulla, ei ole edelleenkään ratkaistu tyydyttävällä tavalla.
<P>
Kaikista edellä mainituista syistä on tarpeen siirtyä vaiheeseen, jossa ydinvoimalat vähitellen suljetaan ja puretaan, ja on aloitettava ydinvoimaloista, joissa on jo ollut vakavia onnettomuuksia, kuten Kataloniassa sijaitsevasta Vandellós II -ydinvoimalasta, ja niistä, jotka lähestyvät käyttöikänsä loppua. Meidän on samaan aikaan lisättävä energiatehokkuutta, vastuullista energiankulutusta ja investointeja uusiutuviin energialähteisiin.
<SPEAKER ID="309" NAME="Ilda Figueiredo" AFFILIATION="GUE/NGL">
(PT) Arvoisa puhemies, Euroopan unionin politiikat uhkaavat sosiaalisia ja työntekijöiden oikeuksia, mikä johtaa mielenosoituksiin ja konflikteihin. Näin tapahtui viime viikonloppuna Portugalissa. Noin 300 000 työntekijää otti osaa Portugalin työntekijöiden keskusjärjestön (CGTP) järjestämään mielenosoitukseen. Lissabonin kadut täytti kaikista Portugalin kolkista tulvinut ihmisten, paheksunnan ja kapinan aalto. Kansa vastasi järjestäytyneellä taistelulla, ja tämä osoitti, että työntekijät, naiset, nuoret ja eläkeläiset ovat kyllästyneet olemaan suurten kansallisten ja eurooppalaisten talous- ja rahoitusalan ryhmien etujen sanelemien politiikkojen uhreja.
<P>
He ovat päättäneet taistella toisenlaisen politiikan puolesta, politiikan, jossa kriisi ei ole tekosyy työttömyyden kasvulle, heikommalle työsuhdeturvalle, yhä laajemmalle palkkojen ja eläkkeiden jäädyttämiselle, matalien palkkojen ja etuuksien uusille leikkauksille sekä hintojen ja verojen nostamiselle niiden kohdalla, jotka elävät työnsä tuloksella.
<P>
Tämä oli kieltävä vastaus vakaus- ja kasvusopimukselle ja kapitalistisille politiikoille, joita Euroopan unioni ja hallitukset ovat edistäneet koskematta pääomaan ja helpottamalla samaan aikaan sen tulojen ja tuottojen kasvattamista. Tämä on taistelu, jota kohtaan tunnemme taistelutahtoista ja sitoutunutta solidaarisuutta.
<SPEAKER ID="310" NAME="Oreste Rossi" AFFILIATION="EFD">
(IT) Arvoisa puhemies, hyvät kollegat, uskoakseni me kaikki tiedämme, että olemme saaneet tarpeeksemme: Turkin osalta Euroopan unionin on lopetettava puhuminen ja ryhdyttävä toimiin.
<P>
Joulupäivänä tapahtunut ortodoksikristityn patriarkan pidätys, joka johtui siitä, että hän oli viettämässä messua Kyproksen miehitetyllä alueella sijaitsevassa kirkossa, ei riittänyt, eikä myöskään yhdeksän toimittajan pidätys 3. maaliskuuta riittänyt siihen, että korkea edustaja Ashton olisi ryhtynyt toimenpiteisiin Turkin suhteen yhdessä puheenjohtaja Van Rompuyn kanssa. Nyt en kuitenkaan usko, että heilläkään on enää epäilystä sen jälkeen, kun Turkin turvallisuusjoukot pidättivät neljä Euroopan parlamentin jäsentä ja Euroopan unionissa ortodoksikristittyjä edustavan piispan Kyproksen miehitetyllä alueella. Emme selvästikään voi jatkaa tilanteessa, jossa Turkin toimet ovat isku vasten kasvoja; pelkkä EU:n jäsenyyteen tähtäävien menettelyjen keskeyttäminen ei ole riittävä vastatoimi.
<P>
Meillä on oltava rohkeutta ja voimaa tehdä kyseiselle hallitukselle lopullisesti selväksi, että sen on joko noudatettava perussopimuksia, ihmis- ja kansalaisoikeuksia ja vapauksia, tai Euroopan unionilla on oltava rohkeutta katkaista kaikki diplomaatti- ja kauppasuhteet.
<SPEAKER ID="311" NAME="Csanád Szegedi" AFFILIATION="NI">
(HU) Arvoisa puhemies, hyvät kollegat, alle kaksi viikkoa sitten 11. ja 12. maaliskuuta paremman Unkarin puolesta toimivan Jobbik-liikkeen puheenjohtajisto piti kokoukset Transilvaniassa, Székelyn alueella ja Târgu Mureşissa. Sen lisäksi, että totesimme uskovamme Székelyn alueen alueellisen itsehallinnon tärkeyteen, julkistimme Keski-Euroopan eurooppalaisen foorumin, joka voi olla merkittävä askel kohti Romanian ja Unkarin välistä sovintoa. Vierailin puheenjohtajiston kokouksen jälkeen Partiumissa Érmellékin alueella. Pidin luennon Valea lui Mihaissa, jossa noin 300 000-400 000 Partiumissa asuvan unkarilaisen halu säilyttää unkarilainen identiteettinsä ja kouluttaa lapsensa unkarin kielellä näkyi alkuvoimaisena. He haluavat itsehallinnon. Tämä koskee niin monia ihmisiä, että haluaisin pyytää parlamenttia etsimään ajankohdan, johon voisimme suunnitella istunnon ja asialistan kohdan, jossa keskustelisimme sekä Székelyn alueen että Érmellékin itsehallinnosta.
<SPEAKER ID="312" NAME="László Tőkés" AFFILIATION="PPE">
(HU) Arvoisa puhemies, hyvät kollegat, unkarilaiset kaikkialla maailmassa juhlivat kansallispäiväänsä 15. maaliskuuta vallankumouksen ja vuosien 1848-49 itsenäisyyssodan muistoksi. Maailmankuulu runoilijamme Sándor Petőfi uhrasi henkensä vapauden puolesta vuonna 1849. Hänen kuolemansa vuosipäivänä 20. maaliskuuta muistimme toista itsenäisyyssodan tärkeää hahmoa, valtionhoitaja Lajos Kossuthia, Unkarin parlamentaarisen demokratian isää, joka vietti puolet elämästään maanpaossa. On kansamme vapautta kohtaan tunteman rakkauden symboli, että kaksi kansallista radioasemaamme on nimetty Lajos Kossuthin ja Sándor Petőfin mukaan. Yhdessä loistavista runoistaan kansamme vapaustaistelija ja runoilija kunnioittaa sankareita, jotka "kuolivat puolestasi, pyhä maailman vapaus!". Tämä maailman vapauden vallankumouksellinen henki täytti tuolloin nuoret unkarilaiset, ja tässä samassa hengessä vapautta rakastava Eurooppa puolustaa vallankumouksellisia arabinuoria ja kaikkia maailman kansoja, jotka taistelevat vapauden puolesta.
<SPEAKER ID="313" NAME="Daciana Octavia Sârbu" AFFILIATION="S&amp;D">
(RO) Arvoisa puhemies, Romanian hallitus on hyväksynyt - vastuun määrittämisen kautta - uuden työlainsäädännön, joka rikkoo romanialaisten oikeutta sosiaaliturvaan. Uuden lainsäädännön perusteluksi on ilmoitettu tarve tehdä markkinoista joustavammat ja luoda uusia työpaikkoja. Sen enempää ammattiliitot kuin työnantajatkaan eivät kuitenkaan ole pyytäneet tätä muutosta vanhaan lainsäädäntöön. Ne jopa vastustavat uusia toimenpiteitä.
<P>
Totuus on se, että hallituksen tukeman työlainsäädännön tarkoituksena ei ole joustavuuden lisääminen, vaan julkisen sektorin vahva politisointi ja kovan iskun kohdistaminen työntekijöihin säännöksillä, joilla muun muassa hankkiudutaan eroon työehtosopimuksista ja ammattiliittojen oikeuksista, sekä joukkoirtisanomisten suorittaminen ilman minkäänlaisia korvauksia. Tämä tarkoittaa sitä, että hallitus sortaa juuri niitä ihmisiä, jotka tekevät työtä ja tukevat työllään epätoivoisia yrityksiä selvitä kriisistä.
<SPEAKER ID="314" NAME="Stanimir Ilchev" AFFILIATION="ALDE">
(BG) Arvoisa puhemies, kansalaisvapauksien sekä oikeus- ja sisäasioiden valiokunnassa keskusteltiin muutama päivä sitten hyvästä ajatuksesta, joka koski parannuksia mekanismiin, jolla Schengen-alueen maita arvioidaan sen osalta, miten ne soveltavat Schengenin säännöstöä, sekä arvioidaan Schengen-alueen jäsenyyttä hakevien maiden saavuttamaa edistystä.
<P>
Perusteiden on kuitenkin oltava selkeitä ja koskettava kaikkia, eikä niitä saa sotkea abstrakteihin moralisoiviin perusteisiin tai politisoida. Esimerkiksi ehdokasvaltioiden korruption tasoa on seurattava.
<P>
On hyvin tärkeää, että korruptio etsitään ja paljastetaan, mutta tätä prosessia saattaa olla vaikea toteuttaa puolueettomasti jokaisessa maassa erikseen. Toisin sanoen meidän ei pitäisi sallia minkäänlaista subjektiivisuutta, kun pyrimme parantamaan arviointimekanismia. Tästä syystä määritetään myös seuraamuksia. Jotkin niistä saattavat olla luonteeltaan taloudellisia. Meidän on oltava hyvin tarkkoja.
<P>
Näin ollen ehdokasvaltioiden on valmistauduttava perusteellisesti, tai muussa tapauksessa niitä uhkaavat viivytykset. Schengen-alueeseen kuuluvien maiden, jotka eivät ole läpäisseet arviointia, on otettava huomioon, että niiden jäsenyys voidaan jäädyttää seuraamusten mukaisesti.
<SPEAKER ID="315" NAME="Jaroslav Paška" AFFILIATION="EFD">
- (SK) Arvoisa puhemies, toisesta maailmansodasta on pitkä aika, muttei varmastikaan riittävän kauan, että olisimme unohtaneet kaikki tuon ajan kauhut.
<P>
Siksi en voi ymmärtää, miten nykypäivän Euroopassa voi olla ihmisiä, jotka rakentavat muistomerkkejä fasistirikollisille. 14. maaliskuuta Košicessa toimiva seura paljasti János Esterházyn - yhteistyöstä fasistien kanssa vuonna 1947 kuolemaan tuomitun sotarikollisen - rintakuvan. He paljastivat rintakuvan rikollisesta, joka toivotti fasistien miehitysjoukot tervetulleiksi Košiceen. Hän tunnusti avoimesti yhteistyön natsien kanssa, ja totesi seuraavaa: "Olen ollut juutalaisvastainen hyvin nuoresta iästä lähtien, ja olen sitä kuolinpäivääni saakka."
<P>
Hyvät kollegat, tämä räikeä provokaatio on mielestäni entistäkin valitettavampi siksi, että tässä sotarikollisen muistojuhlassa puheen piti Unkarin konsuli - diplomaatti maasta, joka toimii parhaillaan puheenjohtajavaltiona ja puhuu monilla foorumeilla meidän kaikkien puolesta ja myös koko EU:n puolesta.
<SPEAKER ID="316" NAME="Slavi Binev" AFFILIATION="NI">
(BG) Arvoisa puhemies, hyvät kollegat, käytän puheenvuoron, jotta voin kiinnittää huomionne monimutkaiseen ongelmaan, joka koskee valitettavasti joka ainoaa Bulgarian kansalaista, eli pankkien päivittäin harjoittamaan kuluttajien kiristämiseen.
<P>
On naurettavaa, että jotkin Bulgariassa toimivat pankit veloittavat sekä rahan tallettamisesta että nostamisesta. Jouduin itse hiljattain pankkien järjenvastaisen painostuksen uhriksi ja tilini varat jäädytettiin laittomasti. Tässä yhteydessä kävi ilmi, ettei minulla ollut oikeudellista perustaa vastalauseen esittämiseen.
<P>
Lainsäädäntöä ei säännellä tiukasti. Pankkialan vahvan lobbauksen tai poliittisen tahdon vähäisyyden takia tilanne on se, että hallitus ei puutu asiakkaan ja pankin kahdenväliseen sopimukseen. Jokainen voi myös selvästi nähdä tämän sopimuksen osapuolten välisen epätasa-arvoisuuden.
<P>
Nähdäkseni ongelmana on se, että kilpailu ei ole luonut kohtuullisia markkinaolosuhteita, ja mielestäni hallituksen on puututtava asiaan. Vaadin yhtenäisen euromaksualueen nopeampaa käyttöönottoa ja selkeämpien puitteiden luomista pankkien valvonnalle. Toivon, että pankit kiinnittävät tämän jälkeen enemmän huomiota asiakkaisiinsa ja pitävät heistä parempaa huolta, koska tällä hetkellä he ovat vain päivittäisen kiristyksen kohde.
<SPEAKER ID="317" NAME="Seán Kelly" AFFILIATION="PPE">
(EN) Arvoisa puhemies, keskustelimme aiemmin kuluttajien oikeuksista. Yksi oikeus, joka kuuluu EU:n kuluttajille, koskee elintarviketurvaa ja elintarvikkeiden turvallisuutta. He odottavat, että Euroopan unioniin tulevat elintarvikkeet on tuotettu samoja korkeita normeja noudattaen kuin unionin alueella tuotetut elintarvikkeet. Sitä ei kuitenkaan valitettavasti voida taata. Jopa Euroopan tilintarkastustuomioistuin totesi hiljattain, että "tiettyjä pääosin eläinten hyvinvointiin liittyviä EU:n maanviljelijöille määrättyjä normeja ei voi määrätä tuontilihan tuottajille". Tämä on musertava tuomio erityisesti siksi, että samalla myös todetaan, että tuotavista elintarvikkeista saatetaan testata niinkin vähän kuin 2 prosenttia, mikä poikkeaa jyrkästi Euroopan sisäisestä tilanteesta, jossa jokainen eläin on jäljitettävissä maatilalta ruokapöytään.
<P>
Kun tämä otetaan huomioon, vaikuttaa tyhmänrohkealta pyrkiä sopimukseen Mercosur-maiden kanssa erityisesti sen jälkeen, kun Ruotsin elintarvike- ja bioteknologiainstituutti osoitti brasilialaisen naudanlihan hiilijalanjäljen voivan olla jopa 35-kertainen irlantilaiseen naudanlihaan verrattuna.
<SPEAKER ID="318" NAME="Sergio Gutiérrez Prieto" AFFILIATION="S&amp;D">
(ES) Arvoisa puhemies, monet asiantuntijat sanovat, että seuraava kriisi saattaa olla energiakriisi, ja että sen lisäksi emme toimi riittävästi kriisin estämiseksi tai emme toimi riittävän nopeasti sen estämiseksi.
<P>
Maailman luonnonsäätiö pyytää meitä kaikkia tekemään pienen eleen kestävyyden edistämiseksi ensi lauantaina. Monet eurooppalaiset sammuttavat valonsa tunniksi ja monet julkishallinnot toimivat samoin. Se ei riitä.
<P>
Eurooppa ei voi jatkossa olla riippuvainen energialähteistä, jotka eivät kuulu sille ja ovat kaukana, tai epävarmoista energialähteistä. Meidän on autettava jäsenvaltioita luomaan energiamalli, jossa uusiutuvat energialähteet ovat uuden yhdistelmän ydin.
<P>
Meidän on myös autettava lisäämään tietoisuutta uusista kulutustottumuksista, koska ei ole epäilystäkään siitä, etteivätkö uusiutuva energia ja tehokkuus ole tulevan kestävän kehityksen avaintekijöitä.
<P>
Lopuksi haluan pyytää kaikkia unionin jäsenvaltioita liittymään viiden jäsenvaltion, myös Espanjan, pyrkimykseen vähentää hiilidioksidipäästöjä vielä 30 prosentilla. Näin voimme osoittaa, että Eurooppa, joka on vapauden ja oikeuksien edelläkävijä, on edelläkävijä myös sitoutumisessaan planeetan kestävään kehitykseen.
<SPEAKER ID="319" NAME="Kristiina Ojuland" AFFILIATION="ALDE">
(EN) Arvoisa puhemies, joudun valitettavasti kertomaan teille tähän myöhäiseen kellonaikaan, että tänään iltapäivällä aseistautuneet miehet sieppasivat ryhmän virolaisia pyöräilijöitä Libanonin itäisessä Bekaan laaksossa. Virolaiset olivat siirtyneet Syyriasta rajan yli Libanoniin aikaisemmin samana päivänä ja noin kello 17.30 kolmella rekisterikilvettömällä ajoneuvolla liikkuneet aseistautuneet miehet pysäyttivät heidät. Tällä hetkellä ei ole tietoa, kuka pyöräilijät sieppasi tai oliko tapauksella poliittinen motiivi. Bekaan laakso on kuitenkin islamilaisen Hizbollah-liikkeen vahvaa aluetta.
<P>
Haluaisin pyytää korkea edustaja Ashtonia - huolimatta hänen jatkuvasta ja tarpeellisesta osallistumisestaan Libyassa - auttamaan tilanteen ratkaisemisessa. Euroopan ulkosuhdehallinnolle on haaste huolehtia pienemmistä jäsenvaltioista ja auttaa EU:n kansalaisia tämänkaltaisissa huolestuttavissa tilanteissa.
<SPEAKER ID="320" NAME="Ádám Kósa" AFFILIATION="PPE">
(HU) Arvoisa puhemies, hyvät kollegat, Euroopassa asuu tällä hetkellä 30 miljoonaa sokeaa ja näkörajoitteista henkilöä. Oletteko koskaan ajatelleet, miten heidän on kohdattava ratkaisemattomia tilanteita jopa tavallista ostosta tehdessään? Monissa tapauksissa he eivät pysty tunnistamaan tuotteen tyyppiä pitämällä pelkkää laatikkoa tai pulloa kädessään. Kun he ottavat tuotteen hyllystä, he eivät tiedä, mitä heillä on käsissään, vaikka heilläkin on epäilemättä oikeus viettää itsenäistä ja turvallista elämää.
<P>
Näin ollen haluan pyytää neljästä ryhmästä olevien viiden kollegani kanssa teitä vaatimaan, että teollisuustuotteiden valmistajat liittävät vapaaehtoisesti pakkauksiin merkinnät sokeainkirjoituksella. Haluan myös pyytää kollegoitani tukemaan allekirjoituksillaan julkilausumaa 14/2011, jossa käsitellään tätä kysymystä.
<SPEAKER ID="321" NAME="Csaba Sógor" AFFILIATION="PPE">
(HU) Arvoisa puhemies, kiistatilanteissa osapuolet ovat aina löytäneet ihmisiä, joita he syyttävät ja joiden he ilmoittavat olevan vastuussa syntyneistä haitoista. Haluan kiinnittää huomionne yhteen tällaiseen tapaukseen. Kreivi János Esterházyn vangitsivat toisen maailmansodan lopulla ensin natsit ja myöhemmin kommunistimiehityksen aikana myös neuvostoliittolaiset. Tšekin tasavallassa ja Slovakiassa häntä pidetään edelleen sotarikollisena, mutta, jäsen Paška, Venäjän korkein oikeus kumosi hänen tuomionsa jo vuonna 1993, ja Puolan valtionpäämies myönsi hänelle arvostetun Polonia Restituta -kunniamerkin tänä päivänä kaksi vuotta sitten.
<P>
Esterházy auttoi satoja juutalaisia, tšekkejä, slovakkeja ja puolalaisia pakenemaan, ja, jäsen Paška, hän oli ainoa Slovakian parlamentin jäsen, joka äänesti ja esiintyi avoimesti juutalaisvastaisia lakeja vastaan vuonna 1942. Yhdistyneen Euroopan yhteinen rakentaminen saattoi alkaa, kun toisen maailmansodan rauniot oli raivattu, ja tähän kuului Esterházyn kaltaisten henkilöiden maineen palauttaminen. On meidän tehtävämme raivata loput rauniot.
<SPEAKER ID="322" NAME="Zbigniew Ziobro" AFFILIATION="ECR">
(PL) Arvoisa puhemies, jotta voidaan sanoa, että tietty maa täyttää kypsän demokratian vaatimukset, ei riitä, että sanotaan, että edustuselinten vaalit, muun muassa ja erityisesti parlamenttivaalit, pidetään yleisyyden, salassapitovelvollisuuden, tasapuolisuuden ja yhtäläisyyden periaatteiden mukaisesti. On keskeisen tärkeää voida myös sanoa, että maassa kunnioitetaan vähemmistöjen oikeuksia. Mielestäni sali, jossa keskustelemme tänään, on kaikkein sopivin paikka muistuttaa jäseniä siitä, että Liettuan tasavallan parlamentti muutti 17. maaliskuuta maan opetuslakia. Muutetussa muodossaan laki näyttää valitettavasti käyttävän hallinnollisia menetelmiä vähemmistöjen oikeuksien rikkomiseen, tässä tapauksessa muun muassa puolalaisen vähemmistön suhteen, ja pyrkii näin mukauttamaan puolalaiseen vähemmistöön kuuluvat ihmiset pakottamalla ja ikään kuin valtion määräyksellä.
<P>
Riittänee, kun sanon, että opetuslain seurauksena samaa opetusohjelmaa sovelletaan kaikkiin kouluihin, myös niihin, joiden kaikki oppilaat kuuluvat kansallisiin vähemmistöihin. Sillä lisätään liettuan kielellä opetettavien pakollisten aineiden määrää. "Kouluverkoston optimoinnin" verukkeella kansallisten vähemmistöjen koulut, muun muassa puolankieliset koulut, aiotaan sulkea pienissä kaupungeissa, ja niihin jää vain liettuankielisiä kouluja. Tämä laki rikkoo Liettuan ratifioimia kansainvälisiä yleissopimuksia.
<P>
On syytä huomata, että monet henkilöt ovat puhuneet tästä aiheesta useita kertoja. Mielestäni Euroopan parlamentti on oikea foorumi ottaa kantaa tällaisiin asioihin ja vaatia, että kansallisten vähemmistöjen perusoikeuksia kunnioitetaan.
<SPEAKER ID="323" NAME="Puhemies">
(ES) Keskustelu on päättynyt.
