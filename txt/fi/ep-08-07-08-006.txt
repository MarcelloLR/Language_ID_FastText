<CHAPTER ID="006">
Direktiivin 2003/87/EY muuttaminen lentoliikenteen sisällyttämiseksi yhteisön kasvihuonekaasujen päästöoikeuksien kaupan järjestelmään (keskustelu) 
<SPEAKER ID="094" NAME="Puhemies">
(IT) Esityslistalla on seuraavana ympäristön, kansanterveyden ja elintarvikkeiden turvallisuuden valiokunnan suositus toiseen käsittelyyn: Neuvoston yhteinen kanta Euroopan parlamentin ja neuvoston direktiivin antamiseksi direktiivin 2003/87/EY muuttamisesta ilmailutoiminnan sisällyttämiseksi yhteisön kasvihuonekaasujen päästöoikeuksien kaupan järjestelmää varten (05058/3/2008 - C6-0177/2008 - 2006/0304), esittelijä: Peter Liese).
<SPEAKER ID="095" NAME="Nathalie Kosciusko-Morizet">
neuvoston puheenjohtaja. - (FR) Arvoisa puhemies, haluaisin aivan aluksi kiittää puheenjohtajavaltio Sloveniaa, parlamentin esittelijää ja komissiota, jotka yhdistivät voimansa päästäkseen sopimukseen ilmailutoiminnan sisällyttämisestä yhteisön kasvihuonekaasujen päästöoikeuksien kauppaan. Tiedän, että se oli vaikeaa.
<P>
Tämä sopimus on tärkeä poliittinen signaali ja väline, jolla saavutetaan ilmastonmuutoksen torjumiseksi asettamamme kunnianhimoiset tavoitteet. Se on myös kunnianhimoinen yritys, joka on osa laajempaa poliittista yhteyttä, toisin sanoen se kuuluu neuvotteluihin, joita käydään Euroopan energia- ja ilmastopaketista ja joita käydään parhaillaan kaikkialla maailmassa ilmastonmuutoksen torjumiseksi.
<P>
Kansainvälinen taloudellinen ja poliittinen tilanne on vaikea, mikä puolestaan vaikeutti näitä neuvotteluja. Oli otettava huomioon monia tekijöitä: ensiksi ja ennen kaikkea öljyn hinnannousu ja tarve säilyttää Euroopan lentoyhtiöiden kokonaisvaltainen kilpailukyky, unionin halu torjua ilmastonmuutos ja siihen sitoutuminen sekä kansainvälisen sopimuksen tekeminen Kööpenhaminassa vuonna 2009. Oli otettava huomioon kaikkien osapuolten edut, myös niiden alueiden, jotka maantieteellisen sijaintinsa vuoksi ovat erittäin riippuvaisia ilmailusta kehittyäkseen tai säilyttääkseen yhteytensä manneralueisiin.
<P>
Otimme myös huomioon uusien jäsenvaltioiden lentoyhtiöt. Näissä valtioissa liikkuvuus on vielä vähäistä, mutta kasvaa nopeasti. Lopuksi pienten ja keskisuurten yritysten erityinen tilanne oli myös otettava huomioon, joten nyt edessänne oleva kompromissi on tasapainoinen mutta kunnianhimoinen toimenpidepaketti. Tässä kompromississa myönnetään, että lentoteollisuuden on osaltaan vähennettävä hiilidioksidipäästöjä, ja samalla siinä annetaan tälle alalle ilmeisesti hyvin tärkeä mahdollisuus valmistautua ja mukautua uusiin ympäristövaatimuksiin.
<P>
Kauppaan otettavien päästöoikeuksien osuus on ehkä vaatimaton, hyvin vaatimaton, ja useille toimijoille myönnettyjen päästöoikeuksien laskemisessa käytetyt raja-arvot ovat realistisia. Tällä sopimuksella on maailmanlaajuinen soveltamisala: sitä sovelletaan eurooppalaisiin yhtiöihin sekä kolmansien maiden yhtiöihin. Toisaalta siinä on otettava huomioon vastaavat toimenpiteet, joita nämä kolmannet maat voisivat toteuttaa, ja toisaalta sen on ennen kaikkea katsottava edeltävän tulevaa maailmanlaajuista sopimusta kansainvälisen ilmailutoiminnan osallistumisesta hiilimarkkinoille. Tämä on kunnianhimoinen tavoitteemme.
<P>
Jäsenvaltiot ja komissio haluavat siis jatkaa keskusteluja monissa kansainvälisissä elimissä edellytysten aikaan saamiseksi tällaiselle maailmanlaajuiselle sopimukselle tai kahdenvälisille sopimuksille yhteyksien luomiseksi eurooppalaisen järjestelmän ja muiden kansallisten ja alueellisten järjestelmien välille vastaisuudessa.
<P>
Lopuksi halusimme välittää erityisen viestin kehitysmaille, joiden lentoyhtiöistä monet voitaisiin vapauttaa järjestelmästä sopimukseen liitetyn de minimis -lausekkeen perusteella.
<P>
Lopuksi tekstissä todetaan tässä samassa hengessä, että huutokauppaprosessia olisi käytettävä lieventämään ilmastonmuutoksen vaikutuksia Euroopassa ja Euroopan ulkopuolella monin toimenpitein, joista säädetään tekstissä. Erityisesti korostettiin toimenpiteitä, joiden tarkoituksena on helpottaa mukautumista ilmastonmuutokseen kehitysmaissa, ilmailututkimuksia ja vähäpäästöisiä liikennevälineitä.
<SPEAKER ID="096" NAME="Stavros Dimas">
komission jäsen. - (EL) Arvoisa puhemies, aivan aluksi haluaisin kiittää ja onnitella esittelijää Peter Lieseä erinomaisesta työstä, jota hän on tehnyt tämän ilmailutoiminnan sisällyttämistä EU:n päästökauppaan koskevan ehdotuksen laatimisessa, sekä Euroopan parlamenttia myönteisestä ja rakentavasta panoksesta.
<P>
Olen iloinen, että toisessa käsittelyssä onnistuttiin saamaan aikaan sopimus. Euroopan parlamentin jäsenillä on ollut ratkaiseva merkitys komission ehdotuksen yhtenäisyyden turvaamisessa ja tuntuvampien ympäristötavoitteiden asettamisessa tietyissä tärkeissä kohdissa.
<P>
Päästessään sopimukseen direktiivistä yhteisön toimielimet osoittivat, että Euroopan unioni kykenee toteuttamaan erityisiä toimenpiteitä täyttääkseen ilmastonmuutosta koskevat kunnianhimoiset tavoitteensa.
<P>
Tämä direktiivi on ensimmäinen toimenpidesarjassa, jonka tarkoituksena on saavuttaa EU:n päämäärä kasvihuonekaasujen vähentämiseksi vuoteen 2020 mennessä. Sen hyväksyminen on myönteinen viesti ilmasto- ja energiapaketista käytäville neuvotteluille.
<P>
Kaikkien taloudenalojen velvollisuus on osallistua EU:n ilmastonmuutostavoitteiden täyttämiseen. Ilmailutoiminnan sisällyttäminen yhteisön kasvihuonekaasujen päästöoikeuksien kaupan järjestelmään on välttämätön osa Euroopan unionin kokonaisvaltaista lähestymistapaa käsiteltäessä ilmailuliikenteen vaikutuksia ilmastonmuutokseen.
<P>
Ilmailuliikenteen päästöt lisääntyvät nopeasti. Ne ovat lähes kaksinkertaistuneet vuodesta 1990 ja niiden uskotaan kaksinkertaistuvan vielä uudelleen vuoteen 2020 mennessä. Siksi on ryhdyttävä päättäväisiin toimiin, joita voidaan toteuttaa vain EU:n tasolla eikä niinkään yksittäisissä jäsenvaltioissa.
<P>
Sopimukseen pääseminen toisessa käsittelyssä vahvistaa myös EU:n päästöoikeuksien kaupan järjestelmän voiman maailman laajimpana järjestelmänä. Päästökauppajärjestelmä voi olla perustana globaaleille hiilidioksidimarkkinoille kansainvälisissä neuvotteluissa, joilla pyritään saamaan aikaan kansainvälinen ilmastosopimus vuoden 2012 jälkeen.
<P>
Osallistuminen EU:n päästökauppajärjestelmään tuo lentoyhtiöille kokemusta, jota tarvitaan, kun vastaisuudessa hiilidioksidipäästöjä rajoitetaan maailmanlaajuisesti.
<P>
Direktiivin antamisen ja toteuttamisen lisäksi komissio jatkaa työtään Yhdistyneiden Kansakuntien ilmastonmuutossopimuksen mukaisesti ja yhteistyössä kansainvälisen siviili-ilmailujärjestön kanssa, jotta saataisiin aikaan tehokas kokonaisvaltainen sopimus ilmailuliikenteen päästöistä.
<P>
Painostamme edelleen, jotta ilmailuliikenne sisällytettäisiin kansainväliseen ilmastonmuutoksen valvontajärjestelmään vuoden 2012 jälkeen, jolloin Kioton sopimuksen voimassaolo päättyy.
<P>
Kokonaisvaltaista sopimusta ei kuitenkaan saavuteta, jos kukaan ei halua johtaa tätä maailmanlaajuista työtä. Sisällyttämällä ilmailutoiminnan EU:n päästöoikeuksien kaupan järjestelmään, asettaudumme johtoon, mutta samalla korostamme olevamme valmiita keskustelemaan kumppaniemme kanssa, jotta päästäisiin maailmanlaajuiseen järjestelmään.
<P>
Euroopan parlamentti on neuvotellut menestyksekkäästi tietyistä ratkaisevista kohdista, minkä vuoksi lopullinen lainsäädäntötoimi menee pidemmälle kuin komission alkuperäinen ehdotus, erityisesti enimmäisrajoissa ja huutokaupattavien oikeuksien osuudessa.
<P>
Erityisesti minua ilahduttaa se, että Euroopan parlamentti on korostanut neuvotteluprosessin kuluessa tarvetta varmistaa kunnianhimoinen direktiivi ilmailutoiminnan vaikutuksista ilmastonmuutokseen. Sopimukseen pääseminen tästä direktiivistä on tärkeä askel ilmastonmuutoksen torjumisessa. Euroopan komissio voi siksi hyväksyä kompromissipaketin, jotta sopimukseen päästäisiin toisessa käsittelyssä.
<SPEAKER ID="097" NAME="Peter Liese">
esittelijä. - (DE) Arvoisat puhemies, komission jäsen ja neuvoston puheenjohtaja, hyvät naiset ja herrat, ilmailutoiminnan aiheuttamat kasvihuonekaasupäästöt ovat kaksinkertaistuneet vuodesta 1990, ja ehkä jopa enemmän, sillä tuoreimpia lukuja ei ole vielä käytettävissä. Tämä ei sovi lainkaan yhteen Euroopan unionin tavoitteen kanssa vähentää kasvihuonekaasupäästöjä 20 prosentilla vuoteen 2020 mennessä, tai jopa 30 prosentilla, jos muut tulevat mukaan. Päätöksen tekeminen ilmailutoiminnan sisällyttämisestä päästöoikeuskauppaan on viivästynyt, ja on hyvä, että olemme nyt toisessa käsittelyssä saaneet aikaan kompromissin.
<P>
Tämä sopimus on tärkeä signaali yleiselle energia- ja ilmastopaketille, jonka toivomme saavamme aikaan tänä vuonna, jos lainkaan. Haluaisin kiittää kaikkia, jotka ovat osallistuneet tähän menestyksekkääseen työhön, nimittäin varjoesittelijöitä, toisten valiokuntien edustajia, muun muassa Georg Jarzembowskia liikenne- ja matkailuvaliokunnasta, lukuisia henkilöstön jäseniä, komission ja neuvoston edustajia ja erityisesti puheenjohtajavaltiota Sloveniaa, joka mielestäni teki arvokasta työtä neuvostossa käydyissä vaikeissa keskusteluissa.
<P>
Jouduimme kiistelemään ja väittelemään monista tärkeistä aiheista, mutta päivän päättyessä saimme aikaan kehityskelpoisen kompromissin, jossa on monia myönteisiksi katsottavia seikkoja. Ilmailualan päästöoikeuskauppa voi nyt toimia kitkattomasti alusta alkaen, mikä ei onnistunut sähköä tuottavalta ja energiatehokkaalta teollisuudelta. Kansallisia päästöoikeussuunnitelmia ei tehdä, joten vältetään niihin liittyvät ongelmat, kuten muun muassa liioitellut oikeudet ja kilpailun vääristyminen. Perustamme standardoidun eurooppalaisen jakelujärjestelmän, joka perustuu kohdentamiseen ja huutokauppaan. Tämä tarkoittaa sitä, että yrityksiä, jotka jo ovat investoineet puhtaaseen teknologiaan, palkitaan eikä rangaista, niin kuin ennen muinoin on tehty.
<P>
Meidän on saatava ministerineuvosto vakuuttuneeksi suostumisesta muotoiluun, johon kuuluu tulojen kohdentaminen. Siinä mennään paljon pidemmälle kuin neuvosto on koskaan ollut valmis hyväksymään. Tämä kaikki liittyy ilmastonsuojeluun: emme halua ottaa käyttöön uusia maksuja, vaan pikemminkin varmistaa, että varat kohdennetaan oikein. Mielestäni tämä tarkoittaa sitä, että keskitymme tukemaan niitä, jotka käyttävät ympäristön huomioon ottavia liikennevälineitä, kuten junia ja linja-autoja, sillä nekin kärsivät korkeista öljyn hinnoista, ja verrattuna lentoyhtiöihin, ne joutuvat joskus selviytymään kaikenlaisista maksuista, joihin minun maassani kuuluu myös ekomaksu. Meidän on todella mietittävä, miten tätä voitaisiin muuttaa, ja tässä meillä on siihen tilaisuus.
<P>
Mullistavaa on, että mukaan on otettu kolmansien maiden lennot ja lentoyhtiöt. Tämä on välttämätöntä ympäristösyistä, sillä kaksi kolmasosaa järjestelmäämme kuuluvista päästöistä on peräisin mannertenvälisistä lennoista eikä Euroopan sisäisestä lentoliikenteestä. Haluamme kolmannet maat mukaan myös kilpailusyistä. Olemme vakuuttuneita siitä, että säännöksemme ovat yhteensopivia kansainvälisen oikeuden, esimerkiksi Chicagon yleissopimuksen kanssa. Tämän vahvistavat monet lainsäädännön asiantuntijat.
<P>
Meidän on totuttava siihen, että Yhdysvaltojen nykyhallinnossa asiat nähdään toisin. En kuulu niihin, jotka arvostelevat presidentti Bushia kaikesta, mitä hän tekee - pyrin olemaan valikoivampi - mutta tässä asiassa mielestäni on todella sietämätöntä, että Yhdysvaltojen hallitus vaatii meitä neuvottelemaan edelleen kansainvälisellä tasolla eli ICAO:ssa. ICAO:n tehtävänä on ollut ilmailupäästöjen vähentäminen vuodesta 1997 eli Kioton sopimuksen allekirjoittamisesta alkaen, eikä se ole saanut mitään aikaan, ei yhtään mitään, ja suurimpia syitä tähän on ollut Yhdysvaltojen nykyhallinnon vastustus.
<P>
Tämän vuoksi haluaisin sanoa jälleen kerran hyvin selvästi: tarvitaan kansainvälinen sopimus, mutta ollaksemme realistisia, on todettava, että tähän päästään vasta, kun Valkoisen talon uusi isäntä, olipa hän sitten John McCain tai Barack Obama, todella haluaa suhtautua vakavasti ilmastonsuojeluun. Silloin tässäkin asiassa edistytään. Kaiken kaikkiaan mielestäni jokainen joutuu tekemään myönnytyksiä, mutta tämä on hyvä kompromissi, ja olisin iloinen, jos parlamentti nyt äänestäisi suurella enemmistöllä sen puolesta.
<SPEAKER ID="098" NAME="Georg Jarzembowski">
PPE-DE -ryhmän puolesta. - (DE) Arvoisat puhemies, neuvoston puheenjohtaja ja komission jäsen, Euroopan kansanpuolueen ja Euroopan demokraattien ryhmän puolesta haluaisin vilpittömästi kiittää esittelijää Peter Lieseä hänen aikaansaannoksestaan. Tähän liittyy kaksi seikkaa: ensiksi tasapainoinen ja onnistunut neuvottelutulos parlamentin ja neuvoston välillä ja toiseksi tasapainoinen tulos ympäristöasioita ajavien sekä kuljetusteollisuuden ja kaupan välillä. Voimme todeta, että kyseessä on hyvin mutkikas asiakokonaisuus.
<P>
Minua ilahduttaa erityisesti se, että olemme sopineet järjestelmän käyttöönottamisesta vuonna 2012. Saamme näin mahdollisuuden edistyä neuvotteluissamme kolmansien maiden kanssa. Haluaisin tässä yhteydessä vedota teihin, arvoisa komission jäsen: emme voi vain suhtautua niin, että olemme oikeassa ja muiden on seurattava meitä, sillä silloin muut valtiot ryhtyvät vastatoimiin lentoyhtiöitämme vastaan. Näin ei voi toimia. Emme saa uhrata yksipuolisen ympäristöpolitiikan hyväksi lentoyhtiöitä emmekä kauttakulkuliikennevaikutuksen vuoksi myöskään Euroopan lentokenttiä.
<P>
Kehottaisin teitä myös ottamaan vakavasti neuvoston ja parlamentin antaman tehtävän ja toimimaan nopeasti lähivuosien neuvotteluissa. Myönnän, että Yhdysvaltojen osalta on odotettava vuotta 2010, mutta muiden valtioiden suhteen - kuten Venäjä ja Kiina - meidän on saatava asiat selviksi niin, ettei yhdentymätön ratkaisumme vahingoita lentoyhtiöitämme ja lentokenttiämme monine tuhansine ja miljoonine työntekijöineen.
<P>
Minua ilahduttaa myös se, että asiat on saatu tasapainoon, sillä joudumme palaamaan vuosiin 2004-2006 viitevuosina todistusten myöntämisessä, ja olemme olleet hyvin järkeviä asettaessamme ylärajaksi 97 prosenttia ja 95 prosenttia ja myöntämällä alun perin 85 prosentille todistuksista maksuvapauden, niin että vain 15 prosenttia päätyy huutokauppaan. Näin toimien toivomme saavuttavamme toivotun tuloksen ilmailuteollisuuden ympäristörasitteen vähentämiseksi. Samalla voimme pitää lentoyhtiöiden kustannukset ja matkustajamaksut kohtuullisina.
<P>
Koska lentopetrolin hinta on noussut jyrkästi, meidän on varmistettava, että tasapainotamme kansalaistemme edut ympäristön ja liikenne- ja liikkuvuustarpeiden välillä. Tästä syystä haluaisin vielä kerran onnitella esittelijää hänen aikaansaannoksestaan.
<SPEAKER ID="099" NAME="Matthias Groote">
PSE-ryhmän puolesta. - (DE) Arvoisat puhemies, neuvoston puheenjohtaja ja komission jäsen, hyvät naiset ja herrat, haluan aluksi kiittää esittelijää Peter Lieseä avuliaasta ja huomaavaisesta yhteistyöstä. Tämä herättää suuria toiveita sen tulevan energiapaketin suhteen, jonka laadimme täällä parlamentissa ja myöhemmin yhdessä neuvoston kanssa, ja sen suhteen, että kaikki lainsäädännöllisesti välttämätön saadaan aikaan.
<P>
Tämä kompromissi osoittaa, että Eurooppa ottaa nyt ilmastonmuutoksen vakavasti. Tämä kompromissi, joka ylittää kansalliset rajat, osoittaa myös, että edistymme kansainvälisesti ilmastonsuojelussa ja sen lisäksi myös energiatehokkuudessa. Olen erityisen iloinen siitä, että kaikki 5,7 tonnia ylittävät lentokoneet sisällytetään toimenpiteisiin ja että tiettyjä lentokoneita, kuten yrityslentokoneita, ei ole jätetty soveltamisalan ulkopuolelle. Kansalaiset eivät olisi ymmärtäneet, jos olisimme myöntäneet vapauksia etuoikeutetuille ryhmille.
<P>
Parlamentissa on viime viikkoina ja kuukausina järjestetty useita kuulemistilaisuuksia ilmastonmuutoksesta. Kaikki asiantuntijat ovat todenneet, että päästötasojen kasvu on pysäytettävä jo ensi vuosikymmenellä. Tällä kompromissilla olemme onnistuneet pysäyttämään ilmailualan päästöjen kasvun. Vuonna 2012 otetaan käyttöön 97 prosentin yläraja todistusten myöntämisessä, ja vuodesta 2013 alkaen sitä lasketaan 95 prosenttiin. Tämä pysäyttää nousun tällä alalla, jolla päästötasot ovat kohonneet nopeasti, 73 prosenttia vuosina 1990-2003. Sen jälkeen voimme pyrkiä muuttamaan suunnan alaspäin.
<P>
Tietyt kollegani mainitsivat jo tämän: 85 prosenttia todistuksista myönnetään maksutta ja 15 prosenttia huutokaupataan. Olisin halunnut kunnianhimoisemman lähestymistavan. Tämä on kuitenkin kompromissi, johon kaikki voivat sopeutua, ja kompromissi on kolmatta käsittelyä parempi ratkaisu.
<P>
Tulot olisi käytettävä ilmastonmuutoksen torjuntaan ja mukauttamistoimenpiteiden perustamiseen. Tämä todetaan direktiivissä yksiselitteisesti. Haluaisin jälleen kerran kehottaa jäsenvaltioita todella käyttämään varat tähän tarkoitukseen, eikä täyttämään eri budjettiaukkoja. Nämä varat on kohdennettava asianmukaisesti. Muuten ne ymmärretään lisämaksuiksi.
<P>
Olen erityisen tyytyväinen päätökseen, jonka mukaan tätä direktiiviä tarkistetaan vuonna 2014, jolloin voimme päättää, onko syytä tehdä tiettyjä tarkistuksia vai voimmeko omaksua kunnianhimoisemman lähestymistavan.
<P>
Typpioksidipäästöjä koskevassa lainsäädäntöprosessissa tuin kerroinjärjestelmän käyttöönottoa. Siksi kysynkin komission jäseneltä: milloin komissio aikoo tehdä lainsäädäntöehdotuksen tästä asiasta?
<SPEAKER ID="100" NAME="Holger Krahmer">
ALDE-ryhmän puolesta. - (DE) Arvoisa puhemies, olen yhtä aikaa hämmästynyt, mielissäni ja huolestunut. Olen hämmästynyt nopeudesta, jolla parlamentin esittelijä onnistui takahuonetapaamisessa neuvoston puheenjohtajiston kanssa poistamaan käytännössä kaiken, jota parlamentti on viimeksi kuluneina kahtena vuotena pitänyt tärkeänä tässä asiakirjassa. Tämä ei saisi olla kiintopisteenä keskustelullemme energiapaketista, sillä se on takahuonepolitiikkaa eikä avointa demokratiaa.
<P>
Olen kuitenkin iloinen siitä, että olemme pitäneet jalat maassa. Lentoyhtiöiden mukaan ottamisessa on erityisen tärkeää pitää järjestelmän kustannukset alhaisina, sillä lentoyhtiö, joka ei nykyään käytä tehokasta polttoaineen hallintajärjestelmää, näivettyy.
<P>
Lopulta olen huolissani toiveikkaasta ajattelusta, joka tuntuu vallanneen monet meistä kansainvälisen tilanteen suhteen. Hyvä Peter Liese, Yhdysvalloissa päästökauppaa ei torjunut presidentti, vaan sen hylkäsi senaatti, jossa enemmistönä oleva puolue saattaa hyvinkin saada presidenttinsä virkaan ensi kierroksella. Meidän on todella oltava realistisia tilannearviossamme, sillä vaikka onnistuisimme saamaan amerikkalaiset liittymään päästökauppajärjestelmään, jäljelle jää vielä ympäri maailmaa monia valtioita, enkä itse ymmärrä, miten ikinä onnistumme aloittamaan neuvottelut niiden kanssa. Ajattelen tässä yhteydessä esimerkiksi Dubain emiraattia.
<P>
Kaupallisessa mielessä tämä alue on meille paljon suurempi haaste, ja sieltä kumpuava kilpailu on paljon merkittävämpää kuin Yhdysvaltojen parin - suokaa anteeksi tämä ilmaus - konkurssikypsän lentoyhtiön kilpailuasemat. Emme ole ottaneet tätä lainkaan huomioon. Keskusteluissa on säilytettävä suhteellisuuden taju ja näköalojen taju, kun haluamme edetä, muttemme kuitenkaan niin pitkälle, että muut eivät enää pysy perässä. Olemme provosoimassa kauppasotaa. Tästä olette varmaan, hyvä Peter Liese, keskustellut kahdenkeskisissä kuulemisissa Yhdysvaltojen kongressissa, vaikka hassua kyllä ette kerro sitä täällä avoimesti.
<P>
Tästä syystä edessämme on nyt kompromissi, joka on todella realistinen, mutta joka toivottavasti ei menettelyltään ole...
<P>
(Puheenjohtaja keskeytti puhujan)
<SPEAKER ID="101" NAME="Roberts Zīle">
UEN-ryhmän puolesta. - (LV) Arvoisat puhemies, neuvoston puheenjohtaja ja komission jäsen, haluaisin aivan aluksi kiittää esittelijää Peter Lieseä hyvästä yhteistyöstä neuvoston kanssa tämän hienon kompromissin aikaansaamiseksi. Mainitsen vain kaksi kohtaa. Ensimmäisenä on tietysti saavutus - se että kiintiökauppaa käydään vuodesta 2012 alkaen koko alalla sekä niissä kolmessa yhtiössä, jotka lentävät Euroopan unionissa. Toiseksi haluaisin korostaa erityistä kolmen prosentin kiintiötä, joka tarjoaa lisämahdollisuuksia EU:n nuorille ja nopeasti kasvaville yhtiöille, joiden neljän vuoden kasvu keskimäärin ylittää 18 prosenttia. Mielestäni ne saavat nyt mahdollisuuden kilpailla näillä markkinoilla. Samalla näiden yhtiöiden kiintiön ylärajaksi asetetaan miljoona. Kyseessä on erinomainen saavutus ja erinomainen kompromissi. Kiitos!
<SPEAKER ID="102" NAME="Caroline Lucas">
Verts/ALE-ryhmän puolesta. - (EN) Arvoisa puhemies, haluaisin aluksi kiittää Peter Lieseä erinomaisesta työstä. Olen kylläkin pahoillani siitä, että hänen parhaista pyrkimyksistään huolimatta käsiteltävänämme on tänään sopimus, jota ryhmäni voi tukea vain hyvin vastahakoisesti. Se johtuu suoraan neuvoston osoittamasta kunnianhimon puutteesta, mihin olemme erittäin pettyneitä.
<P>
Hallitukset ovat jo vuosikausia käsitelleet innolla päästökauppajärjestelmää hienona vastauksena, jolla varmistetaan, että ilmailuala osallistuu täysipainoisesti päästöjen vähentämiseen. Kaupalla on todella mahdollisuudet edistää asiaa merkittävästi, mutta kaikki riippuu järjestelmän suunnittelemisesta. Neuvoston jääräpäisyyden vuoksi edessämme oleva sopimus ei vastaa mitenkään todellista tarvetta ja edustaa räikeästi hallitustemme ilmastonmuutoksesta käyttämän retoriikan ja niiden todella osoittaman poliittisen tahdon välistä valtavaa kuilua.
<P>
Tästä sopimuksesta puuttuvat ratkaisevat seikat, kuten keino rajoittaa sitä, miten pitkälle ilmailualan liiketoimintaa voidaan jatkaa entiseen tyyliin ostamalla päästöoikeuksia muilta aloilta. Siitä puuttuu päästöoikeuksien täysimääräinen huutokauppa, vaikka se täyttää komission kriteerit kustannusten täydestä siirtämisestä, ja siitä puuttuu yläraja, joka edes jossain määrin vastaisi muilta aloilta vaadittua.
<P>
Parlamentti on nyt tehnyt parhaansa ja käsissämme oleva sopimus on edes hieman yhteistä kantaa parempi. Se on pieni askel oikeaan suuntaan, mutta samalla siinä on jätetty käyttämättä toteutettavissa oleva mahdollisuus. Jotta siitä saataisiin mielekäs ja jotta siinä todella puututtaisiin ilmailutoiminnan päästöihin, meidän on varmistettava, että työtä laajennetaan ja se liitetään kiireellisesti tarvittavaan ympäristöalan kokonaisuuteen.
<SPEAKER ID="103" NAME="Jens Holm">
GUE/NGL -ryhmän puolesta. - (SV) Arvoisa puhemies, tänä kesänä arktisilla alueilla ei ensimmäistä kertaa ole jäätä. Maailman suurimpia jäätikköjä valuu Grönlannin sisämaan jäistä Pohjois-Atlanttiin. Koskaan aiemmin ei ole sulanut niin paljon jäätä ja lunta kuin viime vuosina. Näin sen omin silmin vieraillessani viime vuonna Grönlannissa. Kaikki, myös Yhdistyneiden Kansakuntien hallitustenvälinen ilmastokokous, ovat hämmästyneitä sulamisen laajuudesta.
<P>
Tämä pelottava kehitys liittyy tietysti suoraan päästöihimme ja maapallon lämpenemiseen. Tästä on syytettävä rikkaita valtioita - Yhdysvaltoja, Australiaa, Japania ja tietysti Euroopan unionia. Siksi on alettava kriittisesti tarkastella kaikkia aloja, jotka tuottavat hiilidioksidipäästöjä ja kasvihuonekaasuja.
<P>
Lentoliikenne on lisännyt päästöjään noin 100 prosenttia vuodesta 1990. Ilmailuteollisuus on toistaiseksi päässyt helpolla. Lentopetroli on verovapaata, ja paikalliset ja alueelliset viranomaiset usein tukevat Euroopan lentokenttiä. Täällä EU:ssa lennämme entistä enemmän.
<P>
Kompromissi, josta meidän nyt on tehtävä päätös, jää valitettavasti hyvin kauas välttämättömistä toimista, joita halusimme GUE/NGL-ryhmässä. Ilmailulle olisi pitänyt asettaa korkeammat vähentämistavoitteet. Mukaan olisi pitänyt ottaa muutkin kuin hiilidioksidipäästöt. Päästöoikeuksia ei olisi pitänyt vapauttaa maksuista. Tämä sopimus on kuitenkin pieni askel oikeaan suuntaan. Ilmailuala pakotetaan vähentämään päästöjään ja pieni osuus päästöoikeuksista on huutokaupattava. Huutokaupalla saadaan myös tuloja, joita käytetään ilmastotoimenpiteisiin Euroopassa ja kehitysmaissa.
<P>
Lopuksi haluaisin esittää kysymyksen komissiolle: voitteko vakuuttaa, että valtiot, jotka haluavat toteuttaa rinnakkaisia toimenpiteitä ilmailualan päästöjen vähentämiseksi, kuten Yhdistyneen kuningaskunnan lentomatkustajavero, voivat edelleen tehdä niin?
<SPEAKER ID="104" NAME="Johannes Blokland">
IND/DEM-ryhmän puolesta. - (NL) Sopimus ilmailualan sisällyttämisestä päästökauppajärjestelmään on nyt toisessa käsittelyssä. Haluaisin kiittää lämpimästi esittelijää Peter Lieseä tavasta, jolla hän johti neuvotteluja neuvoston kanssa, ja hänen työstään tämän tuloksen hyväksi.
<P>
Edessämme oleva asiakirja ei todellakaan ole yhtä kunnianhimoinen kuin parlamentin ehdotus. Päästöraja esimerkiksi on parlamentin ehdottamaa korkeampi ja huutokauppaosuudet alhaisempia. Tämä sopimus kuitenkin on komission alkuperäistä ehdotusta kunnianhimoisempi, mikä mielestäni on hyvä asia.
<P>
Myös ilmailualasta on saatava puhtaampaa ja sen on vähennettävä kasvihuonekaasupäästöjään. Tämä sopimus on tärkeä askel oikean suuntaan ympäristön saastumista ja ilmastonmuutosta torjuttaessa ja edetessämme ilmastopaketin toteuttamisessa, mihin parlamentti nyt osallistuu aktiivisesti.
<SPEAKER ID="105" NAME="Françoise Grossetête" AFFILIATION="PPE-DE">
(FR) Arvoisat puhemies, neuvoston puheenjohtaja, komission jäsen, hyvät naiset ja herrat, käsittelemme tänään neuvottelukompromissia, jossa lentotoiminta otetaan mukaan päästökauppajärjestelmään. Tämä on myönteinen siirto, sillä me kaikki tuemme unionin sitoutumista ilmastonmuutokseen ja olemme yhtä mieltä tarpeesta vähentää hiilidioksidipäästöjä, vaikkei kuitenkaan mihin hintaan tahansa. Siksipä tarvitaan kansainvälinen sopimus, ja mukaan on eittämättä saatava myös ICAO. Euroopan unionin on oltava ratkaisevassa asemassa ICAO:ssa käytävissä neuvotteluissa realistisen lähestymistavan varmistamiseksi.
<P>
Haluamme edelleenkin lisätä Euroopan kilpailukykyä. Emme saa kuitenkaan aiheuttaa itsellemme vahinkoa, vaan meidän on vaadittava päättäväisesti kolmansien maiden lentoyhtiöt mukaan. Meidän on huolellisesti varottava vahingoittamasta halpoja lentoyhtiöitämme tai pitkien lentojen yhtiöitä, jotka voisivat jättää toiminnan tietyillä liian kalliilla markkinoilla. Lopultakin ketjun loppupäässä oleva kuluttaja kärsii ja alkaa ehkä pitää lentomatkustamista luksuksena. Nyt meillä on kompromissi, joka on hyvin tärkeä Poznanin neuvotteluissa vuoden 2009 lopulla ja Kööpenhaminassa vuonna 2009.
<P>
Tässä on kuitenkin yksi hyvin tärkeä kohta: huutokaupoilla saadut tulot. Euroopan parlamentti valvoo tarkasti näiden varojen käyttöä, jotta ne suunnattaisiin puhtaaseen liikenteeseen, ilmailualan tutkimukseen ja kehittämiseen eikä missään tapauksessa muuhun tarkoitukseen. Muuten vaikutukset ovat erityisen tuhoisat ja voivat estää kansainvälisen sopimuksen aikaansaamisen. Siksi on tehostettava hiilidioksidipäästöjen torjumista varmistamalla tämän politiikan muiden osien samanaikainen toteuttaminen: teknisten osien ja ”yhtenäisen ilmatilan”.
<SPEAKER ID="106" NAME="Linda McAvan" AFFILIATION="PSE">
(EN) Arvoisa puhemies, kiitokset Peter Lieselle, Matthias Grootelle ja muille varjoesittelijöille hyvän sopimuksen tuottamisesta. Se voisi olla parempi, mutta siinä esitetään joka tapauksessa muutamia hyvin tärkeitä huutokauppaa ja varojen käyttöä koskevia periaatteita. Se osoittaa myös, että Eurooppa on vakavissaan ilmastonmuutosasioissa. Arvoisa ministeri, sanoitte, että haluamme näyttää maailmalle osaavamme käsitellä ilmastonmuutosta, ettemme vain puhu Euroopan huippukokouksissa, vaan toteutamme puheitamme myös Euroopan unionin lainsäädännössä. Mielestäni tämä sopimus on hyvä viesti siitä, että halutessamme pystymme vuoden loppuun mennessä saamaan aikaan sopimuksen ilmastonmuutospaketista.
<P>
Mutta täällä parlamentissa on myös kuultu mielipiteitä, joissa ei olla tyytyväisiä Peter Liesen laatimaan sopimukseen. Kysyisinkin, mitä vaihtoehtoja on. Mitä he ehdottavat sijalle, jos Euroopan ei heidän mielestään pidä johtaa ilmailualaa? Mitä alamme johtaa? Mitä teemme päästökauppajärjestelmälle? Jäämmekö odottamaan muutoksia Valkoisessa talossa? Arvoisat ministeri ja komission jäsen, toivon, että kääritte hihanne ja ryhdytte yhteistyöhön Avril Doylen kanssa päästökauppajärjestelmän hyväksi. Tämä on ilmailualan sopimus. Tarvitaan myös sopimus laivaliikenteestä. Jos vaadimme kansalaisia osallistumaan ilmastonmuutoksen torjuntaan, meidän on tehtävä oma osuutemme täällä Euroopan unionissa lainsäädännön suhteen. Pyydänkin istuntosalin toisella puolella olevia, jotka eivät nyt ole paikalla, mutta jotka ovat esittäneet epäilyksiä, esittämään parempia vaihtoehtoja, jos heillä niitä on.
<SPEAKER ID="107" NAME="Urszula Krupa" AFFILIATION="IND/DEM">
(PL) Arvoisa puhemies, lukuisat tutkimukset ovat osoittaneet, ettei nykyisellä lentoliikenteellä ole paljoa ilmastovaikutuksia, antropologisten hiilidioksidien ja typpioksidien alhaisesta tasosta niiden päästöissä, vain 0,1 prosentin vaikutus pilvien muodostumiseen tiivistymisen kautta, toisin sanoen untuvapilvien. Öljyn hinnannousu on alentanut huomattavasti lentoyhtiöiden mahdollisuuksia nostaa kuljetuspalvelujen hintoja, mikä jarruttaa alan kasvua yhdessä lisävaatimusten kanssa, jotka koskevat ostokustannusten kattamista päästökauppajärjestelmässä ja viivästyttää, jopa estää ekologisten ratkaisujen käyttöönottamista. Tämän vuoksi olisi järkevää välttää yllättäviä ja riskialttiita toimenpiteitä ilmailualalla, erityisesti uusissa jäsenvaltioissa, jotka vasta nyt ovat saavuttamassa muita. Ei ole järkevää rajoittaa lentoliikennettä tarjoamatta käytännön vaihtoehtoja ja myöntämättä riittävästi aikaa järjestelmälliselle mukautumiselle.
<SPEAKER ID="108" NAME="Aldis Kušķis" AFFILIATION="PPE-DE">
(LV) Kiitos, arvoisa puhemies. Ilmailutoiminnan sisällyttäminen Euroopan unionin kasvihuonekaasujen päästökauppajärjestelmään on loogista. 85 prosenttia oikeuksista jaetaan maksutta, mutta loppujen lopuksi saastuttaja maksaa. Tässä saamme tilaisuuden pysäyttää ilmastonmuutoksen. Saamme suuremmat mahdollisuudet säilyttää elämänlaatumme Euroopassa. Olen hyvin kiitollinen esittelijälle Peter Lieselle. Hänen kanssaan toimiessamme olemme löytäneet erinomaisen ratkaisun erityisvaraumalla, jota on tarjottu nopeasti kasvaville lentoyhtiöille. Latvian liityttyä Euroopan unioniin siitä on tullut nopeimmin kasvavia valtioita, ja olen hyvin ylpeä kansallisesta lentoyhtiöstämme, airBalticista, joka on viime vuosina kasvanut jopa 50 prosenttia. Euroopan parlamentti valmistelee korkealaatuista ympäristöpolitiikkaa, johon liittyy vastuullinen liikennepolitiikka. Tämä vaikuttaa tietysti myös Euroopan matkailuteollisuuteen. Olen vakuuttunut siitä, että vastuullinen matkailu johtaa parempaan elämänlaatuun. Vastuullinen, korkealaatuinen matkailu on Euroopan matkailupolitiikan perustana ja talouden vetovoimana ja se vahingoittaa paljon vähemmän ympäristöä, infrastruktuureja ja kulttuuria. Tämä direktiivi lentoliikenteen sisällyttämiseksi yhteisön kasvihuonekaasujen päästöoikeuksien kaupan järjestelmään varmasti vahingoittaa ilmailuteollisuuden asemaa ja ennen kaikkea kansallisten lentoyhtiöiden ”pyhää” asemaa. Mutta nyt oli ehkä kuitenkin korkea aika antaa tämä direktiivi. Haluaisin vielä kerran kiittää Peter Lieseä ja pyydän teitä tukemaan hänen mietintöään, joka on ensimmäinen kompromissitarkistus, ja erityistä kolmen prosentin varaumaa äskettäin aloittaneille ja nopeasti kasvaville yhtiöille. Kiitän teitä nopeasti kasvavien yhtiöiden puolesta.
<SPEAKER ID="109" NAME="Paulo Casaca" AFFILIATION="PSE">
(PT) Arvoisa puhemies, keskustelemme syrjäisille alueille hyvin tärkeästä aiheesta. Näillä alueilla, kaukaisilla saarilla, lentolipun hinta on hinta vapauteen pääsystä, ja tämä on ymmärrettävä.
<P>
Haluan kiittää esittelijäämme Peter Lieseä syvästä ymmärryksestä, jota hän on osoittanut syrjäisiä alueita kohtaan. Valitan kuitenkin komission tunteettomuutta alueittemme tilannetta kohtaan, ja minun on sanottava, että vaikka kompromissi on saatu aikaan, mikä on myönteistä ja itse asiassa askel oikeaan suuntaan, mielestäni asiaa ei ole vielä lainkaan ratkaistu. Haluan siksi vedota erityisesti Avril Doyleen, joka vastaa pian tarkasteltavaksemme annettavasta mietinnöstä, että otettaisiin huomioon syrjäisten alueiden asema ja muistettaisiin, että tilanne alueilla, jotka ovat täysin erossa mantereesta, poikkeaa täysin tilanteesta Euroopan keskuksessa. Jollemme ymmärrä tätä, emme mielestäni saa aikaan hyvää lainsäädäntöä. Niinpä haluan pyytää Avril Doylea omaksumaan Peter Liesen mietinnön hengen, jotta voimme välittää myönteisen viestin näille alueille.
<SPEAKER ID="110" NAME="Eija-Riitta Korhola" AFFILIATION="PPE-DE">
(FI) Arvoisa puhemies, on lähes kohteliaisuussääntö, että mietinnön esittelijää kiitetään hänen työstään. Minäkin kiitän, mutta sitä eivät edellytä hyvät tavat, vaan mietinnön esittelijän omat ansiot. Peter Liese on kollega, joka on ymmärtänyt mietinnön esittelijän tehtävän. Se ei ole sitä, että pakotetaan ryhmä kuuntelemaan omia ajatuksia, vaan että halutaan kuunnella ja ottaa selvää ryhmän ajatuksista ja tehdään niille oikeutta. Tässä Liese on onnistunut hyvin, kiitos siitä.
<P>
Olemme tehneet usean vuoden ajan työtä lentoliikenteen parissa. Lopputulokseen voimme olla kohtuullisen tyytyväisiä, ottaen huomioon, ettei päästökauppa yksipuolisena toimena voikaan koskaan olla toivottava toimintatapa. Yksipuolinen päätös voi aiheuttaa kauppariitoja ja pahimmillaan myös ilmatilakiistoja. Vaarana on hiilivuoto, joka vaikuttaa suoraan ympäristöön, mutta etenkin Euroopan talouteen sekä työllisyyteen.
<P>
Kyseinen uhka on todellinen, sillä jo nyt lentoyhtiöitä kurittaa kohonnut öljyn hinta. Useita konkursseja sekä liikenteen alasajoa on tapahtunut. Kyseinen päätös haluttiin tehdä pikaisesti, eikä kyseisessä asiassa edes odotettu Kööpenhaminan tuloksia ja halua saada aikaan kansainvälinen sektorisopimus. Sen sijaan Single European Sky, joka toisi heti hiilidioksidisäästöjä - 12 prosenttia vuodessa - on odottanut vahvistusta yli kymmenen vuotta. Tämä osoittaa, ettei päästökauppa aina ole ilmastonsuojelua, vaan enemmänkin politiikkaa.
<P>
Toivon, että pääsemme mahdollisimman pian mukaan maailmanlaajuiseen lentoliikenteen päästökauppaan, joka ei aiheuta hiilivuotoa, vaan todella palkitsee päästöjen vähentämisen ja kaikenlaisen toiminnan järkeistämisen ympäristötavoitteet mielessä pitäen. Nyt päästökauppa rankaisee eniten eurooppalaisia yhtiöitä, jotka kuitenkin keskimääräisesti lentävät erittäin uudella kalustolla. Näin ollen oli viisasta luopua multiplyer-kertoimen käytöstä tässä vaiheessa, sillä se olisi johtanut kikkailuun, jonka ympäristöhyödyt olisivat vähäiset.
<P>
Erityisen tyytyväinen olen siitä, että kantani päästökauppatulojen suuntaamisesta erityisesti lentoliikenteen päästöjen vähentämistä koskevaan tutkimukseen hyväksyttiin lopulliseen kompromissiin. Olisi ollut vakava virhe pitää lentoliikenne ulkopuolella ja suunnata varat kilpaileville muodoille, kuten alussa esitettiin. Jos me todella... (Puhemies keskeytti puhujan.)
<SPEAKER ID="111" NAME="Avril Doyle" AFFILIATION="PPE-DE">
(EN) Arvoisa puhemies, aluksi haluaisin kiittää kollegaani Peter Lieseä hänen valtavasta työstään tämän mietinnön hyväksi. Hän onnistui saamaan neuvostossa aikaan jäsenvaltioiden kompromissin, joka ei ehkä ole niin kunnianhimoinen kuin jotkut olisivat halunneet - ehkä se onkin hyvän kompromissin merkki - mutta joka kuitenkin luo kehykset nopeimmin kasvavan liikennealan sisällyttämiseksi EU:n päästökauppajärjestelmään vuodesta 2012 alkaen. EU:n päästökauppajärjestelmää koskevan mietinnön esittelijänä ymmärrän tähän asiaan liittyvän mutkikkuuden ja vaikeudet neuvoteltaessa hyvästä ja tasapainoisesta kompromissista. Peter on nyt osoittanut, että se on mahdollista, ja haasteenani onkin hänen onnistumisensa toistaminen omassa mietinnössäni.
<P>
Sen jälkeen kun sääntely purettiin EU:n rahoituksella, unionin kansalaiset ovat tuhlanneet vuosittain noin 80 miljardia euroa lentolippuihin, eivätkä tähän määrään vielä sisälly halvat lentoyhtiöt. On aivan selvää, että halvemmat hinnat tai jopa hinnattomuus ovat viime aikoina tehneet matkustamisesta helpompaa.
<P>
Jos kuitenkin otetaan huomioon kokonaisvaltainen ilmastonmuutos ja kahden celsiusasteen tavoite, olisi vastuutonta sulkea ilmailuala tai meriliikenne pois pyrittäessä saamaan aikaan pikainen ratkaisu nopeimmin kasvavaan maailmanlaajuiseen ongelmaan.
<P>
Meidän on pyrittävä menestyvään vähähiiliseen talouteen ja kannustettava innovointia ja uutta teknologiaa. Näiden tavoitteiden saavuttamisessa päästökauppa on kustannustehokkain keino.
<P>
Koska ilmailuala pystyy siirtämään kustannukset kuluttajien maksettaviksi, tuntuu järkevältä huutokaupata päästöoikeuksia, myös nykyisten polttoaineen hintojen oloissa, jolloin puheet kustannusten siirtämisestä tuntuvat erityisen arkaluonteisilta.
<P>
Uutta järjestelmää sovelletaan sekä EU:n sisäisiin että ulkomaan lentoihin, mukaan lukien kolmansien maiden lentoyhtiöt, millä varmistetaan EU:n lentoyhtiöiden kilpailukyky. Lentokenttien hallinto, lentoliikenteen valvonta ja yhtenäinen Euroopan ilmatila vaikuttavat valtavasti polttoaineen kulutuksen vähentämiseen ja siten vähentävät lentoyhtiöiden polttoainekuluja ja hiililuottoja.
<SPEAKER ID="112" NAME="John Purvis" AFFILIATION="PPE-DE">
(EN) Arvoisa puhemies, päästökauppajärjestelmällä ylärajoineen ja huutokauppoineen voitaisiin korvata kaikki ilmailuverot, lentomatkustusverot ja uhkaavat lentopetroliverot. Päästökauppajärjestelmä on paljon tehokkaampi kuin verot pyrittäessä saavuttamaan päästötavoitteet. Kuluttajille, huolitsijoille ja lentoyhtiöille aiheutuvat kustannukset liittyvät suoraan niiden aiheuttamiin päästöihin, eivätkä hallitukset onnistu perustelemaan talousarvion alijäämiä satunnaisilla vihreillä lentoveroilla ja lentomatkustajien veroilla.
<P>
Päästökauppajärjestelmä on rehellinen keino saavuttaa päästötavoitteet, ja ilmailun päästökauppajärjestelmä on rehellinen keino, jolla ilmailuala ja sen asiakkaat täyttävät oman asianmukaisen osuutensa ja vain sen tässä tärkeässä asiassa.
<SPEAKER ID="113" NAME="Saïd El Khadraoui" AFFILIATION="PSE">
(NL) Onko tämä sopimus täydellinen? Ei ole. Onko se askel oikeaan suuntaan? On ehdottomasti. Haluaisin siksi kiittää neuvottelijoita. Haluamme lentoteollisuuden osallistuvan kunnianhimoisten ilmastotavoitteidemme saavuttamiseen. Päästökauppajärjestelmä kannustaa lentoyhtiöitä parantamaan organisaatiotaan ja ottamaan käyttöön taloudellisempia lentokoneita ja uudempia lentokoneita ylimääräisten kustannusten välttämiseksi.
<P>
Hanke ei tietenkään etene yksinään. Se on yhdistettävä lukuisiin muihin toimenpiteisiin, kuten esimerkiksi viime kuussa tehtyihin ehdotuksiin Euroopan ilmatilan järjestämisestä tehokkaammaksi, ja moniin muihin.
<P>
Lopuksi haluaisin sanoa, että meidän on vastedes pyrittävä saamaan kolmannet maat mukaan tähän hankkeeseen ja ottamaan käyttöön vastaavia järjestelmiä, jotta saamme maailmanlaajuisen ilmailun päästökauppajärjestelmän. Vain siten saamme todellisia tuloksia.
<SPEAKER ID="114" NAME="Mieczysław Edmund Janowski" AFFILIATION="UEN">
(PL) Arvoisa puhemies, kiitos tästä mietinnöstä ja käydyistä neuvotteluista, vaikka olenkin hieman tyytymätön. Toteutettuja toimenpiteitä on tarkasteltava huolellisesti ottaen huomioon ympäristönsuojelu ja ilmailuliikenteen kustannukset. Siitä ei saisi aiheutua eurooppalaisten, erityisesti unionin uusien jäsenvaltioiden lentoyhtiöiden ja eurooppalaisten matkustajien syrjintää. Muistakaamme myös, että ilmatila kattaa koko maapallon, joten toimemme on koordinoitava muiden maiden toimien kanssa. Muuten kärsimme vain tappioita ja muut lentoyhtiöt nauravat meille. Toivottavasti nämä toimet kannustavat uusien lentokonemoottorien, uuden moottorisukupolven rakentamiseen ja lentokoneiden muiden käyttövoimalähteiden tutkimiseen. Meidän on edettävä varovasti näissä asioissa.
<SPEAKER ID="115" NAME="Ilda Figueiredo" AFFILIATION="GUE/NGL">
(PT) Arvoisa puhemies, olisi muistettava, että ilmailutoiminnan sisällyttäminen unionin päästöoikeuskauppaan aiheuttaa ongelmia taloudellisissa vaikeuksissa oleville valtioille, erityisesti syrjäisille alueille, mikä koskee Portugalia, johon kuuluvat Azorit ja Madeira. On muistettava lentoliikenteen merkitys yhteyksien luojana mantereelle ja saarten välille, jotta niiden asukkaat eivät tunne jäävänsä erityksiin. Siksi on tärkeää varmistaa, että syrjäisimmille alueille myönnetään poikkeusjärjestelmä. Siksi haluamme, että lentoyhteydet syrjäisimmille alueille, eikä vain niiden välillä vaan myös mantereelle jätetään tämän järjestelmän soveltamisalan ulkopuolelle.
<SPEAKER ID="116" NAME="Marian-Jean Marinescu" AFFILIATION="PPE-DE">
(RO) Peter Liesen laatima kompromissiteksti on askel eteenpäin toteutettaessa Euroopan unionin ilmastonmuutosohjelmaa.
<P>
Aivan ensiksi haluan korostaa sopimusta varauman myöntämiseksi nopeasti kasvavien lentoyhtiöiden maksuttomille oikeuksille. Tällä toimenpiteellä halutaan vahvistaa tätä alaa uusissa jäsenvaltioissa, joissa nimenomaan tarvitaan alan laajentumista ja kehittämistä.
<P>
Korostan myös mahdollisuutta käyttää osa huutokaupoilla saatavista tuloista ilmailualan kehittämiseen. Yhtenäisen, puhtaan ja turvallisen ilmatilan saavuttamiseksi on kehitettävä ja toteutettava yhteisiä teknisiä ja operatiivisia toimenpiteitä, joilla tehostettaisiin kustannuksia.
<P>
Euroopan ilmatilan nopealla jälleenyhdistämisellä varmistetaan reittien lyhentäminen ja sen kautta polttoainekulutuksen vähentäminen ja näin ollen päästöjen vähentäminen ja niiden kautta päästökauppajärjestelmälle alhaisemmat kustannukset ja niiden myötä alhaisemmat hinnat.
<SPEAKER ID="117" NAME="Nathalie Kosciusko-Morizet">
neuvoston puheenjohtaja. - (FR) Arvoisa puhemies, hyvät naiset ja herrat, kuten monet teistä ovat jo korostaneetkin, kompromissit eivät koskaan ole täydellisiä. Tämä kompromissi merkitsee kuitenkin tasapainoa ympäristövaatimusten ja laatua koskevien taloudellisten vaatimusten välillä. Jos hyväksytte tämän kompromissin, teette tärkeän teon Euroopan unionin hyväksi. Osoitatte ensiksi, että Eurooppa kykenee kehittämään omaa lainsäädäntöään ilmastonmuutoksen torjumiseksi, ja tietysti samalla aloitetaan hyvissä asemissa neuvottelut ilmasto- ja energiapaketista.
<P>
Vahvistatte Euroopan asemaa globaalien antropogeenisten hiilipäästöjen torjuntapolitiikan johtajana, mikä myös merkitsee hyvää alkua Poznanissa joulukuussa 2008 ja Kööpenhaminassa joulukuussa 2009 toteutettaville kansainvälisille neuvotteluille. Lopultakin kannustatte kansainvälisten kumppaniemme keskuudessa niitä politiikkoja ja poliittisia voimia, jotka haluavat uuden sysäyksen pyrkimyksille vähentää kasvihuonekaasupäästöjä. Tarkoitan tietysti kahdenvälisiä neuvotteluja, joita voisimme käydä niiden maiden kanssa, jotka haluavat toteuttaa samantyyppisen järjestelmän, ja myös monenvälisiä keskusteluja ICAO:ssa. Kaikista näistä syistä pyydän teitä tukemaan tätä sopimusta.
<P>
(Suosionosoituksia)
<SPEAKER ID="118" NAME="Stavros Dimas">
Komission jäsen. - (EN) Arvoisa puhemies, haluaisin kiittää puheenvuoron käyttäneitä heidän erittäin myönteisistä kannoistaan. Pääsemällä sopimukseen tästä direktiivistä yhteisön toimielimet osoittavat määrätietoisuutta saada aikaan konkreettisia toimenpiteitä, jotka ovat välttämättömiä Euroopan unionin kunnianhimoisten ilmastonmuutostavoitteiden toteuttamiseksi.
<P>
Tämä direktiivi on ensimmäinen sarjassa toimenpiteitä, joita suunnitellaan Euroopan unionin kasvihuonekaasutavoitteiden saavuttamiseksi vuoteen 2020 mennessä. Sen hyväksyminen on myönteinen signaali tuleville neuvotteluille ilmasto- ja energiapaketista sekä kansainvälisille neuvotteluille, joita käydään Poznanissa ja Kööpenhaminassa. Olen juuri saanut tiedon, että G8-maat ovat päässeet sopimukseen pitkän aikavälin vähentämistavoitteesta, joka on 50 prosenttia vuoteen 2050 mennessä. Tämä on tietysti myönteistä, mutta se on kuitenkin vain pieni askel eteenpäin, sillä nämä maat eivät päässeet sopimukseen keskipitkän aikavälin tavoitteesta, vaikka sekä Euroopan unionin jäsenvaltiot että komissio korostivat tarvetta asettaa keskipitkän aikavälin tavoite.
<P>
Nyt sovitun tekstin perusteella kaikki lennot Euroopan unionin lentoasemille ja lentoasemilta sisällytetään täysimääräisesti Euroopan unionin päästökauppajärjestelmään vuodesta 2012 alkaen. Tämä tarkoittaa sitä, että vuodesta 2012 alkaen lentoyhtiöt tarvitsevat päästöoikeudet, jotka kattavat niiden lennot Euroopan unioniin ja sieltä pois. Vuonna 2012 ilmailualalle myönnetyt päästöoikeudet ovat kolme prosenttia alhaisemmat vuosien 2004-2006 keskimääräisiin vuosipäästöihin verrattuna. Vuodesta 2013 alkaen nämä oikeudet ovat viisi prosenttia alhaisemmat. Ne voivat, samoin kuin järjestelmän muutkin teollisuudenalat, myydä tarvitsemiaan oikeuksia markkinoilla, mutta jos niiden päästöt ovat korkeammat, niiden on ostettava lisää oikeuksia tai päästöluottoja kolmansien maiden puhtailta energiahankkeilta.
<P>
Tällä tavoin päästökauppajärjestelmällä kannustetaan osallistujia vähentämään päästönsä minimiin. Useimmat lentoyhtiöiden oikeuksista ovat maksuttomia, mutta 15 prosenttia oikeuksista huutokaupataan. Huutokaupoista saatavat varat olisi käytettävä ilmastonmuutoksen torjuntaan Euroopan unionissa ja kolmansissa maissa, erityisesti kehitysmaissa. Tasoa voidaan nostaa vuodesta 2013 alkaen osana päästökauppadirektiivin tarkistamisesta käynnissä olevia neuvotteluja.
<P>
Tämän vuoden tammikuussa komissio ehdotti, että ilmailualan oikeuksista huutokaupattaisiin 20 prosenttia vuonna 2013 ja 100 prosenttia vuonna 2020. Komissio tukee tätä sopimusta, ja sen kanta tarkistettuun päästökauppadirektiiviin on edelleen se, että ilmailualan huutokauppatason olisi oltava 20 prosenttia vuonna 2013 ja että sitä olisi nostettava muiden kuin energia-alojen tapaan. Näille aloille on ehdotettu 20 prosentin osuuden huutokauppaamista vuoteen 2013 mennessä ja 100 prosentin osuuden huutokauppaamista vuoteen 2020 mennessä.
<P>
Typpioksidipäästöistä komissio totesi alkuperäisessä ehdotuksessaan, että esitettäisiin erillistä toimenpidettä typpioksidipäästöille, ja komissio antaa seuraavan julistuksen:
<P>
”Komissio muistuttaa, että se aikoo tehdä joulukuuhun 2008 mennessä lainsäädäntöesityksen toimenpiteistä, joilla rajoitetaan ilmailutoiminnan typpioksidipäästöjä, erityisesti ilmastonmuutosvaikutusten tehokkaaksi torjumiseksi ja sellaisten kielteisten vaikutusten estämiseksi, joiden vuoksi hiilidioksidipäästöjä vähennettäisiin typpioksidipäästöjen kustannuksella”.
<P>
Kaiken kaikkiaan komissio on erittäin tyytyväinen. Haluaisin kiittää erityisesti Peter Lieseä erinomaisesta työstä ja tuloksista. Komissio on hyvin tyytyväinen neuvotteluratkaisuun. Komissio voi täysin hyväksyä ehdotetut kompromissitarkistukset.
<P>
(Suosionosoituksia)
<SPEAKER ID="119" NAME="Peter Liese">
esittelijä. - (DE) Arvoisat puhemies, komission jäsen ja neuvoston puheenjohtaja, hyvät naiset ja herrat, haluaisin kiittää onnitteluista ja puolestani välittää ne kaikille, jotka ovat auttaneet tämän hankkeen toteuttamisessa. Haluaisin kiittää myös joidenkin piirien esittämistä arvosteluista.
<P>
Haluaisin jälleen kerran selventää muutamia seikkoja: yksi puhuja totesi meidän tehneen takahuonepolitiikkaa. En usko näin käyneen. Koko prosessi oli hyvin avoin ja puhuja itse oli läsnä kaikissa vaiheissa, varjoesittelijöille kerrottiin kaikki yksityiskohdat ja omassa ryhmässäni keskustelimme myös asioista. En tiedä, toimittiinko näin puhujan ryhmässä, mutta ainakin meidän ryhmässämme kaikki oli hyvin avointa ja rehellistä myös sisäisesti.
<P>
Onnistuimme saamaan ministerineuvoston hyväksymään monet ehdotuksemme. Komission jäsen totesi, että tämä on alkuperäistä kunnianhimoisempi ja että useat tarkistukset, jotka onnistuimme saamaan hyväksytyiksi - kaiken kaikkiaan noin 30 - osoittavat, että pystyimme muuttamaan yhteistä kantaa, jossain tapauksissa jopa ratkaisevasti.
<P>
Peter Lucas, Jens Holm ja muut ovat todenneet, että kaikki tämä on vastoin ympäristöryhmien odotuksia. Se on totta, mutta kompromissi ei olisi ollut hyvä, jos siihen olisi otettu mukaan kaikki, mitä ympäristöryhmät ja vihreät olivat vaatineet.
<P>
Kahdella alalla - joihin myös komission jäsen viittasi - on vielä tarkistamisen varaa. Avril Doylen esittämä mietintö tarjoaa meille taas tilaisuuden tarkistaa ylärajaa ja huutokauppatasoa, niin että ne olisivat tasapuolisia muita päästökauppajärjestelmään osallistujia kohtaan. Meidän on tarkasteltava tätä hyvin huolellisesti vuoden jälkipuoliskolla.
<P>
Lopuksi haluaisin vielä korostaa, että haluamme tasapuolista kilpailua. Haluamme kokonaisvaltaisen sopimuksen ja haluamme myös sisällyttää siihen lentoja kolmansista maista. Nyt on kuitenkin korkea aika lentoyhtiöiden auttaa meitä tässä. AEA:lta - Euroopan lentoyhtiöiden yhdistykseltä - tulleessa kirjeessä todetaan, että vaikka kompromissiin päästäisiin, muut hallitukset hylkäävät sen ymmärrettävästi. Meidän on nyt mietittävä, otammeko mukaan tällaista väkeä, kun ne ovat niin huonoja lobbaajia.
<P>
Tämä sopimus olisi nyt hyväksyttävä suurella enemmistöllä, ja sen jälkeen on yhdistettävä voimat asian edistämiseksi kolmansissa maissa. Silloin olemme kaikki yhteistyössä. Jollei parlamentin demokraattista päätöstä kuitenkaan hyväksytä, lentoyhtiöille on kerrottava, että ne vahingoittavat vain itseään. Pyydän teitä hyväksymään suosituksen ja haluaisin kiittää saamastani laajasta tuesta.
<SPEAKER ID="120" NAME="Puhemies">
(IT) Keskustelu on päättynyt.
<P>
Äänestys toimitetaan tänään.
<P>
Kirjalliset kannanotot (142 artikla)
<SPEAKER ID="121" NAME="Bairbre de Brún" AFFILIATION="GUE/NGL">
kirjallinen - (GA) EU:n kansainvälisen ilmailun kasvihuonepäästöt ovat lisääntyneet yli kaksinkertaiseksi vuodesta 1990, ja ne muodostavat nyt 5-12 prosenttia kaikista EU:n hiilidioksidipäästöistä. Vaikka kompromissitoimenpide ei suinkaan ole täydellinen, voimme sen avulla rajoittaa lentoteollisuuden päästöjä vuodesta 2012 alkaen.
<P>
Sisällyttämällä ilmailun EU:n päästökauppajärjestelmään, välitämme viestin siitä, että olemme vakavissamme ilmastonmuutosasioissa. Seuraavat kymmenen vuotta ovat ratkaisevia ilmastonmuutoksen torjunnassa ja korvaamattoman vahingon välttämisessä. Yleiskatsauksessa on esitettävä tiukempi vaatimus ilmailualalle tiukemmin vähentämistavoittein vuodesta 2013 alkaen.
<P>
Nykyisten säännösten mukaan jäsenvaltiot voivat käyttää päästöoikeuksien huutokaupasta saatavat varat ilmastonmuutoksen lieventämiseen ja mukauttamiseen EU:ssa ja kehitysmaissa sekä ympäristön huomioon ottavaa liikennettä edistävään tutkimukseen ja kehittämiseen. Tämä investointi on välttämätön, jos halutaan täysimääräisesti hyötyä ilmailun sisällyttämisestä päästökauppajärjestelmään.
<SPEAKER ID="122" NAME="Zita Gurmai" AFFILIATION="PSE">
, kirjallinen. - (HU) Ilmastonmuutoksen suurten haasteiden käsitteleminen, tämän alan toimenpiteiden tiukentaminen ja niiden aikaan saamisen nopeuttaminen ovat ratkaisevia tehtäviä. Lentoliikenteen kasvihuonekaasuja aiheuttavien päästöjen vähentäminen ja tarkan ylärajan asettaminen päästöille vuoteen 2012 mennessä ovat ratkaisevia seikkoja. Näkyvä tulos kasvihuonevaikutuksia aiheuttavien kaasujen vähentämisestä voidaan saavuttaa vain, jos myös päästökauppajärjestelmää tiukennetaan.
<P>
Huutokaupoista saatavat tulot on käytettävä tiukasti (esimerkiksi ympäristön huomioon ottavan tekniikan kehittämiseen ja käyttöön) lähinnä Euroopan unionin rahoittamilla aloilla, ja tähän liittyen kannattaa investoida erillisen rahaston perustamiseen. Galileo-ohjelman, yhtenäisen Euroopan ilmatilan ja päästökauppajärjestelmän mutkikas toteuttaminen mahdollisimman pian edistää myös polttoaineiden tehokasta käyttöä.
<P>
Ilmastonmuutos on maailmanlaajuinen ilmiö. On käytettävä kaikkia mahdollisia poliittisia välineitä ja neuvottelumenetelmiä, jotta saisimme maailman kaikki suurimmat kasvihuonekaasupäästöjen aiheuttajat vähentämään saastetasoja kaikkialla maailmassa.
<SPEAKER ID="123" NAME="Daciana Octavia Sârbu  " AFFILIATION="PSE">
kirjallinen. - (RO) Tämä direktiivi on kunnianhimoinen aloite, ja ilmailualalla voi olla tärkeä asema ilmastonmuutoksen torjunnassa.
<P>
Neuvottelut tästä kompromissista ovat olleet vaikeat, koska niissä oli otettava huomioon öljynhinta, Euroopan lentoyhtiöiden kilpailukyky ja ympäristönsuojelu ja pyrittävä luomaan kansainvälinen mallijärjestelmä ilmailun sisällyttämiseksi päästökauppajärjestelmään. Järjestelmä ei kuitenkaan saisi vaarantaa juuri Euroopan lentoyhtiöitä, jotka voivat menettää kilpailukykynsä verrattuna kilpailevaan ilmailualaan Yhdysvalloissa tai Dubaissa. Sisäisen lentoteollisuuden rankaiseminen aiheuttaa ”hiilivuotoilmiön” eli suuntautumisen markkinoille, joilla on lievemmät säännöt kuin EU:ssa, mikä käynnistäisi kauppasodan. On saatava aikaan tasapaino ympäristönsuojelun, kuluttajansuojan ja ilmailualan välille, jos Euroopan ilmatilasta halutaan tehokkaampi.
<P>
Huutokaupasta saatavat tulot on myös käytettävä kasvihuonekaasupäästöjen vähentämiseen ja ilmastonmuutoksen korjaamiseen antamatta jäsenvaltioille mahdollisuutta käyttää näitä varoja muihin tarkoituksiin.
<P>
Jos onnistumme käyttämään nämä huutokaupoista saatavat varat oikein ja vain ympäristövälineenä, vältämme kansainvälisessä sopimuksessa määrättävät rangaistukset.
