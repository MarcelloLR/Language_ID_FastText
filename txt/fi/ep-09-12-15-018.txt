<CHAPTER ID="018">
Euroopan parlamentin ja neuvoston elintarvikehygienia-asetusten soveltamisesta saadut kokemukset (keskustelu) 
<SPEAKER ID="332" NAME="Puhemies">
(ES) Esityslistalla on seuraavana keskustelu Horst Schnellhardtin Euroopan kansanpuolueen (kristillisdemokraattien) ryhmän puolesta komissiolle laatimasta suullisesta kysymyksestä Euroopan parlamentin ja neuvoston elintarvikehygienia-asetusten (EY) N:o 852/2004, (EY) N:o 853/2004 ja (EY) N:o 854/2004 soveltamisesta saaduista kokemuksista - B7-0237/2009).
<SPEAKER ID="333" NAME="Horst Schnellhardt" LANGUAGE="DE">
Arvoisa puhemies, arvoisa komission jäsen, hyvät kuulijat, haluaisin kiittää komissiota lämpimästi elintarvike-asetusten soveltamisesta saatuja kokemuksia koskevasta tiedonannosta. Se on hyvin tärkeää, ja tiedonannon sisältö on hyvin vakuuttava. Haluan antaa tukeni tälle tiedonannolle, jossa kuvataan, mitä kolmen viime vuoden aikana on tapahtunut käytännössä.
<P>
Meidän on tiedostettava, että hygienia-asetuksissa on tapahtunut ajattelutavan muutos. Me olemme lujittaneet sisämarkkinoita, me olemme parantaneet elintarviketurvallisuutta ja me olemme lisänneet elintarvikkeiden tuottajien ja toimittajien vastuuta. Tämä on merkittävä muutos, ja siksi me olemme luonnollisesti tunnistaneet joitakin ongelmia erityisesti liittyen pienten ja keskisuurten yritysten toimilupien saantiin. Jotkin teurastamot ovat lopettaneet toimintansa. Meidän pitäisi jälleen kerran tarkistaa tilanne, koska tämä johtuu siitä, että hyvin usein asetusten sallimaa joustoa ei hyödynnetä eivätkä paikalliset valvontaviranomaiset ja Euroopan unionin elintarvike- ja eläinlääkintätoimisto ole vaihtaneet lainkaan tietoja, mikä on mielestäni erittäin huono asia.
<P>
Jos komissio päättää nyt, että se ei halua tehdä mitään muutoksia, minun on pakko vastustaa sitä. Mielestäni on välttämätöntä, vaikka kyse onkin vain kosmeettisista muutoksista, että me tarkastelemme erityisesti seuraavia kysymyksiä. Meidän olisi tiedostettava, että elintarvikkeiden toimitusketjussa tietoja tulkitaan liian kapeasti, ja siihen on tultava muutos. Meidän olisi harkittava, onko olemassa muita tarkoituksenmukaisempia lihantarkastusmenetelmiä. Meidän ei etenkään pitäisi jatkaa asetuksessa (EY) N:o 882 kuvattujen trikiinilaboratorioiden akkreditoimista. Me tarvitsemme luotettavaa suunnittelua asetusten soveltamisalueilla. Erityisesti siksi vastustan suunniteltua säännöstä. Meidän pitäisi tehdä lyhyt ja tiivis ehdotus muutoksista, niin että me emme taas hyväksy siirtymäsääntöjä vuoteen 2013 asti.
<SPEAKER ID="335" NAME="Joaquín Almunia" LANGUAGE="EN">
Arvoisa puhemies, komission jäsen Vassiliou on pyytänyt minua välittämään hänen anteeksipyyntönsä siitä, että hän ei voi olla täällä läsnä puhumassa tästä suullisesta kysymyksestä, joka koskee komission kertomusta elintarvikehygienia-asetusten soveltamisesta saaduista kokemuksista.
<P>
Haluaisin komission puolesta korostaa sitä, että kertomus perustuu sekä julkisen että yksityisen sektorin asiaankuuluvilta sidosryhmiltä saatuihin tietoihin ja että näiden kuulemisten tulos on ollut myönteinen. Mitään suuria ongelmia ei havaittu, mutta joillakin alueilla on edelleen parantamisen varaa.
<P>
Palatakseni erityisiin ongelmiin olen ensinnäkin tietoinen pienen kapasiteetin yritysten uuden luvan saamisen ongelmasta. Ratkaisuja näihin ongelmiin voidaan löytää asetusten sisältämillä kansallisella tasolla sovellettavilla joustavilla säännöksillä. Silloin kun tätä lähestymistapaa ei ole noudatettu, tietyissä jäsenvaltioissa on syntynyt ongelmia. Elintarvike- ja eläinlääkintätoimisto pyrkii parhaillaan erityistoimenpiteillä tunnistamaan tällaiseen joustavuuteen liittyviä parhaita käytäntöjä pienen kapasiteetin teurastamoissa, jotta niitä voitaisiin levittää laajemmin. Koska jäsenvaltioiden on tämän vuoden loppuun mennessä päätettävä, myöntävätkö vai epäävätkö ne luvat, en voi tässä vaiheessa sanoa, miten monelta pieneltä ja keskisuurelta yritykseltä lupa evätään.
<P>
Toiseksi joustavuussäännösten tavoitteena on yleisemmin turvata elintarvikkeiden monipuolisuus ja auttaa pieniä tuottajia. Kansallisten toimenpiteiden hyväksyminen joustavuuden soveltamiseksi ja komissiolle ilmoittaminen luovat oikeudellisen takuun pienille tuottajille ja ottavat huomioon pienen mittakaavan yritysten erityispiirteet. Samanaikaisesti elintarvikkeiden monipuolisuus, kuten makkaroiden tai juustojen perinteiset tuotantomenetelmät, varmistetaan vaarantamatta elintarviketurvallisuutta.
<P>
Komissio on julkaissut useita ohjeasiakirjoja kannustaakseen soveltamaan joustavuussäännöksiä oikein. Tämän pitäisi auttaa edelleen varmistamaan avoimuus ja oikeusvarmuus. On myös tärkeää muistaa, että komissio on jo pyrkinyt keventämään varsinkin hyvin pienten yritysten hallinnollista taakkaa ja ehdottanut asetuksen muuttamista vastaavasti. Tämän ehdotuksen käsittely on kuitenkin yhä kesken, kuten tiedätte.
<P>
Kolmanneksi elintarvikeketjua koskevaan tietoon kuuluu kirjallinen tiedonanto maanviljelijältä teurastamolle ja sen virkaeläinlääkärille. Tämä tiedonanto antaa perustiedot riskeihin perustuvan tarkastuksen varmistamiselle. Toimivaltaiset viranomaiset ovat hiljattain sallineet poikkeamisen säännöksestä, jonka mukaan tiedot on annettava teurastamolle vähintään 24 tuntia etukäteen.
<P>
Lisäksi olen tyytyväinen voidessani ilmoittaa, että seuraava komissio järjestää ensi huhtikuussa kaikkien asiaankuuluvien osapuolten välisen pyöreän pöydän keskustelun lihatarkastusten mahdollisesta tarkistamisesta, jotta varmistetaan niiden tehokkuus ottaen huomioon vaaroihin liittyvät viimeaikaiset suuntaukset.
<P>
Lopuksi haluan korostaa sitä, että virallisiin tarkastuksiin osallistuvat laboratoriot on akkreditoitava, jotta varmistetaan analyysitulosten korkea laatu ja yhdenmukaisuus eikä vaaranneta elintarviketurvallisuutta. Tämä on EU:n sisäisen kaupan sujuvan päivittäisen toiminnan ja kolmansien maiden kanssa käytävän kaupan helpottamisen kannalta ratkaisevaa. Komissio on kuitenkin hiljattain hyväksynyt trikiinitestauksen siirtymäkauden pidentämisen vuoden 2013 loppuun asti, jotta laboratorioilla olisi enemmän aikaa akkreditoinnin saamiseen.
<SPEAKER ID="336" NAME="Christa Klaß" LANGUAGE="DE">
Arvoisa puhemies, arvoisa komission jäsen, hyvät kuulijat, haluaisin kiittää kollega Schnellhardtia hänen kysymyksestään. Näin meillä on tilaisuus tunnistaa myönteisiä ja vähemmän myönteisiä kokemuksia asetuksen täytäntöönpanosta. Elintarvikehygienia-asetuksessa määritetään lihantuotannon hygieniasäännöt.
<P>
Komission kuuleminen osoittaa, että on edistytty hyvin ja että asetusten soveltaminen toimii kaiken kaikkiaan tehokkaasti. Pelko siitä, että äärimmäisen tiukat asetukset ajaisivat pien- ja käsityöyrityksiä konkurssiin, ei useimmissa tapauksissa ole toteutunut pienyrityksille myönnettyjen poikkeusten ansiosta. Kuuleminen osoittaa kuitenkin myös selvästi, että sääntöjen soveltamisessa on monissa tapauksissa ongelmia. Sen vahvistavat tiedot, jotka olen saanut kotiseutuni yrityksiltä ja valvontaviranomaisilta.
<P>
Koska alueiden viranomaisilla on paljon liikkumavaraa päätöksenteossaan, he voivat täyttää pienten ja käsiteollisuusmaisten teurastamoiden tarpeet yksittäistapauksissa. Se on ehdottomasti hyvä asia, koska se on ainoa tapa varmistaa, että pienet teurastamot, jotka tarjoavat usein laajan tuotevalikoiman, eivät tuoreus- ja laatuvaatimuksien vuoksi rusennu ylettömän byrokratian painolastin alle. Tällä joustavuudella on kuitenkin rajansa, kun seurauksena on poikkeuksia ja asetusten tulkitsemista eri tavoin valvontaviranomaisten oikkujen mukaan.
<P>
Se aiheuttaa vakavia kilpailun vääristymiä jäsenvaltioiden välillä ja niiden sisällä. Siksi meidän on tehtävä elintarvikehygienia-asetukseen parannuksia, niin että tarkastajilla on suurempi oikeusvarmuus ja enemmän oikeudellisia keinoja. Tarkastajilla on oltava käytettävissään asianmukaiset oikeudelliset toimenpiteet, kuten sakon määrääminen.
<P>
Komission jäsen Almunia, tällä alueella vallitsee suuri oikeudellinen epävarmuus, joka on poistettava, ja me odotamme komissiolta ehdotusta.
<SPEAKER ID="337" NAME="Karin Kadenbach" LANGUAGE="DE">
Arvoisa puhemies, arvoisa komission jäsen, hyvät kuulijat, haluaisin ensiksi onnitella kaikkia, jotka osallistuivat elintarvikehygienia-asetusten laatimiseen, koska tämä komission tiedonanto antaa pääasiassa myönteisen kuvan asetusten soveltamisesta saaduista kokemuksista. Sitä ei pidä aliarvioida, koska kuten joku jo mainitsi, nämä uudet asetukset tarkoittavat ajattelutavan muutosta elintarvikehygieniapolitiikassa.
<P>
Asetusten innovatiivinen luonne oli syy siihen, että alkuperäistä kertomusta asetuksista saaduista kokemuksista suunniteltiin jo kolme vuotta niiden voimaantulon jälkeen. Jäsenvaltiot ja elintarvikkeiden toimittajat ja tuottajat olivat yleisesti ottaen tyytyväisiä asetuksiin ja ovat ilmoittaneet niiden soveltamisen etenevän hyvin. Jäsenvaltioiden ja yksityisten eturyhmien mielestä yrityksillä tai viranomaisilla ei ole suuria ongelmia. Ne ovat yksimielisiä siitä, että asetuksiin tarvitaan vain joitakin muutoksia mutta perusteellista tarkistusta ei tarvita. Voimassa olevat määräykset täyttävät jo vaatimuksen siitä, että kuluttajille taataan tuotehygienian mahdollisimman korkea laatu ja turvallisuus ja yritysten, ja tässä tapauksessa erityisesti pienyritysten, tarpeisiin vastataan joustavasti.
<P>
Ohjenuoran "Jos et kehity, et ole enää hyvä" mukaan kertomuksen laatimisprosessissa tunnistetut ongelmat on, kuten Horst Schnellhardt jo totesi, tutkittava, jotta voidaan määrittää syy ja tarvittaessa etsiä ratkaisut. On tietysti myös välttämätöntä jatkaa hygieniapaketin täytäntöönpanon tiivistä seurantaa, koska joissakin jäsenvaltioissa oli liian aikaista tehdä tasapainoinen ja yksityiskohtainen arviointi. Vasta sitten, kun meillä on edessämme kattava arviointi, voimme päättää, pitäisikö elintarvikeasetuksiin tehdä muutoksia, ja jos pitäisi, mitä nämä muutokset olisivat.
<SPEAKER ID="338" NAME="Joaquín Almunia" LANGUAGE="EN">
Arvoisa puhemies, haluan aluksi kiittää kaikkia tässä keskustelussa puheenvuoron käyttäneitä. Meidän mielestämme heinäkuun kertomus on hyvä lähtökohta keskustelulle mahdollisista asetuksiin tehtävistä parannuksista, ja komissio tutkii aikanaan tarvetta tehdä lainsäädäntöön muutoksia. Olemme erittäin tyytyväisiä jäsenten osuuteen: teidän panoksenne ovat hyvin hyödyllisiä uusien aloitteiden valmistelutyössämme.
<P>
Odotamme yhteistyön jatkumista parlamentin sekä jäsenvaltioiden kanssa samoin kuin sekä yksityisen että julkisen sektorin sidosryhmien kanssa, ja olen varma, että meillä kaikilla on yhteinen tavoite: mahdollisimman tasokas elintarviketurvallisuus. Se on mielestäni tärkein johtopäätös, joka voidaan tehdä tämän illan keskustelusta.
<SPEAKER ID="339" NAME="Puhemies">
(FR) Keskustelu on päättynyt.
