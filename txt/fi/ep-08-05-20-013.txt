<CHAPTER ID="013">
Maanteiden liikenteenharjoittajan ammatin harjoittamiseksi täytettävät edellytykset - Linja-autoliikenteen markkinoille pääsyä koskevat yhteiset säännöt (uudelleenlaadittu) - Maanteiden kansainvälinen tavaraliikenne (uudelleenlaadittu) (keskustelu) 
<SPEAKER ID="299" NAME="Puhemies">
(ES) Esityslistalla on seuraavana yhteiskeskustelu seuraavista mietinnöistä:
<P>
Silvia-Adriana Ţicăun liikenne- ja matkailuvaliokunnan puolesta laatima mietintö ehdotuksesta Euroopan parlamentin ja neuvoston asetukseksi maanteiden liikenteenharjoittajan ammatin harjoittamiseksi täytettäviä edellytyksiä koskevista yhteisistä säännöistä - C6-0145/2007 -;
<P>
Mathieu Groschin liikenne- ja matkailuvaliokunnan puolesta laatima mietintö ehdotuksesta Euroopan parlamentin ja neuvoston asetukseksi linja-autoliikenteen markkinoille pääsyä koskevista yhteisistä säännöistä (uudelleenlaadittu) - C6-0147/2007 -; ja
<P>
Mathieu Groschin liikenne- ja matkailuvaliokunnan puolesta laatima mietintö ehdotuksesta Euroopan parlamentin ja neuvoston asetukseksi maanteiden kansainvälisen tavaraliikenteen markkinoille pääsyä koskevista yhteisistä säännöistä (uudelleenlaadittu) - C6-0146/2007 -.
<SPEAKER ID="300" NAME="Radovan Žerjav">
neuvoston puheenjohtaja. - (SL) Hyvä Silvia-Adriana Ţicău, hyvä Mathieu Grosch, hyvät naiset ja herrat, Euroopan komissio julkaisi säädösehdotuksia heinäkuussa 2007. Kyseessä olivat ehdotus asetukseksi maanteiden liikenteenharjoittajan ammatin harjoittamiseksi täytettävistä edellytyksistä, ehdotus asetukseksi maanteiden kansainvälisen tavaraliikenteen markkinoille pääsyä koskevista yhteisistä säännöistä sekä ehdotus asetukseksi linja-autoliikenteen markkinoille pääsyä koskevista yhteisistä säännöistä.
<P>
Puheenjohtajavaltio Portugali käynnisti työt sen asetuksen osalta, joka koskee maanteiden kansainvälisen tavaraliikenteen markkinoille pääsyä koskevia yhteisiä sääntöjä. Puheenjohtajavaltio Slovenia on jatkanut tätä työtä ja käynnistänyt toimet myös kahden muun asiakirjan osalta. Työryhmien toimien lisäksi käynnistimme myös epäviralliset keskustelut Euroopan parlamentin esittelijöiden kanssa.
<P>
Liikenne-, televiestintä- ja energianeuvosto piti huhtikuussa kokouksen, jossa ministerit kävivät poliittista keskustelua pääasiat sisältäneen paketin perusteella. Keskustelussa päästiin seuraaviin tuloksiin. Maanteiden kansainvälisen tavaraliikenteen markkinoille pääsyä koskevien yhteisten sääntöjen osalta ei ole vielä vastattu kabotaasia koskevaan tärkeimpään kysymykseen. Useimmat jäsenvaltiot periaatteessa tukivat kompromissipäätöstä, jonka nojalla sallitaan kolme kabotaasimatkaa seitsemän päivän kuluessa siitä, kun tuodut tavarat on purettu vastaanottajavaltiossa.
<P>
Melko monet jäsenvaltiot, jotka saivat myös komission tuen, kehottivat kuitenkin sallimaan myös kansallisen kauttakulkuliikenteen tieliikenteen tyhjien ajoneuvojen välttämiseksi. Puheenjohtajavaltio pyrkii tällä hetkellä löytämään asiaan kompromissiratkaisun neuvostossa.
<P>
Ammatin harjoittamiseksi täytettävien edellytysten osalta on myös päästävä kompromissiin kansallisesta sähköisestä rekisteristä ja liikenneyrityksiä koskevasta rekisteristä. Itse asiassa sovimme pian tämän rekisterin perustamisen aikataulusta.
<P>
Kansainvälisiä linja-autoliikennepalveluja koskevasta asetuksesta on vielä käytävä keskusteluja työryhmissä. Olemme sopineet siitä, että kahden muun asetuksen ratkaisuja sovelletaan yhdenmukaisesti tässä asetuksessa.
<P>
Puheenjohtajavaltio Slovenia pyrkii saamaan aikaan poliittisen sopimuksen näistä kolmesta asetusehdotuksesta 13. kesäkuuta 2008 järjestettävässä liikenne-, televiestintä- ja energianeuvoston kokouksessa. Haluan korostaa, että yritämme ottaa mahdollisimman hyvin huomioon esittämänne tarkistukset ja näin ollen yhdenmukaistaa kantamme asiaan.
<P>
Puheenjohtajavaltio Slovenia haluaa auttaa vahvistamaan yhtenäismarkkinoita ja toteuttaa ne. Olen vakuuttunut siitä, että nopeasti kasvava tieliikenteen ala on yhtenä perustana yhtenäismarkkinoille, joilla edistetään tavaroiden ja henkilöliikenteen vapaata liikkuvuutta. Katson myös, että komission oikeudellista kehystä on uudistettava, jotta se olisi tehokkaampi, jotta sillä valvottaisiin toimintaa paremmin ja jotta varmistettaisiin oikeudenmukainen kilpailu.
<P>
Puheenjohtajavaltio Slovenia tukee varauksetta tavoitteita, jotka esitetään kyseisissä kolmessa asetusehdotuksessa. On korostettava, että puheenjohtajavaltio Slovenia tietää Euroopan unionin liikennemarkkinoiden nykyisistä rajoituksista. Näin ollen se katsoo, että sen on vahvistettava kabotaasia koskevia sääntöjä ja valvontamekanismeja, mutta myös otettava käyttöön yhteiset säännöt harjoittajan ammattiin ottamisesta.
<P>
Erityisesti sähköinen rekisteri auttaa parantamaan liikennealan tehokkuutta ja avoimuutta ja auttaa vähentämään merkittävästi hallinnollista taakkaa. Minun on lopuksi kiitettävä Euroopan parlamentin jäseniä ja erityisesti esittelijöitä Mathieu Groschia ja Silvia-Adriana Ţicăuta rakentavasta keskustelusta.
<P>
Korostan jälleen kerran, että puheenjohtajavaltio Slovenia tekee kaikkensa löytääkseen tasapainon eri etunäkökohtien välillä ja varmistaakseen myös sen, että hyväksymillämme ratkaisuilla edistetään Euroopan tieliikennealan tehokkuutta ja kilpailukykyä.
<P>
Tässä vaiheessa haluan todeta, että toivon hartaasti, että jatkamme rakentavaa vuoropuhelua ja että Euroopan parlamentti pääsee asiasta yhteisymmärrykseen mahdollisimman pian.
<SPEAKER ID="301" NAME="Leonard Orban">
komission jäsen. - (RO) Kansainvälisen henkilö- ja tavaraliikenteen markkinoille pääsyä koskevat asetukset ja maanteiden liikenteenharjoittajan ammatin harjoittamiseksi täytettäviä edellytyksiä koskeva asetus muodostavat paketin. Nämä asiat liittyvät erottamattomasti yhteen. Olen erittäin tyytyväinen siihen, että näistä kolmesta tekstistä äänestetään tänään, jotta te voitte vahvistaa kantanne ensimmäisessä käsittelyssä. Kiitän esittelijöitä Silvia-Adriana Ţicăuta ja Mathieu Groschia heidän työstään, samoin kaikkia jäseniä, jotka ovat osallistuneet asian käsittelyyn. Sopimuksen nopea tekeminen on tarpeen seuraavista syistä: maaliskuussa 2007 kokoontunut Eurooppa-neuvosto ilmaisi toiveensa asiasta; kyseisellä alalla toimii yli 900 000 yritystä, ja alalla halutaan yhdenmukaistaa ammatin harjoittamiseksi täytettävät edellytykset, jotta kilpailusta saataisiin oikeudenmukaista ja jotta käyttöön otettaisiin selkeät säännöt rajatusta mutta arkaluonteisesta kysymyksestä eli kabotaasista.
<P>
Vaikka ensimmäisten tieliikenteen markkinoille pääsyä koskevien asetusten antamisesta on kulunut jo 15 vuotta, markkinat ovat edelleen hajanaiset. Ammatin harjoittamiseksi täytettäviä edellytyksiä koskevista säännöistä ja tämän oikeuden saamiseksi edellytettävän hyvän maineen määritelmästä on 27 kansallista versiota. Muistutan teille vielä kerran myös erilaisista tulkinnoista siitä, mitä ”väliaikaisella” kabotaasilla tarkoitetaan. Näin ollen oli korkea aika edistää sisämarkkinoiden yhdentymistä tieliikenteen alalla. Sopimus on mahdollista tehdä nopeasti. Minusta tuntuu, että neuvoston kantaa ja teidän kantaanne voidaan kehittää entistä yhdenmukaisemmiksi. Uskon, että puheenjohtajavaltioiden Slovenian ja Ranskan avustuksella asiasta voidaan tehdä pian sopimus. Vakuutan teille, että tuen ainakin periaatteessa suurinta osaa liikenne- ja matkailuvaliokunnan esittämistä tarkistuksista. Koska komissio on jo toimittanut asiasta vastaavalle parlamentin yksikölle yksityiskohtaisen kantansa kustakin esitetystä tarkistuksesta, keskityn varauksissani ja huomautuksissani ainoastaan muutamiin kysymyksiin.
<P>
Ensimmäinen kysymys, joka koskee kabotaasia, vaikuttaa olevan tärkein osa tätä pakettia. Yksikään ratkaisu ei kuitenkaan ole hyvä, jos sitä ei voida valvoa. Komission ehdotus on laadukas juuri siksi, että käyttöön otettava mekanismi on selkeä, yksinkertainen ja valvontakelpoinen: kansainvälisen liikenteen harjoittamisen jälkeen sallitaan kolme toimenpidettä seitsemän päivän kuluessa. Yhteys kansainväliseen liikenteeseen on tunnustettu yleisesti, ja juuri tästä syystä ymmärrän kiinnostuksen, jonka Mathieu Groschin mietinnössä esitetty tarkistus 17 on herättänyt. Kyseisessä tarkistuksessa ehdotetaan, että kabotaasitoimet on suoritettava kauttakulkuvaltiossa mahdollisimman lyhyen paluureitin varrella. Ehdotetun sanamuodon takia tarkistusta on kuitenkin vaikea valvoa - enkä voi tästä syystä antaa sille tukeani. Toisaalta uskon, että tyhjien kuljetusten välttämiseksi meidän on valvottava säännöstä, jossa todetaan, että yksi seitsemän päivän kuluessa toteutettavasta kolmesta toimesta voidaan suorittaa kauttakulkuvaltiossa enintään kolmen päivän kuluessa. Olisin täysin valmis tukemaan tällaista tarkistusta. Tämä pätee myös tarkistuksiin 18, 37, 40, 44 ja 47, joissa säädetään, että kabotaasitoimien määrää ja kestoa koskevat rajoitukset on poistettava asteittain niin, että ne eivät ole enää lainkaan voimassa vuonna 2014.
<P>
Meidän on otettava huomioon markkinatodellisuus eri jäsenvaltioissa. Verotukselliset ja sosiaaliset olosuhteet sekä palkat vaihtelevat vielä huomattavasti, koska niitä ei ole yhdenmukaistettu riittävästi. Pelkään, että tilanne on sama myös vuonna 2014. Ehdotetulla paketilla varmastikin edistetään yhdenmukaistamista ammatin harjoittamisoikeuden valvonnan osalta, mutta sillä ei sinällään voida taata riittävää yhdenmukaistamista. Tämän takia kabotaasin automaattinen vapauttaminen johtaisi kilpailuolosuhteiden vahvistumisen sijaan niiden vääristymiseen. Näin ollen lauseke asian myöhemmästä tarkistamisesta olisi mielestäni asianmukaisempi. Mainitsen kuitenkin, että on itsestään selvää, että tähän tarkistamiseen asti asetuksella ei estetä jäsenvaltioita avaamasta kabotaasimarkkinoita täysimääräisesti, jos ne toteuttavat tämän syrjimättä muita jäsenvaltioita tai noudattaen sopimuksia, jotka eri valtioiden hallitukset ovat tehneet ennen markkinoille pääsyä koskevien yhteisön sääntöjen antamista.
<P>
Tarkistuksella 21, sellaisena kuin se on nykyisessä sanamuodossaan, poistetaan nämä määritelmät. Näin ollen komissio ei voi tukea kyseistä tarkistusta. Ammatinharjoittamisoikeuden osalta katsotaan, että hyvää mainetta ja lainsäädännön vakavaa rikkomista koskeva näkökohta on erittäin tärkeä. Katson, että ehdottamanne menettely, joka koskee hyvän maineen menettämistä lainsäädännön vakavien rikkomusten perusteella, antaa erittäin vahvan varoittavan viestin, mutta on kuitenkin asianmukainen. Olen tyytyväinen erityisesti Silvia-Adriana Ţicăun mietintöön esitettyyn tarkistukseen 104, jossa esitetään erittäin selkeä luettelo tällaisista rikkomuksista. Näin ollen voimme tukea parlamentin ehdotusta 6 artiklasta. Eurooppalainen yritysrekisteri on erittäin tärkeä varmistettaessa hyvän maineen valvonta. Tässä yhteydessä tuemme periaatteessa tarkistuksia 70, 72-78 ja 114, joissa säädetään toisiinsa liittyvien kansallisten rekisterien nopeasta ja asteittaisesta käyttöönotosta.
<P>
Asetusehdotuksessa pienille yrityksille annetaan myös mahdollisuus turvautua niin sanottuihin ulkopuolisiin hallinnosta vastaaviin tahoihin. Toisin sanoen tällä tarkoitetaan hallintohenkilöstöä, joka ei työskentele suoraan kyseisissä pienyrityksissä. Tarkistuksella 27 ei aseteta rajoja tälle mahdollisuudelle, jonka minun mielestäni pitäisi olla säännön sijaan poikkeustapaus. Tämän takia en voi antaa sille tukeani. Voin kuitenkin tukea tarkistusta 190, jolla säädetään 50 ajoneuvon kohtuullisesta rajoituksesta. Lopuksi, kahtatoista päivää koskevan kysymyksen osalta muistan Silvia-Adriana Ţicăun mietintöön esitetyn entisen 102 tarkistuksen, jossa viitataan niin sanotun 12 päivän ajoaikaa koskevan poikkeuksen ottamiseen uudelleen käyttöön linja-autojen osalta. Olen tyytyväinen siihen, että täysistunto päätti äänestää tästä tarkistuksesta linja-autoja koskevan Mathieu Groschin mietinnön käsittelyn yhteydessä. Komissio ei ole vielä esittänyt kantaansa sisällöstä. Työmarkkinaosapuolet työskentelevät tällä hetkellä tämän asian parissa, ja meidän on odotettava ensimmäisen keskustelun tulosta, jotta emme anna lainsäädäntöä kiirehtien. Asiaa on tutkittava uudelleen ja yksityiskohtaisemmin heti, kun kyseiset työmarkkinaosapuolet pääsevät asiasta sopimukseen. Emme saa kuitenkaan hidastaa prosessia sopimuksen tekemiseksi kabotaasista ja kyseisestä rekisteristä.
<SPEAKER ID="302" NAME="Silvia-Adriana Ţicău">
esittelijä. - (RO) Haluaisin aluksi kiittää komissiota, neuvostoa, yhteisesittelijöitä, erityisesti Mathieu Groschia, Dirk Sterckxiä, Eva Lichtenbergeriä ja kaikkia niitä kollegoja, joiden kanssa tein yhteistyötä tämän mietinnön valmistelemiseksi. Maanteiden liikenteenharjoittajan ammatin harjoittamiseksi täytettäviä edellytyksiä koskeva asetusehdotus on tärkeä, koska se koskee 4,5 miljoonaa työntekijää tieliikenteen alalla ja yli 900 000 eurooppalaista yritystä. Yritimme järjestää mahdollisimman kattavia kuulemisia tämän alan toimijoiden kanssa. Tämän takia TRAN-valiokunta järjesti viime lokakuussa julkisen keskustelun kuullakseen mahdollisimman monta näkemystä asetusehdotuksesta. Asetuksella korvataan direktiivi 96/26/EY, jonka jäsenvaltiot panivat täytäntöön eri tavoin. Asetusehdotuksella vahvistetaan yhteiset perusteet, joiden nojalla yritykselle myönnetään oikeus toimia maanteiden liikenteenharjoittajana; pysyvä toimipaikka, varikolta käsin toteutettu hallinto, riittävä määrä pysäköintipaikkoja, vakavaraisuuden ja hyvämaineisuuden osoittamista koskevat perusteet sekä liikenteestä vastaavan henkilön asema ja ehdot, jotka hänen on täytettävä. Tässä yhteydessä viittaan ammattipätevyyden ja hyvämaineisuuden osoittamiseen sekä jäsenvaltioiden velvollisuuteen perustaa kansalliset sähköiset rekisterit, jotka yhdistetään toisiinsa.
<P>
TRAN-valiokunnalle esitettiin 193 tarkistusta, joilla on muutettu komission ehdotusta. Näin ollen parlamentti, TRAN-valiokunta, valitsi tekstin, jossa viitataan ainoastaan vakaviin ja erittäin vakaviin rikkomisiin. Viimeksi mainitut määritellään hyvin asetuksen uudessa liitteessä. Vakavien rikkomisten osalta komission on laadittava luettelo rikkomisista, jotka toistuessaan voivat johtaa tieliikenteen harjoittajan luvan menettämiseen. Tämä luettelo hyväksytään valvonnan käsittävällä sääntelymenettelyllä. On todettava, että 1. tammikuuta 2012 mennessä yhteenliitettävät kansalliset sähköiset rekisterit kehitetään yhteisen vähimmäisrakenteen perusteella. Komissio esittelee rakenteen 1. tammikuuta 2010 mennessä. Sähköiset rekisterit koostuvat julkisesta osasta ja luottamuksellisesta osasta. Julkinen osa sisältää tietoa maanteiden liikenteenharjoittajista ja liikenteestä vastaavista henkilöistä, ja luottamuksellinen osa sisältää tietoa rikkomisista tai täytäntöönpannuista seuraamuksista. Luottamuksellista osaa saavat käyttää ainoastaan asiasta vastaavat viranomaiset henkilötietojen suojelua koskevien säännösten mukaisesti. Korostan sitä, että nämä luottamukselliset tiedot voidaan säilyttää erillisissä rekistereissä.
<P>
Ammattipätevyyden osoittamisen osalta TRAN-valiokunta päätti poistaa vaatimuksen koulutuksen tietystä tuntimääräisestä kestosta ja vaatia sen sijaan pakollista kirjallista koetta, jota täydennetään suullisella kokeella kunkin jäsenvaltion päätöksen mukaisesti. Eräällä toisella ehdotetulla tarkistuksella esitetään, että liikenteestä vastaavaa henkilöä voidaan rangaista ainoastaan niiden rikkomusten perusteella, joihin hän on syyllistynyt. Näin ollen kaikki seuraamuksia koskevat päätökset voidaan riitauttaa, ja seuraamukset merkitään sähköiseen rekisteriin vasta sen jälkeen, kun asiasta on tehty lopullinen päätös.
<P>
TRAN-valiokunta katsoi, että yritys voi osoittaa vakavaraisuutensa tilintarkastajan tai muun asianmukaisesti hyväksytyn henkilön vahvistaman tilinpäätöksen pohjalta tai pankkitakauksen tai muun rahoitusvälineen, kuten vakuutuksen pohjalta. Näin ollen asetuksesta poistettiin välittömästi käytettävissä olevien varojen 80 prosentin alaraja vaihtoehtona pääoman ja varauksien vähimmäismäärälle. TRAN-valiokunta katsoo tärkeäksi myös sen, että euron arvo määritellään kerran vuodessa sen sijaan, että se määriteltäisiin kerran viidessä vuodessa, kuten komission ehdotuksessa todetaan. Ehdotimme myös 22 artiklan poistamista komission ehdotuksesta. Siinä säädettiin eri jäsenvaltioiden erilaisista etuoikeuksista. Lisäksi ehdotettiin tarkistusta 52, jolla henkilöt, jotka osoittavat, että heillä on vähintään kymmenen vuoden yhtäjaksoinen käytännön kokemus liikennettä harjoittavan yrityksen johtotehtävistä asetuksen julkaisemista edeltävältä ajalta, voidaan vapauttaa kokeesta.
<P>
Ehdotimme ulkoisen johtajan hallinnoimien ajoneuvojen määrän rajoittamista 50:een ja yritysten määrän rajoittamista neljään. Sisäisen liikenteestä vastaavan henkilön osalta sosialistiryhmä ehdotti, että liikenteestä vastaavan henkilön suoraan vastuualaan kuuluvien ajoneuvojen enimmäismääräksi asetetaan 250. Uskomme, että tämä on tarpeen, koska myös liikenteestä vastaavan henkilön työolojen pitäisi olla kohtuulliset.
<P>
TRAN-valiokunnalle esitettiin myös kaksi tarkistusta 12 päivän poikkeuksesta, joka koskee kansainvälisen matkustajaliikenteen linja-autonkuljettajien lepoaikoja. Odotamme, että työnantajat ja ammattijärjestöt tekevät asiasta sopimuksen, ja tämän takia näitä kahta tarkistusta ehdotetaan uudelleen Mathieu Groschin mietinnössä.
<SPEAKER ID="303" NAME="Mathieu Grosch">
esittelijä. - (DE) Arvoisa puhemies, haluan myös kiittää esittelijää, varjoesittelijää, neuvostoa ja komissiota tehokkaasta yhteistyöstä. Olemme mielestäni yrittäneet laatia täydellisen paketin tietyn yhdenmukaisuuden säilyttämiseksi näiden kolmen mietinnön välillä.
<P>
Ensisilmäyksellä sanoisin, että parlamentti toimii jossakin määrin suunnannäyttäjänä. Toivoimme, että asiasta olisi sovittu kenties jo epävirallisessa kolmenvälisessä keskustelussa. Parlamentti voi kuitenkin nyt toimia suunnannäyttäjänä. Olen vakuuttunut siitä, että neuvosto voi hyödyntää tehokkaasti kysymyksiä, joista on käyty täällä keskustelua ja joista tehdään täällä päätöksiä. Liikenteestä vastaava henkilö on tärkeässä asemassa työtehtäviä varten täytettävien edellytysten osalta, kuten äsken todettiin. Mielestäni on tärkeää, että me kaikki tiedostamme huomenna tällaisten kansainvälisten yritysten rakenteen - sen, kuka tällä alalla vastaa toisaalta taloudenpidosta ja luotettavuudesta, mutta toisaalta myös liikennettä koskevista tärkeistä asetuksista. Jos tarkastelemme huomenna kansainvälistä tasoa, on tärkeää tietää, mikä kumppaneiden rakenne on, ja on myös tärkeää tietää, että voimme luottaa niihin.
<P>
Olemme yrittäneet järjestää tämän mahdollisimman yksinkertaisesti ja avoimesti hallinnon kannalta tarkasteltuna. Luotamme kuitenkin vahvasti neuvoston yhteistyöhön, koska tietoverkon, jonka haluamme luoda, pitää olla avoin, tehokas ja helposti saatavilla. Kaikki asiaan liittyvät viivytykset ovat mielestämme tarpeettomia, koska nykyisen tietotekniikan ansiosta tässä asiassa voidaan edistyä erittäin nopeasti.
<P>
Töiden edellytykset ovat myös selkeitä. Emme halua erityisiä ehtoja henkilöille, joilla on jo työkokemusta ja jotka ovat osoittaneet olevansa luotettavia. Haluamme kuitenkin, että asia osoitetaan säännöllisin väliajoin. Markkinoille pääsyn osalta linja-autoliikenne on jokseenkin yksinkertaisempi. Olemme myös pyrkineet yhdenmukaistamaan työoikeutta.
<P>
Me parlamentissa olemme päättäneet keskittyä tällä hetkellä ensisijaisesti vakaviin rikkomisiin. Tavoitteenamme ei ollut se, että valtiot vaihtaisivat tulevaisuudessa tietoja vähäisistä rikkomuksista. Jos käytettävissämme on hyviä tietoja vakavista rikkomuksista, olemme edistyneet jo paljon.
<P>
Mielestämme voimassa olevia perustamissopimuksia ei pitäisi asettaa kyseenalaiseksi. Lisäksi katsomme, että julkista kaupunkiliikennettä suojellaan jo sen omilla säännöksillä ja että on jäsenvaltioiden tehtävänä tarkistaa, esiintyykö alalla ongelmia.
<P>
Täällä tietenkin käydään jo keskustelua 12 päivän säännöksestä. Kuten juuri mainittiin, parlamentti on ehdottanut tätä 12 päivän säännöstä aikaisemminkin, mutta asiaa ei ratkaistu Yhdistyneen kuningaskunnan silloisen puheenjohtajakauden aikana. Parlamentti on aina esittänyt selvästi näkemyksensä tästä asiasta, koska toimintamme ei perustu pelkkiin markkinoihin. Olemme myös tarkastelleet turvallisuusvaatimuksia, ja halusimme ottaa asian jälleen kerran esille. Toivon, että parlamentin tässä kokoonpanossa löydetään aikaa ja keino tämän asian hyväksymiseen.
<P>
Lopuksi käsittelen maanteiden tavaraliikenteen markkinoille pääsyä. Kabotaasia koskeva kuuluisa kysymys on tietenkin erittäin tärkeä tässä yhteydessä. Yksinkertaisesti todettuna siinä on pohjimmiltaan kyse liikennealan niin sanotun palveludirektiivin jonkinlaisesta sääntelystä. Jos tulen kolmannesta maasta, miten voin tarjota palveluja jossakin toisessa valtiossa? Pitäisikö minun tehdä niin ilman rajoituksia? Voinko noudattaa mitä tahansa ehtoja? Tämä on pohjimmiltaan keskeisenä kysymyksenä. Emme puhu nyt suurista liikenneyrityksistä, vaan pienemmistä yrityksistä. Otamme toisaalta huomioon ympäristönäkökohdat, koska pyrimme välttämään tyhjiä kuljetuksia, mutta toisaalta - koska tiedämme, että sosiaaliset ja verotukselliset olot vaihtelevat nykyisin merkittävästi jäsenvaltioiden välillä - meidän ei tällä asetuksella myöskään pitäisi kannustaa suoraa polkumyyntiä kyseisillä kahdella alalla.
<P>
Kabotaasitoimien määrän rajoittaminen kolmeen viikossa antaa minun mielestäni selkeän viestin. Tämä on paljon parempi ratkaisu kuin termi ”väliaikainen”, sillä se olisi käytännössä tarkoittanut sitä, että 27 valtiossa olisi tulevina vuosina sovellettu 27 erilaista lainsäädäntöä, mikä ei varmasti olisi hyödyttänyt alaa. Mielestäni asetus on nyt selkeä. Se, että toimet on nyt toteutettava kohtuullisessa ajassa, sujuu mielestämme - puhun nyt omasta puolestani - kuin leikiten, sikäli kun erot palkoissa ja veroissa poistetaan.
<P>
Olemme myös tarkastelleet kabotaasia realistisemmin, ja tämä tarkoittaa, että voimme aloittaa jo lastin ensimmäisen purkamisen jälkeen. Katson komission näkemyksen vastaisesti, että kabotaasin pitäisi olla mahdollista kansainvälisillä matkoilla sekä paluumatkalla.
<P>
Tämän takia haluamme myös yhdenmukaistaa markkinoille pääsyä vakavien rikkomusten ja niitä koskevien tietojen osalta, aivan kuten haluamme yksinkertaistaa myös hallinnollisia menettelyjä.
<P>
Lopuksi vetoan vielä kerran itse valtioihin. Ei ole järkevää, että näissä asetuksissa, sellaisina kuin me olemme niistä keskustelleet ja kuin me hyväksymme ne täällä tänään - erityisesti kabotaasin osalta - keskityttäisiin pieniin yksityiskohtiin, kun valtioille ei yleisesti anneta riittävästi varoja valvoa tällaisia kabotaasimatkoja tarkasti.
<P>
Työmäärä ei ole valtava. Mielestämme se tarkoittaa toisaalta sitä, että hallinnointiasiakirjat on lopultakin yhdenmukaistettava, ja toisaalta sitä, että kabotaasin kahden prosentin kokonaiskuluja valvotaan vihdoinkin asianmukaisesti Euroopan tasolla; joissakin valtioissa tämä kuitenkin tarkoittaa 30-40 prosenttia alalla tehtävästä työstä.
<P>
Uskon, että vasta sitten toimemme tällä alalla ovat järkeenkäypiä. Myös tietyt yksityiskohdat, joihin emme kiinnitä huomiota, käyvät sitten järkeen.
<SPEAKER ID="304" NAME="Georg Jarzembowski" LANGUAGE="DE">
Arvoisat puhemies ja komission jäsen, hyvät naiset ja herrat, haluaisin aluksi onnitella molempia esittelijöitä ryhmäni puolesta: ensin Silvia-Adriana Ţicăuta ja sitten kollegaani Mathieu Groschia. He ovat tehneet oikein hyvää työtä: he ovat halunneet sisällyttää liikenne- ja matkailuvaliokunnassa esitetyt vastakkaiset näkemykset yhteen yhtenäiseen asiakirjaan.
<P>
Ryhmämme tukee periaatteessa komission ehdottamia uusia asetuksia maanteiden liikenteenharjoittajan ammatin harjoittamiseksi täytettävistä edellytyksistä sekä linja-autoliikenteen ja maanteiden kansainvälisen tavaraliikenteen markkinoille pääsystä. Tarkistuksissamme kuitenkin kehotetaan toteuttamaan uusia toimia yhdenmukaistamista ja vapauttamista varten. Saanen huomauttaa, että pyrimme toteuttamaan edelleen EU:n sisämarkkinoita, jotka oli itse asiassa tarkoitus toteuttaa vuonna 1958. Neuvosto on jo pitkään suhtautunut asiaan vastentahtoisesti, mutta Euroopan yhteisöjen tuomioistuin sanoi vuonna 1985, että meidän on toteutettava EU:n sisämarkkinat myös liikenteen alalla, joten meidän on rohkaistuttava tässä yhteydessä.
<P>
Lyhyt huomautus myös ammatin harjoittamista koskevasta oikeudesta. Pyyntö siitä, että komissio kehittäisi vuoteen 2010 mennessä yhdennetyn rekisterin tieliikenteessä tapahtuneista rikkomuksista, on erittäin tärkeä, koska jäsenvaltioiden pitää voida päättää yhtenäisten kriteerien perusteella esimerkiksi toimilupien peruuttamisesta. Meidän olisi tarkasteltava toimiluvan myöntämisen lisäksi myös toimilupien peruuttamista. Jos haluamme päästä eroon mustista lampaista, meidän on päätettävä toimilupien peruuttamisesta yhdennettyjen kriteerien perusteella. Tässä yhteydessä toivon, että komissio pyrkii luomaan yhdennetyn rekisterin vuoteen 2010 mennessä.
<P>
Linja-autoliikenteen markkinoille pääsyn osalta katson, että meidän olisi lopultakin toteutettava sisämarkkinat, askel askeleelta. Tämän takia toivon, että komissio tukee meitä siinä, että enää ei tarvitsisi hankkia toiselta jäsenvaltiolta lupaa rajatylittäviin säännöllisiin palveluihin, joita tarjotaan enintään 50 kilometrin päässä rajalta. Tämä tarkoittaa vain sitä, että protektionismi nostaa päätään.
<P>
Kansainvälisen tavaraliikenteen markkinoille pääsyn osalta meidän on jossakin vaiheessa lopetettava kabotaasi. Siinä ei ole järkeä yhtenäisillä sisämarkkinoilla. Yhtenäisten sisämarkkinoiden ideana on, että kaikki yritykset voivat tarjota palvelujaan kaikissa yhteisön osissa. Ympäristöä koskevista syistä haluan sanoa Eva Lichtenbergerille, että jos haluan turhien meno-paluumatkojen päättyvän, minun on löydettävä järkevä ratkaisu, joka antaa palveluntarjoajille mahdollisuuden tehdä matkoja muiden valtioiden alueella. Älkää esittäkö minulle ehtoja! Keskustelemme kabotaasin päättämisestä vuonna 2014. Meillä on vielä kuusi vuotta aikaa. Jos emme voi jossakin määrin yhdenmukaistaa ehtoja kuudessa vuodessa, emme onnistu siinä koskaan, ja te puhutte kabotaasisäännöistä vielä vuonna 3000. Olen kuullut tällaisia tarinoita Hampurissa, koska ajattelimme aina, että naapurimme Hampurin ulkopuolella maksaisivat uskomattoman alhaisia palkkoja. Meidän on varmistettava sisämarkkinoiden perustaminen.
<P>
Tärkeimpänä aiheenani on 12 päivän sääntöä koskeva kysymys. Meidän on vedettävä selvät rajat tässä asiassa. Me tarvitsemme 12 päivän sääntöä satunnaisia rajatylittäviä linja-autopalveluja varten. Ei auta yhtään, että toimijat ja liitot sanovat nyt: ”olemme tekemässä asiasta sopimuksen”. Meidän on tehtävä lakiperusteinen päätös asiasta. Meidän on viitoitettava tietä ajo- ja lepoaikojen tarkistamiselle. Keskustelen myöhemmin mielelläni täytäntöönpanon yksityiskohdista liittojen ja toimijoiden kanssa, mutta on parlamentin tehtävänä antaa ajo- ja lepoaikoja koskevat säännökset. Ehdotuksemme ovat selkeitä, ja ne saivat enemmistön tuen valiokunnassa. Pyydän teitä äänestämään huomenna tämän mukaisesti.
<SPEAKER ID="306" NAME="Willi Piecyk" LANGUAGE="DE">
Arvoisa puhemies, hyvä Georg Jarzembowski, syynä siihen, että Hampurin osavaltiolla on nyt mustavihreä hallitus, on se, että konservatiivit voivat oppia paljon tästä kaikesta. Se on erinomaista.
<P>
Haluaisin onnitella aluksi Silvia-Adriana Ţicăuta, sillä tämä on hänen ensimmäinen mietintönsä. Hän teki erittäin hyvää työtä, kuten tietenkin teki myös Mathieu Grosch, jolta parlamentti osaa odottaa hyviä mietintöjä. Olin jokseenkin hämmästynyt ulkopuolisten esittämistä kysymyksistä. Emme yritä keksiä tieliikennettä uudelleen näillä kolmella mietinnöllä, vaan ennemminkin määrittelemme, miten voimme järjestää sen parhaiten ja pohjimmiltaan myös miten voimme nostaa turvallisuusvaatimuksia, koska useat yritykset haluavat käyttää maanteitämme. Olemme myös kiinnostuneita siitä, miten sosiaalinen suojelu liittyy tähän kaikkeen.
<P>
Kabotaasin vapauttamisen ei myöskään pitäisi aiheuttaa mitään ongelmia. Kuten aiemmin mainittiin, lastitta tehdyt matkat eivät hyödytä ketään. Niissä ei ole mitään järkeä. Meidän on kuitenkin varmistettava, että tilanne pysyy hallinnassa. Tämän takia meidän kannattaisi päättää huomenna, että tarkistamme vuonna 2012, mitä siihen mennessä on tapahtunut ja miten asiat ovat kehittyneet, jotta tavallaan keräämme jotakin varantoa - tällaista ehdotetaan Mathieu Groschin tarkistuksessa, jota me tuemme. Vuoteen 2014 mennessä, kun kaiken pitäisi olla käynnissä täysimääräisesti, olisi annettava myös turvallisuutta koskeva lauseke. Mikäli markkinoilla esiintyy vakavia häiriöitä, jäsenvaltio voi sanoa ”painamme hätänappia ja käännymme komission puoleen. Tämä asia on korjattava.”
<P>
Viimeinen huomautukseni koskee 12 päivän sääntöä. Olen aina tukenut sitä; me tuimme sitä aikoinaan. Nyt on kuitenkin kehittynyt uusi tilanne, josta liitot ja kuljetusyritykset ovat sopineet. Tämä voi aiheuttaa ongelmia tarkistusten kannalta. Tämän takia toivomme, että huomenna päätettäisiin lykätä linja-autoja käsittelevän mietinnön hyväksymistä yhdellä kuukaudella ja että sitä käsiteltäisiin myöhemmin, kesäkuussa, kun se on täysin valmis. Siinä olisi järkeä, ja mukaan voitaisiin ottaa myös kyseinen teollisuudenala.
<SPEAKER ID="307" NAME="Dirk Sterckx">
ALDE-ryhmän puolesta. - (NL) Esitän lainauksen valkoisesta kirjasta: ”Kuorma-auton ei enää ole pakko palata kansainvälisestä kuljetuksesta ilman lastia. Siihen voidaan lastata ja sillä voidaan kuljettaa tavaraa jopa muun kuin sen jäsenvaltion alueella, josta käsin kuorma-autoa liikennöidään. Maantieliikenteen kabotaasi on toteutunut.” Näin Euroopan komissio sanoi vuonna 2001.
<P>
Useat jäsenvaltiot ovat sen jälkeen asettaneet useita rajoituksia, ja meille on jälleen kehittynyt hajanaiset markkinat, joita meillä ei ollut vuonna 2001. Mitä komissio sanoo nyt? Me muokkaamme tätä hajanaisuutta säännöiksi, jotta hajanaisuus on samanlaista kaikille. Tämän takia olen erittäin pettynyt - mainitsin asiasta jopa komission jäsenelle Barrotille - komission ehdotukseen, joka tarkoittaa askelta takaisinpäin verrattuna vuonna 1993 annettuun direktiiviin. Olemme onneksi voineet tehdä jotakin tämän asian hyväksi, mutta mielestäni emme ole tehneet tarpeeksi.
<P>
Mitä me siis teemme? Kulutamme Galileon kautta miljardeja euroja varmistaaksemme, että tiedämme, missä liikenne kulkee. Tämä tarkoittaa, että liikenneyritys voi järjestää toimintansa tehokkaasti kaikkialla Euroopan markkinoilla. Sitten me sanomme: hei hetkinen, byrokratia unohtui! Teidän on toimitettava papereita, vaikka olette kiireisiä. Teidän on tehtävä kaikenlaisia asioita, jotka estävät teitä toimimasta tehokkaasti ja jopa johtavat siihen, että kuorma-autot palaavat takaisin tyhjinä. Näin komissio sanoo nykyisin, ja minusta on suunnaton pettymys, että komissio edes kehtaa laittaa tämän paperille.
<P>
Tämän takia uskon tässä yhteydessä, että sosiaalinen kysymys on ikään kuin tekosyy, johon turvaudutaan hanakasti. Miksi Ranskan viranomaiset ottaisivat muuten yhteyttä Belgian liikenneyrityksiin saadakseen selville, harjoittavatko ne kabotaasia Ranskassa tai harjoittavatko ne liian paljon kabotaasia Ranskassa? Palkat ovat Belgiassa suurempia kuin Ranskassa, eivät alhaisempia. Tämä ei ole sosiaalinen kysymys; tavoitteena on valtion omien markkinoiden suojeleminen.
<P>
Tästä seuraa suurempia ympäristövahinkoja, ja muutaman viikon kuluttua komissio antaa ehdotuksen vihreästä liikenteestä. Onnittelut! Onneksi minä ja esittelijä olemme voineet puuttua tähän usein eri tavoin. Toivomme, että mielipiteemme hyväksytään. Olemme ennakoineet avoimia markkinoita vuoteen 2014 mennessä, mutta mielestäni tämä ei riitä. Haluaisin, että tavoite saavutettaisiin vuoteen 2012 mennessä. En myöskään usko, että tarvitsemme uusia tutkimuksia. Tällä kertaa meidän on todellakin avattava markkinat - hyvä Willi Piecyk, olen samaa mieltä tarkistuksenne kanssa - sen varmistamiseksi, että markkinahäiriöihin puututaan toimenpitein. Nämä toimenpiteet on kuitenkin toteutettava avoimilla markkinoilla, ei luomalla ylimääräisiä esteitä markkinoille, joilla niitä on jo satoja.
<P>
Silvia-Adriana Ţicăun mietinnön osalta olen täysin samaa mieltä tiukasta toimintatavasta, jota sovelletaan yrityksessä toimintansa aloittaviin henkilöihin. Olen muuten jopa tiukentanut vaatimuksia joidenkin kohtien osalta. Kiitän esittelijää siitä, että hän on käynyt kanssani keskustelua tästä asiasta. Jos suhtaudumme markkinatoimijoihin tiukasti, meidän on myös varmistettava, että markkinat ovat todellakin avoimet.
<SPEAKER ID="308" NAME="Eva Lichtenberger">
Verts/ALE-ryhmän puolesta. - (DE) Arvoisa puhemies, hyvät naiset ja herrat, kabotaasi kuulostaa hyvältä idealta. Lastitta tehtävien matkojen estäminen vähentää myös päästöjä - on kuitenkin myös liikennealan velvollisuutena alkaa lopulta vähentää päästöjä. On harmillista, että tätä asetusta käytettiin aiemmin hyväksi sosiaalisten normien rikkomiseksi ja polkumyyntihintojen käyttämiseksi markkinaosuuden saamiseksi. Esittelijä on näin ollen jalomielisesti valinnut toimintatavan, jossa tämä otetaan huomioon. Kaiken täällä päätetyn valvominen on ratkaisevan tärkeää - ja vetoan tässä yhteydessä jäsenvaltioihin. Muuten mitkään ratkaisuista eivät toimi. Näin ollen voin olla samaa mieltä paketin tästä osasta.
<P>
Näin ei kuitenkaan ole linja-autoliikennettä koskevan mietinnön osalta. Jotkut liikenne- ja matkailuvaliokunnan jäsenistä toivoivat voivansa sisällyttää kuuluisan ajo- ja lepoaikoja koskevan 12 päivän säännön uudelleen tähän asetukseen. Erittäin hyvin järjestäytynyt linja-autoalan eturyhmä on toimittanut meille jo kuukausien ajan kohtuuttoman määrän tietoja tämän tavoitteen saavuttamiseksi. Tämän alan työntekijöiden näkemysten kartoittamiseksi toteutettiin kuitenkin aivan liian vähän toimia.
<P>
En voinut tukea tätä asetusta. Tämä johtui yksinomaan tarkistuksista. Jos työmarkkinaosapuolet - tarkoitan yrityksiä ja muita tahoja, joihin asia vaikuttaa, koska tällä tarkoitetaan myös ihmisiä, jotka eivät kuulu mihinkään ammattiliittoon, sillä vain harvat alan työntekijöistä kuuluvat ammattiliittoihin - saavat tehtyä sopimuksen, toivoisin, että myös asetus hyväksyttäisiin. Meidän on vain katsottava, mitä tapahtuu. Se on oikeudenmukaista ainoastaan siinä tapauksessa, että tunnustamme työmarkkinoiden kumppanuudet. Tämän takia meidän olisi lykättävä tämän osan hyväksymistä ja etsittävä myöhemmin parempi ja viisaampi ratkaisu. Näin ollen meidän ei tarvitsisi neuvotella asiasta uudelleen tai havaita, että emme kenties voi edistyä asiassa yhtään enempää.
<SPEAKER ID="309" NAME="Erik Meijer">
GUE/NGL-ryhmän puolesta. - (NL) Arvoisa puhemies, ryhmäni katsoo, että työntekijöiden ja kuluttajien jatkuva ja entistä parempi suojeleminen on tärkeämpää kuin yritysten vapauden jatkuva kasvattaminen EU:n markkinoilla. Tämä valinta on linja-autojen ja kuorma-autojen rajatylittävän pitkänmatkan liikenteen osalta jopa tärkeämpi kuin monilla muilla liiketoiminnan aloilla.
<P>
Linja-autoliikenteen alalla on sovellettu huhtikuusta 2007 lähtien asetuksia, joilla vaaditaan, että linja-autojen pitää olla kuuden päivän välein yhden päivän ajan poissa liikenteestä silloin, kun kyseessä on ryhmämatka, jotta kuljettajaa suojellaan väsymykseltä. Tuemme vahvasti tämän toimenpiteen tavoitetta. Ymmärrämme kuitenkin, että tämän täytäntöönpano aiheuttaa ärtymystä paitsi toimijoille ja asiakkaille, myös itse kuljettajille. Olen painostanut aiemmin parantamaan täytäntöönpanoa Euroopan liikennealan työntekijöiden ammattiliiton kanssa tehtävillä sopimuksilla. On parempi, että kuljettajille taataan lepo kotona, eikä heidän tarvitse tehdä niin matkan aikana yllättyneiden ja tyytymättömien asiakkaiden ympäröimänä. Tästä asiasta on hyvä sopia, mutta vastustamme kaikkia pyrkimyksiä poistaa tämä suoja yksipuolisesti.
<P>
Maanteiden rahtiliikenteen alalla esiintyy ärtymystä, koska kukin valtio soveltaa erilaisia sääntöjä siihen, voidaanko rahtia kuljettaa ajettaessa ulkomailta takaisin kotimaahan. Tämän takia kuorma-autot palaavat aivan liian usein pääasiassa tyhjinä. On kuitenkin liian aikaista sille, että koko Euroopassa otettaisiin käyttöön järjestelmä, joka toimii kohtuullisesti Alankomaiden, Belgian ja Luxemburgin välillä. Tällainen järjestelmä voidaan ottaa käyttöön ainoastaan sellaisten valtioiden välillä, joiden tulotasot ja sosiaaliset olot vastaavat toisiaan. Meillä ei ole mitään rajaylittäviä ratkaisuja vastaan, jos niillä taataan kaikille kuljettajille asianmukainen palkka, sallitun ajomatkan tyydyttävä pituus ja riittävät turvallisuustoimenpiteet. Olemme kuitenkin sitä vastaan, että EU:n jäsenvaltioiden välisiä suuria palkkaeroja käytetään tällaisessa järjestelmässä hyväksi työvoimakustannusten laskemiseksi. Tämä tarkoittaisi sitä, että kaikki kohtuullista palkkaa saavat henkilöt menettäisivät työpaikkansa ja että kaikki alalla tämän jälkeen työskentelevät henkilöt tekisivät töitä esimerkiksi Puolan tai Romanian työehtojen mukaisesti.
<P>
Tämän takia ryhmäni on esittänyt tavaraliikennettä koskevaan mietintöön tarkistukset 45 ja 46, jotta kabotaasimarkkinoiden avaamisen edellytykseksi asetettaisiin yhdenvertaisten työehtojen kehittäminen ja niiden arviointi vuonna 2012.
<SPEAKER ID="310" NAME="Johannes Blokland">
IND/DEM-ryhmän puolesta. - (NL) Haluaisin kiittää Mathieu Groschia ja Silvia-Adriana Ţicăuta heidän työstään ja esittää kolme huomautusta.
<P>
Ensimmäinen huomautukseni liittyy tarkistukseen, joka koskee Silvia-Adriana Ţicăun ehdotuksessa esitettyä luetteloa rikkomuksista, jotka voivat johtaa liikenteenharjoittajan toimiluvan menettämiseen. Tämä rikkomusluettelo on olennainen osa pakettia, ja sillä saatetaan rajoittaa sisämarkkinoita. Siksi olisi parempi, jos rikkomusluetteloa tarkistettaisiin yhteispäätösmenettelyllä eikä komitologiamenettelyllä. Olen tämän takia esittänyt tarkistuksen, jossa ehdotetaan tällaista muutosta. Toivon, että te kaikki annatte sille tukenne.
<P>
Toiseksi haluaisin korostaa rikkomusluettelon perusteellisen valvonnan merkitystä. Ehdotuksilla, joista keskustelemme täällä tänään, on tarkoitus parantaa sisämarkkinoita. Tämä kuitenkin tarkoittaa sitä, että on luotava aidosti yhdenvertaiset toimintaedellytykset. Jäsenvaltioiden on pantava tämän asetuksen säännökset täytäntöön samalla tavalla, ja siksi pyydän, että Euroopan komissio valvoisi tarkkaan sitä, että jäsenvaltiot soveltavat asetusta asianmukaisesti.
<P>
Kolmanneksi huomautan, että jotkut jäsenvaltiot todellakin yrittävät rajoittaa kabotaasin mahdollisimman vähäiseksi. Tämä on täysin vastoin sisämarkkinoiden periaatteita, ja lisäksi tämä myös saastuttaa välillisesti ympäristöä. Tämän takia tuen ehdottomasti tarkistusta, jolla pyritään poistamaan kabotaasia koskevat rajoitukset vuoteen 2012 mennessä.
<SPEAKER ID="311" NAME="Luca Romagnoli" AFFILIATION="NI">
(IT) Arvoisa puhemies, hyvät naiset ja herrat, Mathieu Groschin ehdotuksilla pyritään siihen, että tieliikennettä koskevia asetuksia pantaisiin täytäntöön yhdenmukaisesti ja tiukasti, mille annan tukeni; olen samaa mieltä siitä, että on säädettävä vaatimuksista, jotka on täytettävä ennen kuin tällaisia toimia voidaan toteuttaa, ja että asiasta vastaavien viranomaisten on tehostettava valvontaa yhtenäisellä asiakirjojen tunnustamisjärjestelmällä ja seuraamusjärjestelmällä ja että niiltä valtioilta, joiden kautta palvelujen tarjoamisen yhteydessä kuljetaan, on pyydettävä lupaa.
<P>
Kollegoideni tekemän loistavan työn jälkeen haluaisin vain lisätä, että mielestäni kansainvälisen kabotaasin ajan lyhentäminen ei ole mahdollista, jollei sääntöjen asettamisessa toimita täysin oikeudenmukaisesti ja tasapuolisesti, jotta vältämme kaikki polkumyyntitapaukset, jotka usein hyödyttävät lopulta joitakin toimijoita muiden toimijoiden kustannuksella. Mielestäni vuodeksi 2014 asetettu määräaika on sopiva, ja sitä voitaisiin jopa jatkaa.
<SPEAKER ID="312" NAME="Timothy Kirkhope" AFFILIATION="PPE-DE">
(EN) Arvoisa puhemies, odotimme yhtä mietintöä linja-autoista, ja saimmekin kolme mietintöä samalla kertaa. Kysymys kuuluu: onko niissä menty oikeaan suuntaan? Kabotaasin osalta totean seuraavaa: Olen yksi vapauttamista ja yleisesti ottaen kabotaasia eniten kannattavista jäsenistä tässä parlamentissa. Haluan kuitenkin olla täysin varma siitä, että toimintaedellytykset ovat todella yhdenvertaiset, jotta tämä voisi toimia. Meillä Yhdistyneessä kuningaskunnassa on erilaiset ajoneuvo- ja tieturvallisuusstandardit, me olemme maantieteellisesti erillään muista, erityinen verotusjärjestelmämme eroaa joistakin muista järjestelmistä ja esiin nousee myös työllisyyttä koskevia kysymyksiä: myös nämä asiat on otettava huomioon.
<P>
Vaikka komission ehdotus on mielestäni erittäin selkeä ja vaikka olen siihen tyytyväinen, minun mielestäni meidän on kuitenkin oltava erittäin varovaisia avatessamme markkinoita ehdotetulla tavalla.
<P>
Kabotaasin kokonaisvaikutus on jokseenkin epäselvä, ja tiedän, että useat kuljetusliikkeet ja alalla toimivat henkilöt ovat erittäin huolissaan. Tämän takia katson, että meidän pitäisi olla järkeviä ja tasapainoisia tässä asiassa, ja toivon todella, että ehdotusta arvioidaan neljän vuoden kuluttua sen täytäntöönpanosta niin, että sitä ennen kuullaan kuitenkin täysimääräisesti kyseistä toiminnanalaa.
<P>
Tämä on mielestäni ainoa keino taata yhdenvertaiset toimintaedellytykset ja se, että täysimääräinen vapauttaminen vaikuttaa myönteisesti.
<P>
Haluaisin vielä lisätä yhden asian toisesta mietinnöstä. Olen huolestunut esimerkiksi siitä, että EU:n sääntelyä ulotetaan koskemaan vapaaehtoisten hoitamia vanhustenkuljetuksia.
<P>
Lainsäädännön soveltaminen tällaisiin ryhmiin on selvästikin tarpeetonta ja haitallista. EU:n lainsäädännöllä olisi aina pyrittävä edistämään liikkuvuutta ja mahdollisuuksia. Minun mielestäni me oman vaalipiirini Yorkshiren kaltaisilla Yhdistyneen kuningaskunnan kauniilla alueilla emme halua rajoittaa mahdollisuuksia nauttia alueistamme. Tämä tieliikennepaketti yhdistettynä kuljettajien työaikaa koskevaan asetukseen ei saa johtaa siihen, että julkinen liikenne maaseudulla on historiaa.
<SPEAKER ID="313" NAME="Inés Ayala Sender" AFFILIATION="PSE">
(ES) Arvoisa puhemies, haluan erityisesti kiittää kollegoitani Silvia-Adriana Ţicăuta ja Mathieu Groschia heidän kärsivällisyydestään ja heidän kyvystään saattaa kaikki varjoesittelijät yhteen niiden ehdotusten käsittelemiseksi, joita on toisinaan tuettu paljon ja jotka taas toisinaan ovat olleet kiistanalaisempia.
<P>
Totuutena on se, että parlamentti on tarttunut tilaisuuteen laatia uudelleen nämä tieliikennettä koskevat tekstit, jotta lainsäädäntöä voitaisiin parantaa ja jotta markkinoita voitaisiin avata kabotaasin osalta pääasiassa komodaalisuuden takia, kuten pyrimme toimimaan muiden asioiden osalta edistääksemme vapaata liikkuvuutta ja tietenkin estääksemme sen, että matkoja tehdään ilman lastia.
<P>
Jotta tämä olisi mahdollista, olemme ehdottaneet sellaista lauseketta, jolla varmistettaisiin, että markkinoiden vapauttaminen ei johda niiden vääristymiseen.
<P>
Haluaisin korostaa, että sosiaalisen polkumyynnin pitäisi olla keskeisenä syynä; tämän takia olemme myös asettaneet vuoden 2014 määräajaksi kabotaasin täysimääräiselle vapauttamiselle.
<P>
On todettava, että tämä teksti on jossakin määrin uskottavampi, koska olemme periaatteessa keskittyneet vakaviin rikkomuksiin. Ne ovat niitä rikkomuksia, joita todella voidaan valvoa.
<P>
Vastustamme tietenkin ehdotusta erityisestä etuoikeuteen perustuvasta kahdenvälisestä kabotaasista naapurivaltioiden välillä, koska kuten eräs kollegani aivan oikein totesi, se tekee markkinoista entistä hajanaisemmat.
<P>
Linja-autoja koskevan tekstin osalta haluamme ilmoittaa, että sosialistiryhmä aikoo pyytää, tai pitäisikö minun sanoa on jo pyytänyt, että äänestystä ainoastaan tästä säädöksestä lykätään. Tämä johtuu siitä, että jos, kuten meille on aikaisemmin kerrottu, työnantajien, työntekijöiden edustajien ja ammattiliittojen välinen sopimus esimerkiksi 12 päivän säännöstä on arvioitavana, on tunnustettava, että se antaa jossakin määrin mahdollisuuden tarkistamiseen takaoven kautta - vaikka jotkut kollegani eivät halua niin toimia. Tätä asiaa ei ole selvitetty tai selvennetty riittävästi. Tämän takia on taattava sopimus työnantajien ja ammattiliittojen välillä.
<P>
Muuten yleisö ei ymmärrä, miksi äänestämme huomenna tekstistä, joka on jo hyödytön, koska asiasta on tehty sopimus parlamentin ulkopuolella.
<SPEAKER ID="314" NAME="Jeanine Hennis-Plasschaert" AFFILIATION="ALDE">
(NL) Keskustelut kabotaasi-ilmiöstä ovat kuumentaneet tunteita jo useiden vuosien ajan. Sanotaan, että nykyiset säännökset ovat liian epäselviä ”väliaikainen”-ilmauksen takia. Tämän tekosyyn nojalla useat jäsenvaltiot suojelevat omia markkinoitaan entistä tiiviimmin laittomin perustein.
<P>
Jotta tämä asia selvitettäisiin lopullisesti, komissio antoi viime vuonna uuden asetuksen. Kuten Dirk Sterckx äsken totesi, odotukseni siitä olivat korkeat. Uskomatonta kyllä, komissio ehdotti, että kabotaasimahdollisuuksia tarkastetaan tiukasti. Nykyisen komission ehdotuksen nojalla liikenteenharjoittajiin sovellettaisiin suuremman vapauden sijaan useampia rajoituksia. Tämä on todella uskomatonta, kun otetaan huomioon, että myös Euroopan komissiossa katsottiin, että voimassa olevat asetukset ovat edistäneet täysimääräistä vapauttamista sen jälkeen, kun ne annettiin vuonna 1993.
<P>
Luonnollisesti toivomme eurooppalaista lähestymistapaa. Alalla ei pitäisi soveltaa kaikenlaisia kansallisia keksintöjä, joiden tarkoituksena on rajata kabotaasimahdollisuudet mahdollisimman vähäisiksi mahdollisimman pitkäksi aikaa. Komission ehdotuksessa ei noudateta riittävästi - tai ei jopa lainkaan, jos totta puhutaan - sisämarkkinoiden tai Lissabonin strategian periaatteita ja tavoitteita. Komission jäsenen puheessaan mainitsemat myönteiset vaikutukset esimerkiksi tieturvallisuuteen, ympäristöön ja hallinnollisen taakan vähentymiseen ovat vain satunnaisia tavoitteita.
<P>
Vapaat markkinat ovat yksinkertaisesti olennaisen tärkeitä, jotta suunnittelu olisi mahdollisimman tehokasta. On kuitenkin niin, että jokainen rajoitus lisää liikennettä riippumatta siitä, liittyykö se kabotaasiin, kuten tässä tapauksessa, vai onko kyseessä ajorajoitusten täysin järjetön sekamelska. Näin ollen, kuten Dirk Sterckx äsken melko selvästi totesi, Euroopan liberaalidemokraattien liiton parlamenttiryhmä on sitoutunut toteuttamaan täysin vapaat markkinat, mielellään 1. tammikuuta 2012 mennessä. Jäsenvaltioiden pitää myös voida vapaasti päättää rajoittamattomista kabotaasijärjestelyistä ennen tätä ajankohtaa, mikäli ne niin haluavat tehdä. Lisäksi pitää ennen kaikkea olla selvää, että luvat, jotka on myönnetty ennen ehdotetun asetuksen voimaantuloa, pysyvät joka tapauksessa voimassa.
<P>
Emme hyväksy ”tehdään toinen tutkimus ja katsotaan sitten” -toimintatapaa. Komiteoiden nimittäminen ja tutkimus nro 250 eivät johda mihinkään, paitsi ehkä suurempaan touhotukseen, liitännäiskustannuksiin ja uuteen huonoon vitsiin. Tiedämme tämän turhankin hyvin. Vapaat markkinat hyödyttäisivät alaa ja ennen kaikkea kuluttajia. Ne olisi toteutettava mahdollisimman pian.
<P>
Päätän puheenvuoroni sanomalla vielä yhden asian: enemmistö täällä parlamentissa kannattaa aivan oikeutetusti luopumista viittauksista toistuviin vähäisiin rikkomuksiin. Niitä ei pitäisi käsitellä tässä asetuksessa.
<SPEAKER ID="315" NAME="Jaromír Kohlíček" AFFILIATION="GUE/NGL">
(CS) Arvoisa puhemies, hyvät naiset ja herrat, käsiteltävänä olevat kolme asetusta liittyvät tiiviisti tavaroiden, henkilöiden, palvelujen ja pääoman vapaaseen liikkuvuuteen. Kun nämä neljä vapautta vahvistettiin vuonna 1957, kukaan ei ollut suunnitellut tarkasti siirtymäkauden asetuksia Euroopan unionin uusia valtioita varten. Meidän on tietenkin noudatettava rajoituksia, joista säädetään kymmenen uuden jäsenvaltion liittymissopimuksilla. Jopa Schengen-alueen rajojen avaamisen jälkeen nämä valtiot noudattavat siirtymäkauden säännöksiä henkilöiden ja tavaroiden kuljettamisesta. Kyseiset säännökset voidaan tiivistää seuraavasti: kabotaasi on kielletty tai sitä on rajoitettu. Keskusteltaessa päästöjen vähentämisestä ja erityisesti maanteiden tavaraliikenteen tehokkuudesta jotkut kyseisten asetusten vaatimuksista vaikuttavat meidän mielestämme jokseenkin futuristisilta.
<P>
Muistan tyhjille kuorma-autoille määrätyt sakot ja niin sanotut ”täyden kapasiteetin rahtiliikennekeskukset” kansandemokratioissa. Ehkä meidän on palattava johonkin samankaltaiseen sääntelyyn. Periaatteessa teemme oikein yrittäessämme yhdenmukaistaa yhteisellä alueella nykyisten sääntöjen soveltamisen ja yhteisten CMR-rahtikirjojen käytön. Jos markkinoillepääsyä yksinkertaistetaan, kabotaasia koskevat rajoitukset lieventyvät osittain ja alan perustavanlaatuisia työehtoja yhdenmukaistetaan sekä työllistymisen että EU:n asetuksen täytäntöönpanoa koskevan yksittäisten jäsenvaltioiden asenteen osalta, alalla toimivat yrittäjät ja työntekijät ovat erittäin tyytyväisiä. GUE/NGL-ryhmä on ottanut huomioon äsken mainitsemani seikat ja tukee niiden perusteella tätä ehdotusta.
<SPEAKER ID="316" NAME="Dieter-Lebrecht Koch" AFFILIATION="PPE-DE">
- (DE) Arvoisa puhemies, hyvät naiset ja herrat, jos pitkänmatkankuljettajien pöydän vakioasiakkaat, kuljetusliikkeet ja julkisen politiikan tarkkailijat eivät arvostele ehdotuksiamme voimassa olevien direktiivien korvaamisesta ja yksinkertaistamisesta, olemme oikealla tiellä. Minun mielestäni se on hyvä tie, koska sillä edistetään useita perustavanlaatuisia näkökohtia: ensinnäkin sillä lisätään turvallisuutta tieliikenteessä, koska valvonta ja sen avulla kerätyt tiedot ovat tärkeämpiä kuin uusi lainsäädäntö. Lisäksi ammatin harjoittajat valitaan ja luvat myönnetään yhtenäisten laatuvaatimusten perusteella.
<P>
Toiseksi sillä poistetaan kilpailun esteet, koska niin voidaan estää liikennealan mustien lampaiden toiminta, torjua syrjintää ja lisätä ammatin arvostusta. Kolmanneksi sillä edistetään ympäristönsuojelua ja energiavarojen säästämistä, koska sillä vähennetään lastitta tehtäviä matkoja. Neljänneksi sillä tehdään linja-automatkailusta houkuttelevampaa, koska 12 päivän matkat voidaan taata jälleen kerran. Viidenneksi sillä vähennetään byrokraattisia vaatimuksia, koska kansalliset sähköiset rekisterit verkostoituvat. Rekisterien käyttämisestä olisi tehtävä helpompaa, ja lisäksi on suunniteltu yksinkertaisempia mallineita yhteisön lisensseille ja kuljettajien todistuksille. Kuudenneksi sillä käynnistetään alan uudistaminen.
<P>
Uskon, että on erittäin tärkeää luoda oikeusvarmuutta liikenteen tuleville kabotaasitoimille, vaikka ne muodostavat nykyisin ainoastaan 2-3 prosenttia liikennemarkkinoista. Jokainen yhdennetty EU:n asetus on parempi kuin nykyinen tilkkutäkkiratkaisu. Ekologisesta näkökulmasta tarkasteltuna meidän olisi annettava välittömästi mahdollisuus kabotaasiliikenteeseen, mutta sosiaalisesta ja taloudellisesta näkökulmasta tarkasteltuna on järkevämpää rajoittaa sitä toistaiseksi. Tavoitteena pitää kuitenkin olla EU:ssa toimivien yritysten liikenteen kabotaasitoimien kaikkien rajoitusten poistaminen, mikäli yritykset täyttävät uudet lupaehdot. Odotan, että asian edistämiseksi toteutetaan konkreettisia toimia vuoteen 2014 mennessä. Emme saa myöskään vaikuttaa haitallisesti kahdenvälisiin sopimuksiin, joilla markkinoita avataan nopeammin.
<SPEAKER ID="317" NAME="Saïd El Khadraoui" AFFILIATION="PSE">
(NL) Haluan aluksi kiittää esittelijöitä heidän työstään. Tämä on tärkeä toimenpidepaketti, joka vaikuttaa voimakkaasti ja erittäin merkittävästi useisiin ihmisiin Euroopan alueella.
<P>
Selvimmin esille tietenkin käyvät kabotaasiin liittyvät näkökohdat. Tässä yhteydessä oli ja on tarpeen selventää muutamia kysymyksiä, jotta kaikkien toimintaedellytykset ovat yhdenvertaiset. Voimassaolevia kabotaasisääntöjä tulkittiin liian vaihtelevasti eri jäsenvaltioissa, minkä takia säännöt ovat tarpeen. Lisäksi on tehtävä selväksi, että kabotaasin lisääntyminen voi tehostaa tieliikennettä, mikä hyödyttää sekä taloutta että ympäristöä. Tämän takia sitä on edistettävä kaikin mahdollisin keinoin. On kuitenkin selvää, että tämä ei saa johtaa sosiaaliseen polkumyyntiin. Tämän takia markkinoiden asteittainen avaaminen on yhdistettävä kaikille yhdenvertaisten sosiaalisten toimintasääntöjen vahvistamiseen. Verotus- ja työolojen eroavaisuuksia on poistettava mahdollisimman tehokkaasti, mieluusti niin, että heikompia oloja kehitetään vastaamaan parempia oloja.
<P>
Tämän takia on perusteltua turvautua kompromissiin, jonka mukaan markkinat avataan vuonna 2014, mikäli tarkistukset 47 ja 48 hyväksytään, mikäli erityisesti komissio suhtautuu vakavasti vuonna 2012 tehtävään sosiaalisia oloja ja työoloja koskevaan tutkimukseen ja erityisesti mikäli jäsenvaltiot voivat käyttää myös vuoden 2014 jälkeen edelleen eräänlaista varoitusjärjestelmää siinä tapauksessa, että kansallisilla liikennemarkkinoilla esiintyy vakavia häiriöitä. Tarvitaan selviä määritelmiä siitä, mitkä toimet sallitaan tätä ennen, ja tietenkin tarvitaan myös asianmukaista valvontaa.
<P>
Minun mielestäni - ja muutamien muiden jäsenten, kuten he ovat maininneet - olisi loogista lykätä linja-autonkuljettajien ajo- ja lepoaikoja koskevaa äänestystä niin, että työnantajien ja työntekijöiden viime perjantaina tekemä kompromissi voitaisiin sisällyttää täysimääräisesti lainsäädäntöömme. Kompromissi on valmisteilla, mutta se on vielä muotoiltava lakikielellä. Keskustelujen tulokset osoittavat, että työmarkkinaosapuolten vuoropuhelu voi toimia Euroopan tasolla. On löydetty sopiva tasapaino, jolla on otettu huomioon linja-autoalan erityispiirteet.
<SPEAKER ID="318" NAME="Paweł Bartłomiej Piskorski" AFFILIATION="ALDE">
(PL) Arvoisa puhemies, tällaisen lyhyen puheenvuoron aikana on mahdollista käsitellä ainoastaan käsiteltävänä oleviin asiakirjoihin liittyviä olennaisia kysymyksiä. On syytä muistaa, että tavoitteenamme ovat vapaat markkinat, ja vapaat markkinat myös näiden palvelujen, tiepalvelujen osalta. Tästä näkökulmasta tarkasteltuna käsittelemämme asiakirjat muodostavat itse asiassa eräänlaisen palveludirektiivin, joka vain koskee näitä erityisiä markkinoita.
<P>
Tässä yhteydessä on syytä kiinnittää huomiota myös siihen, että kaikki soveltamamme rajoitukset ja kiertotiet - kuten ratkaisut, jotka liittyvät siirtymäkausiin, kabotaasiin ja vuoteen 2014 - ovat ratkaisun osia, jotka eivät saisi johtaa meitä harhaan päätavoitteen saavuttamisessa eli markkinoiden mahdollisimman suuressa avaamisessa.
<P>
Lopuksi on korostettava sitä että tietyt näihin erityisiin markkinoihin liittyvät erityiset rajoitukset, kuten työaika ja ympäristöön ja tieturvallisuuteen liittyvät ratkaisut, ovat selvästikin erittäin tärkeitä kysymyksiä tässä yhteydessä, mutta emme saisi unohtaa, missä turvallisuuden ja työmarkkinaosapuolten vuoropuhelun rajat kulkevat.
<SPEAKER ID="319" NAME="Jacky Hénin" AFFILIATION="GUE/NGL">
(FR) Arvoisa puhemies, emme voi keskustella vakavasti maanteiden tavaraliikenteestä, jos emme puutu vaarallisia aineita koskevaan ongelmaan. Meille tänään ehdotetuissa teksteissä, kuten muussakin EU:n lainsäädännössä, tätä ongelmaa on joko vähätelty tai käsitelty huonosti. Jos on joku ala, jolla EU:n on toimittava tehokkaammin ja jolla tarvitaan rajoittavampia yhteisön säännöksiä, se on juuri tämä ala.
<P>
Koska useat yritykset laittavat vaaralliset aineensa liikenteeseen estääkseen sen, että niiden laitokset luokiteltaisiin ”seveso-laitoksiksi”, unionissa kiertävien vaarallisten aineiden määrä kasvaa koko ajan, mikä lisää riskiä vakavaan katastrofiin.
<P>
Vaarallisten aineiden maantiekuljetusten osalta tarvitaan kipeästi koulutusta. Lisäksi on valtavaa puutetta välineistä, kun kyseessä ovat pysäköintipaikat, joille kyseiset ajoneuvot voivat yhteisön säännösten mukaan pysähtyä.
<P>
Yhdistelmäkuljetusten aiheuttamaa vaaraa aliarvioidaan vakavasti. Tuotteet, jotka ovat toisistaan erillään vaarattomia, voivat muuttua vaarallisiksi, jos niitä säilytetään samalla pysäköintipaikalla. Kansalaiset eivät nykyisin tiedä tästä vaarasta.
<P>
Tuen vaarallisten aineiden maantiekuljetuksia käsittelevän EU:n viraston perustamista edistämään todella kattavaa turvallisuuspolitiikkaa unionin tasolla.
<SPEAKER ID="320" NAME="Philip Bradbourn" AFFILIATION="PPE-DE">
(EN) Arvoisa puhemies, haluaisin aluksi sanoa, että haluan puhua erityisesti Silvia-Adriana Ţicăun mietinnöstä. Vaikka ehdotus on pääosin ongelmaton, haluaisin kommentoida seuraamuksia koskevaa kysymystä.
<P>
On tärkeää ymmärtää, että tarvitsemme yhteisiä seuraamuksia, mutta meidän on myös käsiteltävä yhteistä täytäntöönpanoa koskevaa kysymystä. Vaikka vastustan byrokratian lisääntymistä, meidän on löydettävä järjestelmä, jonka nojalla kuljettajia ja heidän yrityksiään voidaan syyttää helpommin, jos he aiheuttavat onnettomuuksia muissa jäsenvaltioissa. Nykyisin tällaiset yritykset ja niiden kuljettajat välttävät syytteet esimerkiksi Yhdistyneessä kuningaskunnassa tehdyistä rikkomuksista, koska paperityötä heidän saattamiseksi oikeuden eteen on tällä hetkellä liikaa. Tämä on erityisen huolestuttavaa, kun otamme huomioon, että tietojeni mukaan muista jäsenvaltioista kotoisin olevien kuljettajien tieliikenneonnettomuudet ovat lisääntyneet kuluneiden viiden vuoden aikana 75 prosentilla yksinomaan omassa vaalipiirissäni.
<P>
Saan säännöllisesti valituksia ihmisiltä, jotka ovat loukkaantuneet vakavasti kaupallisten ajoneuvojen ja niiden kuljettajien takia, ja on turhauttavaa, että nykyiset lainvalvontaviranomaisemme eivät voi tai halua saattaa näitä kuljettajia vastuuseen. Tämän takia odotan kiinnostuneena tämän alan kehittymistä, jotta voimme tasoittaa tietä näiden piittaamattomien henkilöiden saattamiselle oikeuden eteen.
<SPEAKER ID="321" NAME="Bogusław Liberadzki" AFFILIATION="PSE">
(PL) Arvoisa puhemies, käymme tätä keskustelua melko erityisenä ajankohtana - tarkoitan sitä, että olemme menettäneet hyvän liikenteestä vastaavan komission jäsenen, tarkoitan siis Jacques Barrot'ta - ajankohtana, jolloin odotamme uutta komission jäsentä. Itse asiassa olen kiinnostunut siitä, kuunteleeko nimetty komission jäsenehdokas keskusteluamme tänään, sillä se olisi varmasti perusteltua kaikin mahdollisin tavoin.
<P>
Keskustelemme täällä maanteiden tavarankuljetusalasta - alasta, jonka ansiosta kaupankäyntiä EU:n jäsenvaltioiden välillä on voitu lisätä 40 prosentilla kuluneiden viiden vuoden aikana. Keskustelemme alasta, joka de facto pitää Euroopan liikkeessä. Minun näkemykseni on, että tarvitsemme tässä yhteydessä mahdollisimman suurta vapautta, myös kabotaasin osalta. Meidän on kuitenkin samalla oltava mahdollisimman tiukkoja, erityisesti torjuttaessa esimerkiksi sellaisia epäluotettavia linja-autoliikenteen harjoittajia, jotka suoraan sanottuna tuhoavat markkinoita. Heitä ei voida rangaista siten, että he menettävät toimilupansa, koska heillä ei ole eikä ole koskaan ollut mitään toimilupaa.
<P>
Havaitsen kuitenkin useita merkittäviä uhkia koko tällä alalla: polttoaineen hinta ja sen kohoaminen, tapa, jolla ulkoiset kustannukset on sisällytetty liikenteen kustannuksiin, ja tapa, jolla työntekijöillä teetetään ylitöitä. Olen myös saanut sen kuvan, että rahtausyritysten kannattavuus laskee yleisesti. Tämän takia haluaisin tarjota erityisen vankan tukeni Willi Piecykin mietinnölle, jotta linja-autoliikennettä koskevasta kysymyksestä voitaisiin keskustella ja jotta siitä voitaisiin äänestää kesäkuussa.
<P>
Tuen Dirk Sterckxin näkemystä siitä, että on tehtävä uusi tutkimus markkinoiden avaamisen vaikutuksista, mutta tämän lisäksi olisi arvioitava maanteiden tavarankuljetusalan taloudellista kannattavuutta.
<SPEAKER ID="322" NAME="Luis de Grandes Pascual" AFFILIATION="PPE-DE">
(ES) Arvoisa puhemies, haluan aluksi käsitellä Silvia-Adriana Ţicăun mietintöä. Tämä ehdotus on keskeisessä asemassa uudistettaessa liikenteenharjoittajan ammattia, koska sen avulla kaikissa jäsenvaltioissa sovelletaan yhdenmukaisesti yhteisiä sääntöjä kyseisen ammatin harjoittamiseksi täytettävistä edellytyksistä.
<P>
Tässä yhteydessä olen erittäin tyytyväinen komission ehdotukseen. Haluaisin kuitenkin esittää uudelleen kysymyksen, jonka otin esille silloin, kun tätä mietintöä käsiteltiin liikenne- ja matkailuvaliokunnassa. Kysymys liittyy hyvää mainetta koskevaan viittaukseen, jota ehdotin, mutta jonka eriävien mielipiteiden takia myöhemmin peruin ja korvasin viittauksella ”eettisiin normeihin”. En kyseenalaista tätä vaatimusta millään tavalla; olen päinvastoin yhtä mieltä siitä, että on vaadittava, että liikenteestä vastaavat henkilöt eivät ole syyllistyneet mihinkään vakavaan rikosoikeudelliseen rikkomukseen tai saaneet vakavia rangaistuksia tieliikenteeseen liittyvistä yhteisön lainsäädännön rikkomuksista.
<P>
Kannatan kuitenkin ilmauksen muuttamista, koska sillä annetaan ymmärtää, että käytännöt ovat huonoja alalla, joka on keskeinen osa EU:n taloutta ja joka tuottaa vaurautta, luo työpaikkoja ja takaa ihmisten ja tavaroiden liikkuvuuden.
<P>
Meidän on toimittava harkiten olettaessamme, että joku ei ole riittävän hyvämaineinen harjoittamaan kyseistä ammattia, mikäli asiaa ei ole osoitettu.
<P>
Toiseksi haluaisin korostaa maanteiden tavaraliikenteen markkinoille pääsyä koskevia yhteisiä sääntöjä käsittelevän Mathieu Groschin mietinnön merkitystä. Asetusehdotuksessa määritellään kabotaasitoimet, mikä päättää nykyisen oikeudellisen epävarmuuden. Sillä sallitaan kolme perättäistä liikennetoimenpidettä seitsemän päivän kuluessa kansainvälistä tavaraliikennettä varten. Meidän olisi kuitenkin mentävä pidemmälle, jotta poistaisimme kaikki kabotaasia koskevat rajoitukset ja vapauttaisimme kansallisia markkinoita enemmän.
<P>
Lopuksi totean olevani tyytyväinen byrokratian vähenemiseen, minkä tämä uusi asetusehdotus saa aikaan yhteisön toimilupien, näiden toimilupien jäljennösten ja kuljettajien todistusten uusien yksinkertaisempien mallien avulla. Ne auttavat vähentämään tievarsitarkastusten aiheuttamia viivästymisiä.
<P>
Hyvät naiset ja herrat, meidän on tehtävä liikennealasta tehokkaampi ja kilpailukykyisempi.
<SPEAKER ID="323" NAME="Rovana Plumb" AFFILIATION="PSE">
(RO) Haluaisin onnitella kahta esittelijää heidän työstään ja viittaan Silvia-Adriana Ţicăun mietintöön. Olen tyytyväinen siihen, että mietinnössä esitetään laadukkaat edellytykset tieliikenteen harjoittajan ammatin harjoittamiseksi niin, että taataan lisensoitujen toimijoiden palveluiden laatu, mutta ei rajoiteta toimijoiden ammattiin pääsyä. Puhummepa ihmisistä tai tavaroista, tieliikenteen harjoittaja suorittaa ammatissa toimia, jotka ovat korvaamattomia unionin talouskehityksen kannalta tarkasteltuna ja jotka vastaavat Lissabonin tavoitteita taloudellisen toiminnan edistämisestä EU:n alueella.
<P>
Uskon, että tämän asetuksen täytäntöönpanolla lisätään työpaikkoja ja parannetaan Euroopan unionin tieliikenteen turvallisuutta ja täsmällisyyttä. Jälleen kerran onnittelut esittelijöille.
<SPEAKER ID="324" NAME="Reinhard Rack" AFFILIATION="PPE-DE">
(DE) Arvoisat puhemies ja komission jäsen, täällä Euroopan unionissa me olemme aina - useimmiten melko oikeutetusti - ylpeitä siitä, että yritämme löytää keskitien ja teemme yhteistyötä löytääksemme ratkaisun ja että usein onnistumme siinä. Se ei ole aina helppoa. Tämänpäiväisessä yhteiskeskustelussa Silvia-Adriana Ţicăun ja Mathieu Groschin mietinnöistä annetaan tästä muutamia erittäin hyviä esimerkkejä, mutta myös muutamia poikkeuksellisen huonoja esimerkkejä: 12 päivän sääntö ja kabotaasi on mainittu useammin kuin kerran.
<P>
12 päivän sääntö on hyvä; toivottavasti se tuo mukanaan myös sosiaalista hyötyä. Matkailualan tietylle alhaisen hintatason osa-alalle siitä on kuitenkin tullut entistä suurempi ongelma, ja me haluamme ottaa tässä yhteydessä huomioon myös kuluttajien edut. Olemme kuulleet, että on ponnisteltu hyvän kompromissin tekemiseksi, mihin tarvitaan kenties hieman enemmän aikaa. Jos ongelmana on rajattu aika - miltä todella näyttää - meidän olisi kenties löydettävä tämä tarvittava aika.
<P>
Sama koskee kabotaasisääntöjä. Olemme kaikki samaa mieltä siitä, että erilaisia infrastruktuureja on hyödynnettävä paremmin. Tämä kuitenkin luonnollisesti vaikuttaa moniin aloihin, erityisesti liikennealaan, ja etunäkökohdat jäsenvaltioissa vaihtelevat suuresti tämän asian osalta. En ole täysin varma siitä, onko kabotaasia koskevan kysymyksen osalta kyse pienestä ”euromytologiasta” - yksinkertaisesti siitä syystä, että asiasta on keskusteltu jo useiden vuosien ajan. Haluaisin tietää, onko moottoriteiden pitkissä rekkajonoissa todella niin monta lastitonta kuorma-autoa kuin meille aina kerrotaan - vaikka nehän eivät saisi ajaa moottoriteillä, kuten toisinaan sanotaan. Kenties ”Ajan lastitta” -kyltti voisi auttaa tässä asiassa.
<P>
Tämänpäiväisessä keskustelussa ei ole niinkään kyse antamastamme lainsäädännöstä, vaan siitä, mitä jäsenvaltiot valvovat, soveltavat ja panevat täytäntöön.
<SPEAKER ID="325" NAME="Gilles Savary" AFFILIATION="PSE">
(FR) Arvoisa puhemies, haluaisin aivan aluksi kiittää kahta esittelijäämme erinomaisesta työstä, jonka he ovat tehneet. Lisäksi toivon, että tätä erittäin tärkeää tiepakettia käsitellään myös Ranskan puheenjohtajakauden aikana ja että käsittely saadaan päätökseen. Haluaisin ensin keskittyä kahteen kysymykseen.
<P>
Ensimmäisenä kysymyksenä on kabotaasi ja määräaika, jonka Euroopan parlamentti katsoi voivansa asettaa, toisin sanoen automaattinen vapauttaminen vuonna 2014. Tämän asian osalta voidaan havaita luonnollisia häiriöitä syrjäisten valtioiden ja kauttakulkuvaltioiden välillä. Ranskan, Saksan ja luultavasti Itävallan kaltaiset valtiot ovat luonnostaan valtioita, joissa kabotaasi on yleisintä. On hyvä asia, että olemme juuri valinneet sellaisen kabotaasin määritelmän, jolla katetaan myös kabotaasi kansainvälisen matkan jälkeen. Tämä kuitenkin tarkoittaa, että sosiaalinen kysymys aiheuttaa vääjäämättä huomattavia häiriöitä, sillä maantiekuljetusten osalta asiassa sovelletaan lähtövaltion periaatetta sen jälkeen, kun kuljetus lähtee liikkeelle. Tämän takia katson, että olisi ollut järkevämpää odottaa komission kertomusta, kuten alun perin suunniteltiin, sillä sen avulla olisi voitu kartoittaa sosiaalisia häiriöitä ennen automaattisesta vapauttamisesta päättämistä.
<P>
Toinen kysymykseni liittyy linja-autojen ajoaikoja koskevaan poikkeukseen. Kuten olen jo todennut, ilman että käsittelen asiaa perinpohjaisesti, tämä menettely on mielestäni vastenmielinen. Painostusryhmien painostuksen alaisena on esitetty tarkistus, jolla tarkistetaan tekstiä, joka ei ole alkuperäinen teksti. Ongelma olisi ratkaistava komission uudella ehdotuksella, tarkistamalla niin sanottua Helmut Markovin mietintöä. Haluaisin myös muistuttaa teitä siitä, että esitämme Helmut Markovin mietintöön tarkistuksen asetuksen muodossa, vaikka Helmut Markovin mietinnössä on kyse direktiivissä. Hyvät naiset ja herrat, en ole - ai, kyseessä oli asetus, olette oikeassa, se oli asetus - mutta joka tapauksessa olen sitä mieltä, että muotojen pitää vastata toisiaan ja että meidän ei pitäisi ottaa tavaksemme esittää painostusryhmien painostamana tarkistuksia teksteihin, jotka eivät ole alkuperäisiä tekstejä.
<SPEAKER ID="326" NAME="Ari Vatanen" AFFILIATION="PPE-DE">
(EN) Hyvä puhemies, en halua väittää suosivani Mathieu Groschin tai Silvia-Adriana Ţicăun mietintöä, mutta puhun arvoisan kollegani Gilles Savaryn tavoin kabotaasista. Tätä kabotaasikeskustelua on käyty jo useiden vuosien ajan. Kuten eräs sidosryhmistä totesi, ”neuvoston käytöstä voidaan verrata etanan käytökseen” - niin hitaasti neuvosto on edistynyt tässä asiassa. Parlamentti on puolestaan järjestänyt lopultakin asiansa. Kabotaasi on tärkeämpää kuin ymmärrämme, ja minun on sanottava, että en voi olla samaa mieltä ystäväni Gilles Savaryn kanssa pelosta, jota hän tuntee siitä, että sosiaalisilla markkinoilla esiintyy häiriöitä.
<P>
Jos kabotaasia ei sallita, mitä se tarkoittaa? Se tarkoittaa tarpeettoman korkeita liikennekustannuksia; se tarkoittaa lastitta, tyhjinä kulkevia kuorma-autoja kulkemassa sinne tänne.
<P>
Mistä EU:ssa on kyse? EU:ssa on kyse nimenomaan avoimista markkinoista, ja meidän on myös välitettävä EU:n kansalaisista. Jos saamme laskettua liikennekustannuksia, EU:n kansalaiset hyötyvät, ja näin ollen me annamme heille lisäarvoa heidän arkielämäänsä.
<P>
Tässä vaiheessa ihmiset kyselevät kaikkialla: ”Mitä EU tekee?”. Tavalliset ihmiset sananmukaisesti juoksevat rahan perässä, sillä hinnat kohoavat.
<P>
No, emme voi samaan aikaan toimia protektionistisesti. Meidän on annettava ihmisille mahdollisuus parempaan elämään, ja jos voimme laskea kustannuksia, taloutemme paranee, ja tavalliset ihmiset hyötyvät tästä kehityksestä. Mainitsen esimerkkinä Suomen ja Venäjän välisen kaupan, jossa kaikki liikenne on siirretty venäläisten kuorma-autonkuljettajien vastuulle, ja Suomen kansalaiset hyötyvät tästä. En ymmärrä, miksi Ranskan kansalaiset - toimin kahtaalla - eivät hyötyisi kabotaasista. Meidän on siis sanottava ”kyllä” tulevaisuudelle.
<SPEAKER ID="327" NAME="Radovan Žerjav">
neuvoston puheenjohtaja. - (SL) Olen luonnollisestikin samaa mieltä niiden kanssa, jotka katsovat, että asia on saatettava pikaisesti päätökseen.
<P>
On myönnettävä, että kabotaasi on erittäin arka aihe. Tämä on käynyt selvästi ilmi tämänpäiväisistä keskusteluistanne, myös yksittäisten jäsenvaltioiden osalta. Jotkut kannattavat täysimääräistä vapauttamista ja jotkut osittaista vapauttamista, kun toiset taas vastustavat lähtökohtaisesti vapauttamista.
<P>
On tietenkin tärkeää, että yhdenmukaistamme näkemyksiämme huolimatta nykyisistä erimielisyyksistä. Olen täysin samaa mieltä siitä, että meidän on otettava huomioon pienet ja keskisuuret yritykset ja erityisesti ympäristöä koskevat huolenaiheet. Tässä yhteydessä ajattelen ennen kaikkea kauttakulkukabotaasina tunnettua ilmiötä, vaikka en haluaisi puuttua tähän asiaan.
<P>
Olisi absurdia - ja ennen kaikkea mahdotonta hyväksyä - jos tieliikenteessä kulkisi tyhjiä kuorma-autoja. Koska näkemykset asiasta vaihtelevat, tarvitsemme mielestäni välivaiheen tai siirtymäkauden ennen kuin kabotaasiala vapautetaan täysimääräisesti.
<P>
Tietenkin toivon, että huomenna parlamentti hyväksyy ehdotetut tarkistukset, jotka auttavat yhdenmukaistamaan kabotaasipalvelut Euroopan unionin alueella, ja erityisesti että se hyväksyy lastitta kulkevan tieliikenteen ehdotetun estämisen, mitä olen jo korostanut ja mitä haluan tässä kohdassa korostaa vielä kerran. Näin ollen kabotaasi pitäisi sallia myös paluumatkalla.
<P>
Minun mielestäni näkemyserot parlamentin ja neuvoston välillä eivät ole niin suuria, että ne estäisivät edistymisen tai sopimuksen tekemisen lähitulevaisuudessa.
<P>
Olen myös samaa mieltä niiden kanssa, joiden mielestä tarkkailu ja valvonta ovat erittäin tärkeitä tällä alalla. Mielestäni tämä voitaisiin toteuttaa myös sähköisellä rekisterillä, jota ei ole vielä luotu, ja tässä yhteydessä minun on korostettava, että sovimme erittäin pian tämän sähköisen rekisterin aikataulusta ja sen varsinaisesta perustamisesta. Tämä koskee myös perinteisiä valvontakeinoja, kuten digitaalisia ajopiirtureita ja rahtikirjoja, mistä olette varmasti tietoisia.
<P>
Myös rikkomukset ovat tärkeässä asemassa, jos ne johtavat ajokieltoon. Meidän on tietenkin edettävä erittäin varovaisesti ja herkkätunteisesti tässä asiassa ja ennen kaikkea kuunneltava yrityksiä.
<P>
Linja-autoliikennettä koskeva 12 päivän sääntö on mainittu täällä muutamaan kertaan. Neuvosto ei ole vielä tehnyt sopimusta tästäkään asiasta. Tässä yhteydessä on kuitenkin tehtävä selväksi, että tiedämme hyvin, että työmarkkinaosapuolet käyvät vuoropuhelua. Olemme tietenkin valmiita keskustelemaan tästä asiasta, niin että neuvosto ja parlamentti voivat tehdä sopimuksen mahdollisimman nopeasti.
<P>
Haluaisin jälleen kerran kiittää kahta esittelijää, Mathieu Groschia ja Silvia-Adriana Ţicăuta, rakentavasta keskustelusta.
<P>
Puheenjohtajavaltio Slovenia tekee joka tapauksessa kaikkensa tuodakseen eri edut lähemmäs toisiaan ja varmistaakseen, että lopullisen kompromissitekstin avulla Euroopan tieliikennealasta tehdään tehokkaampi ja, kuten haluan korostaa, kilpailukykyisempi.
<P>
Toivon kovasti, että tätä hyödyllistä vuoropuhelua jatketaan ja että Euroopan parlamentin kanssa voidaan sopia asiasta mahdollisimman nopeasti.
<SPEAKER ID="328" NAME="Leonard Orban">
komission jäsen. - (RO) Olen tyytyväinen sopimukseen, joka on saatu aikaan tieliikennepaketin olennaisten näkökohtien osalta. Viittaan erityisesti rekisteriin ja tiettyjen oikeuksien epäämiseen siinä tapauksessa, että lainsäädäntöä rikotaan vakavasti. Toisaalta on ilmiselvää, että kabotaasia koskeva kysymys on ongelmallisempi. Haluaisin kuitenkin muistuttaa teitä siitä, että nykyisin voimassa oleva väliaikaisen kabotaasin käsite aiheuttaa suunnatonta oikeudellista epävarmuutta. Tilannetta ei voida hyväksyä kyseisellä alalla. Mikään sääntö ei ole täydellinen, mutta komission ehdottama sääntö - kansainvälisen liikenteen harjoittamisen jälkeen sallitaan kolme toimenpidettä viikon kuluessa - on ainakin selvä, ja sitä voidaan myös valvoa helpommin.
<P>
Tämä ei tarkoita, että kabotaasin määrä lisääntyisi tai vähentyisi yksittäisissä jäsenvaltioissa, vaan että kabotaasia toteutettaisiin paremmin, koska toisaalta sitä voitaisiin valvoa paremmin ja toisaalta se olisi myös tehokkaampaa logistiikan kannalta tarkasteltuna. Totean niille, jotka haluavat lisätä kabotaasia, että sisämarkkinat toteutetaan vähitellen ja että tämä tehdään yhdenmukaistamisen rinnalla. Koska mainitsin yhdenmukaistamisen, haluaisin muistuttaa teille siitä, että tietyt verotusta, korvauksia ja sosiaalista yhdenmukaistamista koskevat kysymykset joko kuuluvat jäsenvaltioiden toimivaltaan tai niistä voidaan päättää yksimielisellä päätöksellä. Tässä yhteydessä voimme sanoa, että täysimääräinen avoimuus ilman takuita ja suojatoimenpiteitä, ottaen huomioon, että kabotaasi on määritelmänsä perusteella väliaikaista, saattaisi meidät tilanteeseen, jossa oikeudellinen epävarmuus olisi yhtä suurta kuin nykyisin.
<P>
Näin ollen Euroopan komissio katsoo, että kabotaasin vapauttaminen on pitkän aikavälin tavoite. Toisaalta meidän olisi valvottava kehitystä tarkasti, ja tässä yhteydessä olemme valmiita antamaan kertomuksen vuonna 2012.
<P>
Lopuksi panen merkille useissa yhteyksissä esitetyt huolestuneet huomautukset lomamatkoihin sovellettavasta 12 päivästä. Jos Euroopan parlamentti haluaa lykätä äänestystä kansainvälisestä tavaraliikenteestä, Euroopan komissio ei vastusta päätöstä, koska meidän on todellakin sovittava rekisteristä ja kabotaasista mahdollisimman pian. Meidän on kuitenkin samalla tehtävä työmarkkinaosapuolten kanssa mahdollisimman kattava sopimus 12 päivää koskevasta kysymyksestä.
<SPEAKER ID="329" NAME="Silvia-Adriana Ţicău">
esittelijä. - (RO) Haluan aluksi kiittää kaikkia kollegoitani mielipiteistä, jotka he ovat esittäneet. Uskon, että tämä asetus maanteiden liikenteenharjoittajan ammatin harjoittamiseksi täytettävistä edellytyksistä voi edistää eri jäsenvaltioiden soveltamien normien yhdenmukaistamista, erityisesti taloudellisten valmiuksien ja ammatillisen pätevyyden osalta. Se myös helpottaa ammatillisen pätevyyden vastavuoroista tunnustamista ja näin ollen tekee tieliikennepalveluista ammattimaisempia ja lisää niiden turvallisuutta ja laatua.
<P>
Tarkasteltaessa 12 päivän poikkeusta, joka koskee kansainvälisen matkustajaliikenteen linja-autojen kuljettajien lepoaikoja, työnantajien ja ammattijärjestöjen odotetaan tekevän asiasta sopimuksen. Tämän takia linja-autoliikennepalveluiden markkinoille pääsyä koskevaan mietintöön esitetään uudelleen kahta tarkistusta, joiden muodosta sovitaan myöhemmin työmarkkinaosapuolten kanssa.
<P>
Haluaisin vielä kerran kiittää kollegoitani heidän puheenvuoroistaan. Lisäksi haluan kiittää komissiota ja neuvostoa yhteistyöstä.
<SPEAKER ID="330" NAME="Puhemies">
(FR) Yhteiskeskustelu on päättynyt.
<P>
Äänestys toimitetaan huomenna klo 12.00.
