<CHAPTER ID="006-08">
8. Ajoneuvojen rekisteröinnistä vastaavien yksiköiden pääsy Schengen II -tietojärjestelmään (äänestys)
<P>
- Ennen äänestystä:
<SPEAKER ID="129" NAME="Carlos Coelho " AFFILIATION="PPE-DE">
esittelijä. - (PT) Arvoisa puhemies, neuvosto ei voinut osallistua maanantaina käytyyn keskusteluun vaan antoi asiasta ainoastaan julkilausuman. Katson, että parlamentin pitäisi vastata esittelijän välityksellä neuvoston julkilausumaan. Arvoisa puhemies, jos sallitte, tuon esiin muutaman yksinkertaisen huomion. Ensinnäkin haluan kiittää puheenjohtajavaltiota työstä, jota se on tehnyt tämän asian parissa. Uskon puheenjohtajavaltion tavoin parlamentin voivan olla tyytyväinen siihen, että säädös, jonka olemme hyväksymässä, auttaa vahvistamaan ulkorajojamme ja lisäämään kansalaistemme turvallisuutta.
<P>
Puheenjohtajavaltio on edistänyt tätä prosessia merkittävästi, kun taas neuvosto kokonaisuudessaan ei ole vaikuttanut siihen merkittävästi. Neuvosto ei pitänyt kiinni sitoumuksistaan, joita se teki toukokuussa täällä Strasbourgissa pidetyissä kolmikantaneuvotteluissa. Toivon, ettei neuvosto tee puheenjohtajavaltiona toimivalle Suomelle samaa, minkä se teki Itävallalle sen toimiessa puheenjohtajavaltiona. Toivon, että neuvosto pitää kiinni sitoumuksistaan ja hyväksyy asiakirjan siinä muodossa, jossa me olemme valmiit hyväksymään sen, sillä tämä on ainut tapa, jolla voimme saada aikaan sopimuksen ensimmäisessä käsittelyssä ja jolla toisen sukupolven Schengenin tietojärjestelmä saadaan voimaan viipymättä.
