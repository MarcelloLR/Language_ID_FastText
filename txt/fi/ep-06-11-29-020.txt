<CHAPTER ID="020">
Potilaiden oikeudet Euroopan unionissa (keskustelu) 
<SPEAKER ID="231" NAME="Puhemies">
Esityslistalla on seuraavana komission julkilausuma potilaiden oikeuksista Euroopan unionissa.
<SPEAKER ID="232" NAME="Markos Kyprianou" AFFILIATION="komission jäsen" LANGUAGE="EN">
Arvoisa puhemies, kysymys korkealaatuisista terveyspalveluista on erittäin tärkeä kaikille EU:n kansalaisille. Oikeus terveydenhoitoon on lisäksi EU:n perusoikeuskirjassa tunnustettu perusoikeus.
<P>
Terveyspalvelut ovat tästä huolimatta luonteeltaan etupäässä kansallisia. Vallitsee kuitenkin laaja yhteisymmärrys siitä, että Euroopan tasolla tehtävä terveyspalveluja koskeva yhteistyö tuo selkeää lisäarvoa. Yhdessä jäsenvaltioiden kanssa komissio on kartoittanut terveydenhuollon yhteisiä periaatteita ja osatekijöitä Euroopan unionissa. Erityistä huomiota kiinnitettiin potilaiden oikeuksiin.
<P>
Alustavien tulostemme mukaan EU:n terveysjärjestelmissä on todellakin potilaiden oikeuksia koskevia yhteisiä tekijöitä. Näitä ovat muun muassa oikea-aikainen ja asianmukainen terveydenhoito, riittävien tietojen antaminen potilaille eri hoitovaihtoehdoista, terveystietoja koskevan salassapitovelvollisuuden noudattaminen ja terveydenhuoltoon liittyvistä laiminlyönneistä aiheutuvien haittojen korvaaminen. Jäsenvaltioissa näiden periaatteiden täytäntöönpanemiseksi luodut mekanismit vaihtelevat kuitenkin käytännössä suuresti. Ne ulottuvat potilaiden oikeuksia koskevista säädöksistä ei-sitoviin potilaita koskeviin peruskirjoihin, terveydenhuollon ammattihenkilöille asetettuihin oikeudellisiin velvoitteisiin, potilasasiamiehiin ja niin edelleen. Näissä mekanismeissa ei lisäksi oteta riittävästi huomioon toisiin jäsenvaltioihin tai toisista jäsenvaltioista siirtyvien potilaiden tilannetta. Tämä on juuri sellainen ala, jolla terveyspalvelujen yhteisö voisi auttaa parantamaan tilannetta.
<P>
Kuten parlamentti tietää, olemme äskettäin käynnistäneet julkisen kuulemisen yhteisön terveyspalveluja koskevasta toiminnasta. Kuulemisessa käsitellään nimenomaan kysymyksiä, jotka liittyvät suoraan potilaiden oikeuksiin. Kuulemisen lopputuloksesta riippuen potilaiden oikeuksiin liittyviä kysymyksiä voitaisiin käsitellä ehdotuksissa yhteisön toimiksi vuonna 2007, tietenkin toissijaisuusperiaatetta kunnioittaen. Tapahtuuko tämä lainsäädäntöehdotuksen vai pikemminkin potilaiden oikeuksia koskevan peruskirjan muodossa, riippuu, kuten sanoin, kuulemisen tuloksista. Odotan innolla, että kuulen jäsenten näkemykset tämänpäiväisessä keskustelussa.
<SPEAKER ID="233" NAME="John Bowis">
PPE-DE-ryhmän puolesta. - (EN) Arvoisa puhemies, komission jäsenen ei tarvitse kuunnella meitä pitkään. Hyvin lyhyesti sanottuna on olemassa kolme perusoikeutta: oikeus saada hoitoa, oikeus inhimilliseen ja hyvään hoitoon ja oikeus osallistua hoitoon vaikuttaviin päätöksiin. Odotan näkeväni komission jäsenen ehdotukset hyvin pian, erityisesti mielenterveyden osalta.
<P>
Tarkastelen seuraavaksi oikeutta turvalliseen hoitoon. Se, että 10 prosentissa tapauksista, joissa potilas on sairaalahoidossa, tapahtuu hoitovirhe, että meillä on MRSA:n ja Clostridium difficile -bakteerin kaltaisia sairaalabakteereja ja että neulanpistot aiheuttavat liian paljon vammoja, ovat kaikki potilasturvallisuuteen liittyviä asioita. Potilailla pitäisi olla oikeus turvalliseen hoitoon.
<P>
Potilaiden turvallista liikkuvuutta koskevan oikeuden osalta komission jäsen on todennut esittävänsä tällä alalla ehdotuksia, joita odotamme. Komission jäsenen näihin ehdotuksiin sisällyttämiin oikeuksiin kuuluu varmasti oikeus terveydenhuollon ammattihenkilöille sekä kansalaisten käyttämissä hoitolaitoksissa, sairaaloissa ja klinikoilla tehtäviin asianmukaisiin tarkastuksiin.
<SPEAKER ID="234" NAME="Anne Ferreira">
PSE-ryhmän puolesta. - (FR) Arvoisa puhemies, arvoisa komission jäsen, hyvät parlamentin jäsenet, Euroopan yhteisöjen tuomioistuimelta pyydetään yhä useammin ratkaisua asioissa, jotka koskevat sellaisten potilaiden oikeuksia, jotka saavat hoitoa muussa jäsenvaltiossa kuin kotivaltiossaan. Näin syntyvä oikeuskäytäntö voisi korvata demokraattiset päätökset, joita toimielintemme pitäisi tehdä kyseisessä asiassa. Tästä syystä pidän komission jäsenen aloitetta myönteisenä. Pelkään kuitenkin, etteivät meille esittämillänne ehdotuksilla luodut oikeudet toteudu käytännössä, sillä jäsenvaltioista puuttuvat asianmukaiset puitteet.
<P>
Aion siksi esittää teille muutaman kysymyksen. Miten aiotte toteuttaa käytännössä mainitsemanne yleisen oikeuden terveydenhoitoon ja yhtäläiset mahdollisuudet saada hoitoa Euroopan unionin sisällä, kun otetaan huomioon hyvin tunnetut erot yksittäisten jäsenvaltioiden terveydenhuollon tason ja terveydenhuollon rakenteiden välillä? Tarkastelimme äskettäin rintasyövän tilannetta ja tulimme valitettavasti yhdessä siihen tulokseen, etteivät jotkin jäsenvaltiot olleet noudattaneet ennaltaehkäisyä koskevia Euroopan unionin suosituksia asianomaisten potilaiden kustannuksella. Liikalihavuuden osalta te itse totesitte muutama päivä sitten, että ellei itsesääntely toimi, Euroopan unioni toteuttaa lainsäädäntötoimia. Euroopan parlamentin jäsenet ovat myös esittäneet ehdotuksia mielenterveydestä ja mahdollisuudesta antaa lainsäädäntöä kyseisellä alalla.
<P>
Ettekö ole sitä mieltä, että Euroopan unionin pitäisi ottaa nyt ohjat käsiinsä terveysasioissa? Sen on suhtauduttava asiaan kunnianhimoisemmin ja erityisesti parannettava terveysjärjestelmien yleistä laatua laiminlyömättä tietenkään muita tähän liittyviä kysymyksiä. Mehän olemme hyvin tietoisia kielteisistä vaikutuksista, joita huonoilla elinoloilla voi olla ihmisten terveyteen.
<SPEAKER ID="235" NAME="Marios Matsakis">
ALDE-ryhmän puolesta. - (EN) Arvoisa puhemies, olemme todella iloisia, että tätä tärkeää keskustelua käydään näin pian sen jälkeen, kun useat ALDE-ryhmän jäsenet esittivät kysymyksen potilaiden oikeuksista. Aloitteen tekijänä oli itse asiassa Bulgariaa parlamentissa edustava tarkkailija Parvanova. Olemme myös hyvin kiitollisia komission jäsenelle Kyprianoulle aidosta mielenkiinnosta ja huolesta, jota hän on osoittanut käsitellessään nopeasti ja tehokkaasti kysymystä potilaiden oikeuksista EU:ssa.
<P>
Keskustelun aiheena olevasta komission julkilausumasta katsomme, että komission olisi muun muassa myönnettävä, että terveydenhuollon vertailukelpoisista standardeista ja yhteisistä potilaiden oikeuksista pitäisi keskustella EU:n tasolla, jotta saadaan lisäarvoa terveyskysymyksiä koskevista sisämarkkinoista ja jotta potilaille annetaan mahdollisuus tuntea täysin oikeutensa ja harjoittaa niitä täysimääräisesti.
<P>
Lisäksi olemme aina olleet sitä mieltä, että keskusteluissa potilaiden oikeuksista EU:ssa komission tulisi ottaa huomioon työ, jota kansalaisyhteiskunnan järjestöt ovat aiemmin tehneet potilaiden oikeuksia koskevan peruskirjan laatimiseksi.
<SPEAKER ID="236" NAME="Irena Belohorská" AFFILIATION="NI">
(SK) Haluan kiittää teitä, että annoitte meille mahdollisuuden keskustella tästä kysymyksestä. Käsite "potilaiden oikeudet" on Euroopan unionissa puhtaasti teoreettinen, koska tällä alalla on huomattavaa oikeudellista epävarmuutta. Terveydenhoidon rajatylittävän tarjonnan osalta potilaiden oikeuksia on muovannut yksinomaan Euroopan yhteisöjen tuomioistuimen oikeuskäytäntö, ja tämäkin vasta vuodesta 1998, jolloin yhteisöjen tuomioistuin antoi tuomion asiassa Kohll vastaan Decker. Emme voi odottaa kansalaisten olevan tietoisia siitä, että 16. toukokuuta 2006 yhteisöjen tuomioistuin antoi Yvonne Wattsin asiassa tuomion, jossa todetaan selvästi, että niissä tapauksissa, joissa odotusajat ovat erittäin pitkiä ja potilaan henki on vaarassa, potilaalla on oikeus saada hoitoa toisissa jäsenvaltioissa ja saada kotivaltiossaan korvausta hoitoon liittyvistä kustannuksista. Keskivertokansalainen on usein tietämätön tällaisista tuomioista. Tarvitsemme lainsäädäntöä, joka sitoo jäsenvaltioita ja jolla potilaille annetaan kaikki heidän tarvitsemansa tiedot siitä, miten löytää lääketieteen asiantuntija ulkomailla, samoin kuin yksityiskohtaiset tiedot terveydenhuollon korvausmenettelyistä. Jonkinlaisia toiveita herättää komission tiedonannossa mainittu terveyspalveludirektiivi, vaikka on edelleen ennenaikaista puhua siitä, milloin tämä direktiivi mahdollisesti hyväksyttäisiin. Haluan kiinnittää huomiota siihen, että kansalaiset voivat esittää huomautuksia tästä tiedonannosta 31. tammikuuta 2007 saakka. Samaan aikaan terveydenhoidon laatu sekä aivan uusimpien tekniikoiden ja teorioiden saatavuus vaihtelevat jäsenvaltioittain. Meidän on tarjottava potilaille mahdollisuus valita, missä he haluavat tulla hoidetuiksi, koska kohtuuttoman pitkät odotusjonot voivat johtaa jopa potilaan kuolemaan.
<SPEAKER ID="237" NAME="Jorgo Chatzimarkakis" AFFILIATION="ALDE">
(DE) Arvoisa puhemies, haluan kiittää komission jäsentä tästä keskustelusta ja kiittää myös tarkkailija Parvanovaa, jonka esittämä kysymys on mahdollistanut tämän keskustelun käymisen.
<P>
Arvoisa komission jäsen, olette käynnistänyt julkisen kuulemismenettelyn potilaiden liikkuvuuteen liittyvistä kysymyksistä. Tämä on täydellinen tapa selvittää esimerkiksi seuraavanlaiset kysymykset: Mitä puutteita lainsäädännössä on terveyspalvelujen sisämarkkinoilla, jotka eivät itse asiassa ole aidot sisämarkkinat? Millaisia potilaiden oikeuksia koskevat yhteiset standardit voisivat EU:ssa olla? Minkälaiset mahdollisuudet potilailla on saada tietoa paitsi oikeuksistaan myös lääkehoidostaan? Tällä hetkellä tämäntyyppisten tietojen antamista on rajoitettu EU:ssa, kuten me kaikki tiedämme, ja se muodostaa perustavanlaatuisen esteen hyvälle terveydelle. Mihin toimiin terveysmatkailu oikein toteutettuna johtaisi, ja millaisia tukimahdollisuuksia ja millaista tuottavuutta se toisi Euroopan unionille?
<P>
Meidän olisi ajateltava Euroopan unionia yhtenä yhtenäisenä terveysalueena. Tämän pitäisi olla näkemyksemme tulevaisuudesta. Ehkäpä julkinen kuulemismenettely voisi olla ensimmäinen askel oikeaan suuntaan.
<SPEAKER ID="238" NAME="Markos Kyprianou" AFFILIATION="komission jäsen" LANGUAGE="EN">
Arvoisa puhemies, haluan kiittää parlamenttia keskustelusta. Meillä on tilaisuus vaihtaa näkemyksiä eri yhteyksissä, ja tämä on hyvin tärkeä kysymys.
<P>
Pystyn antamaan yksityiskohtaisempia vastauksia kuulemismenettelyn päätyttyä. Kuten jo mainitsin, menettely on parhaillaan käynnissä. Kaikki jäsen Bowisin ja muiden kollegojen mainitsemat kysymykset - oikeus saada hoitoa, potilasturvallisuus, potilaiden liikkuvuus - eivät ole kuitenkaan vain osa kuulemismenettelyä vaan sisältyvät myös muihin aloitteisiin. Kuten tiedätte, tällaisia aloitteita on tehty esimerkiksi potilasturvallisuudesta tai eriarvoisuudesta.
<P>
Kuulemismenettelyn aikana käytävässä keskustelussa keskitytään osin myös laatukysymykseen ja standardeihin sekä siihen, pitäisikö meidän ottaa Euroopan unionin tasolla käyttöön terveydenhuoltoa koskevat standardit. Muun muassa näistä kysymyksistä aiomme keskustella. Tämä liittyy myös vakavaan ongelmaan, nimittäin eriarvoisuuteen, jota on terveydenhuollossa paitsi jäsenvaltioiden välillä myös niiden sisällä. Potilaiden liikkuvuudella voidaan tietyssä määrin ratkaista joitain näistä ongelmista, mutta potilaiden liikkuvuus ei ole ratkaisu kaikkeen. Tavoitteena olisi aina oltava terveydenhoidon tason ja standardien nostaminen mahdollisimman korkeiksi jäsenvaltioissa. Mistä tahansa kysymyksestä keskustellessamme meidän pitäisi aina muistaa, että potilaat olisivat mieluummin hoidossa kotimaassaan, jossa heidän perheensä ja ystävänsä ovat ja jossa puhutaan heidän äidinkieltään.
<P>
Katson, että käytämme jatkossa kaikkia mahdollisia ja käytettävissä olevia välineitä. Kyseessä on monitahoinen kysymys, joka edellyttää laaja-alaista lähestymistapaa. Aiomme toteuttaa useita toimenpiteitä, joista jotkin ovat lainsäädännöllisiä - kun kyse on oikeusvarmuuden luomisesta ja tarjoamisesta, meidän on turvauduttava lainsäädäntöön.
<P>
Kuten olen todennut, kyseessä on tärkeä ja pulmallinen kysymys, joka edellyttää vaiheittaista lähestymistapaa. Olen kuitenkin riittävän optimistinen toivoakseni, että pystymme esittämään ensimmäisen ehdotuksen ensi vuoden loppuun mennessä. Se on vasta ensimmäinen askel, jonka jälkeen seuraa toisia.
<P>
Lopuksi totean, että tämän menettelyn yksi tärkeä näkökohta on luoda edellytykset sille, että potilailla on tietoa ja valtaa - tietoa hoidosta, lääkityksestä, rajatylittävän terveydenhoidon mahdollisuuksista ja siitä, miten valita lääkäri. Kaikki nämä ovat tärkeitä näkökohtia, sillä ellei potilas ole tietoinen kaikista oikeuksistaan, näitä oikeuksia ei hyödynnetä eivätkä ne hyödytä potilasta. Tämä on myös tärkeä osa aloitettamme ja toimintaamme.
<P>
Kuten jo mainitsin, kuulemismenettely on vielä kesken. Tänään meillä oli erityisesti tätä kysymystä käsittelevään pohdintaprosessiin liittyvä ensimmäinen ministeritason tapaaminen. Jatkamme kuulemismenettelyä tammikuun loppuun saakka, minkä jälkeen voimme keskustella siitä yksityiskohtaisemmin myös parlamentin kanssa. Odotan myös sitä, että kuulen parlamentin näkemykset tästä kysymyksestä kuulemismenettelyssä. Pidän tätä vain keskustelun avauksena ja uskon, että yksityiskohtaisempi tarkastelu on mahdollista ensi vuonna.
<SPEAKER ID="239" NAME="Puhemies">
Keskustelu on päättynyt.
<P>
Kirjallinen lausuma (työjärjestyksen 142 artikla)
<SPEAKER ID="240" NAME="Jules Maaten" AFFILIATION="ALDE">
(NL) Kun kyse on potilaiden oikeuksista Euroopan unionissa, Euroopan parlamentin on pyrittävä säilyttämään johtava asemansa ja vahvistamaan sitä. Paljon edistystä on kuitenkin vielä saavutettava potilaille tiedottamisen alalla. EU:n kansalaisella on oikeus saada enemmän tietoa. Potilaan oikeus saada tietoa on nimittäin kirjattu potilaiden oikeuksia koskevaan eurooppalaiseen peruskirjaan.
<P>
Potilailla olisi oltava enemmän tietoa mahdollisista lääkkeistä ja muista hoidoista. Miksi lääkäreillä pitäisi olla yksinoikeus tähän tietoon? Liberaalit haluavat, että kuluttajille, jos saan käyttää heistä tätä nimitystä, annetaan enemmän tietoa. Lääkkeiden osalta viime vuosina on tapahtunut suurta kehitystä.
<P>
Potilaiden asenteet ovat muuttuneet radikaalisti. Yhä useammat heistä katsovat olevansa oikeutettuja saamaan enemmän tietoa ja yhä useammat heistä etsivät aktiivisesti tietoa sairautensa hoidosta. Potilaat haluavat kantaa osan hoitoaan koskevasta vastuusta. Monissa tapauksissa he etsivät kontaktia muihin samasta sairaudesta kärsiviin potilaisiin vaihtaakseen tietoja. Kun kansalaiset saavat kaikki tiedot, he tekevät todennäköisesti toisenlaisia valintoja, mihin heillä on täysi oikeus.
