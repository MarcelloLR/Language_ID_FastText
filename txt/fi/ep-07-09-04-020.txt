<CHAPTER ID="020">
Alkoholiin liittyvien haittojen vähentäminen (keskustelu) 
<SPEAKER ID="316" NAME="Puhemies">
(ES) Esityslistalla on seuraavana Alessandro Fogliettan laatima ympäristön, kansanterveyden ja elintarvikkeiden turvallisuuden valiokunnan mietintö EU:n strategiasta jäsenvaltioiden tukemiseksi alkoholiin liittyvien haittojen vähentämisessä.
<SPEAKER ID="317" NAME="Alessandro Foglietta  " AFFILIATION="UEN">
esittelijä. - (IT) Arvoisa puhemies, hyvät naiset ja herrat, on erittäin tyydyttävää nähdä, että näin tärkeä mietintö on saanut huipennuksensa ja valmistunut. Haluan esittää lämpimimmät kiitokseni kollegoilleni, varjoesittelijöille sekä niille ryhmille ja virkamiehille, jotka ovat tehneet tämän lopputuloksen mahdolliseksi.
<P>
Haitallisen alkoholinkäytön vähentämisestä on viime vuosina tullut yksi terveys- ja sosiaalipolitiikan painopisteistä kaikkialla maailmassa, ja Euroopan unioni tekee tässä asiassa myös oman osansa. Euroopan komissio antoi meille tekstin, johon sisältyi runsaasti ajattelemisen aihetta. Olemme yrittäneet rakentaa tekstin varaan ja täydentää sitä.
<P>
Alkoholin väärinkäytön aiheuttamien haittojen tarkastelu antoi meille äärettömän synkän ja huolestuttavan kuvan: erittäin korkea nuorisokuolleisuus varsinkin liikenneonnettomuuksien johdosta, perheväkivaltaa, sikiön alkoholioireyhtymätapausten lisääntymistä, maksasairauksien ja alkoholiriippuvuuden leviämistä yhä laajemmalle, myös nuorten keskuudessa, kaikissa jäsenvaltioissa. Terveydenhoidon kustannukset ovat Euroopassa yhteensä 17 miljardia euroa, johon on vielä lisättävä viisi miljardia euroa hoitotoimenpiteiden ja ennaltaehkäisyn kustannuksia.
<P>
Korostettakoon, että ongelmana on juuri alkoholin väärinkäyttö; alkoholin käyttöä ei voida sinänsä tuomita, koska se on osa monien jäsenvaltioiden kulttuuria, historiaa ja perinteitä, ja jotkin alkoholituotteet ovat niin laadukkaita, että niistä tulee usein sulka tuottajamaiden hattuun. Myöskään työllisyysnäkökohtaa ei saa unohtaa. Arvioiden mukaan alkoholin tuotanto ja jalostaminen tarjoaa työtä yli miljoonalle ihmiselle Euroopassa.
<P>
Euroopan komissio, jolle esitän kiitokseni, esitteli tiedonannon, jossa keskitytään useisiin painopisteisiin. Olemme jatkaneet niiden käsittelyä ja yrittäneet samalla ulottaa ne laajemmalle keskittymällä erinäisiin avainkohtiin: nuorten alkoholinkäyttöongelman yksityiskohtaiseen tarkasteluun, kokonaisvaltaiseen tiedonhankintaan, avustustoimintaan ja ennaltaehkäisyyn, julkisten tiedotuskampanjoiden parantamiseen, jotta ihmiset tulisivat tietoisiksi vastuuttoman alkoholinkäytön aiheuttamista vaaroista, sekä alkoholinkäyttöön liittyvien väkivaltaongelmien ja varsinkin kotiväkivallan tarkasteluun.
<P>
Väärinkäytön aiheuttamien haittojen estämiseksi on kaavailtu erityisesti seuraavanlaisia toimenpiteitä: (myös vanhempiin kohdistuvat) valistus- ja varoituskampanjat kouluissa, julkisen liikenteen lisääminen vaihtoehtona yöelämästä kotiin palaavien ihmisten kuljetuksessa sekä sellaisten yksittäisten valtioiden aloitteiden tukeminen, joissa keskitytään ”kun otat, et aja” -periaatteeseen. Lisäksi on kaavailtu eurooppalaista palkintoa, joka myönnettäisiin parhaasta kouluissa toteutetusta tiedotuskampanjasta, taloudellista tukea sellaisten välineiden levittämiseen, joiden avulla ihmiset itse voivat seurata verensä alkoholipitoisuutta, sekä tiukkoja ”limuviinojen” vastaisia toimia.
<P>
Yksi mietinnössä esitetyistä innovatiivisista kohdista, johon komissiokin on suhtautunut myönteisesti, on ajatus käyttää niin kutsuttua lyhytneuvontaa, jonka avulla yritetään levittää vastuullista ja valistunutta lähestymistapaa alkoholinkäyttöön. Yleislääkärit, jotka ovat päivittäin suoraan yhteydessä potilaisiin, voisivat olla arvokkaana apuna tunnistettaessa alkoholiin liittyviä ongelmia jo ennen kuin potilaat itse tulevat niistä tietoisiksi. Tällaista henkilökohtaista toimintaa voitaisiin täydentää yksinkertaisella kyselylomakkeella, jota kutsutaan Audit-lomakkeeksi ja joka on jo kokeilussa joissakin Euroopan maissa.
<P>
Muita toimenpiteitä voisivat olla erityisesti alkoholin väärinkäytön aiheuttamien liikenneonnettomuuksien vähentämiseksi toteutettavien toimenpiteiden edistäminen esimerkiksi tehostamalla rattijuopumusratsioita, levittämällä ihmisten käyttöön testejä, joiden avulla he voivat itse seurata verensä alkoholipitoisuutta, tarjoamalla kannustimia ohjelmille, joilla edistetään kuskien pysymistä selvinä (designated-driver), alentamalla sallittua veren alkoholipitoisuutta ja ottamalla rattijuopoille käyttöön kovempia rangaistuksia.
<P>
Mietinnössä ehdotetaan - ja tämä asia näyttää saavan Euroopan parlamentin kaikkien ryhmien tuen - että veren alkoholipitoisuuden enimmäismäärä vahvistetaan mahdollisimman lähelle nollaa vastikään ajokortin saaneiden kuljettajien osalta. Näin saataisiin konkreettinen perusta strategialle, jossa mennään pidemmälle kuin komission tekstissä, jossa vain todetaan asioita periaatteessa ja suhtaudutaan niihin varovaisesti. Tästä huolimatta monet alkoholin väärinkäytön estämiseksi toteutettavista toimenpiteistä kuuluvat varsinkin työsuojelun alalla yksittäisten valtioiden toimivaltaan.
<P>
Euroopan unioni voi yrittää vauhdittaa joidenkin tällaisten toimenpiteiden vahvistamista, tarjota niihin kannustimia, edistää niitä ja laatia niistä ehdotuksia. Yksi asioista, joista ei päästy yksimielisyyteen, oli epäilemättä kysymys etiketeistä, joilla halutaan tuoda esiin kohtuuttomaan alkoholinkäyttöön liittyviä riskejä ja vaaroja. Olen itse sitä mieltä, että minun pitäisi pyytää komissiolta yksityiskohtaista selvitystä, jonka perusteella voidaan suunnitella tiedotus- ja viestintäjärjestelmiä ja myös etiketöintijärjestelmiä.
<P>
Lopuksi todettakoon, että strategia voi parlamentin tekemien tarkistusten jälkeen tarjota merkittävää lisäarvoa yksittäisille kansallisille toimintapolitiikoille varsinkin siinä mielessä, että se mahdollistaisi jäsenvaltioiden toimien ohjaamisen kohti yhteisiä tavoitteita.
<P>
Olen yrittänyt käsitellä tätä aihetta mietinnön tekstissä ennen kaikkea tasapuolisella ja käytännöllisellä tavalla ja välttää kohtuullisen alkoholinkäytön tuomitsemista, jotta voisimme ottaa huomioon vuosisatoja vanhan vastuullisen juomisen perinteen. Olen myös yrittänyt ehdottaa toimenpiteitä, joilla voitaisiin ratkoa näitä nykyisin niin valitettavan yleisiä ongelmia Euroopassa ja koko maailmassa. Haluan kiittää kaikkia heidän tuestaan ja yhteistyöstään.
<SPEAKER ID="318" NAME="Markos Kyprianou">
komission jäsen. - (EN) Arvoisa puhemies, haluan aluksi kiittää esittelijää hänen erinomaisesta työstään ja erittäin hyvästä mietinnöstään ja esittää kiitokseni myös muille valiokunnan jäsenille, jotka ovat tukeneet häntä ja työskennelleet hänen kanssaan näin kiinnostavan, hyödyllisen ja myönteisen mietinnön laatimiseksi.
<P>
En halua toistaa moniakaan niistä asioista, jotka sisältyvät tiedonantoon tai mietintöön, vaan haluan aluksi todeta, että olen kovin iloinen, että kohtaamme silmästä silmään miettiäksemme, miten voimme käsitellä näin vaikeaa ja tärkeää ongelmaa ja löytää siihen ratkaisuja. Olemme tutustuneet tilastotietoihin, ja ne ovat huolestuttavia. Euroopan unionissa kuolee vuosittain lähes 200 000 ihmistä kohtuuttomaan alkoholinkäyttöön liittyviin sairauksiin. Euroopan unionissa on 43-45 miljoonaa vaarallisen paljon juovaa ihmistä, ja alkoholi aiheuttaa yhteensä 70,4 prosenttia kaikista terveysongelmista ja ennenaikaisista kuolemantapauksista. Alkoholi on myös yksi merkittävimpiä syitä nuorisokuolleisuuteen. Tilastot ovat siis huolestuttavia, mutta meidän on korostettava jo alusta alkaen sitä, että emme käsittele alkoholia tuotteena: ongelmia aiheuttavat juuri kohtuuton alkoholinkäyttö ja alkoholin väärinkäyttö. Toisinaan tämä vaikeuttaa toimia, joilla ihmisiä valistetaan ja opetetaan käyttämään alkoholia kohtuullisesti ja vastuullisemmin, kun kyseessä on kuitenkin vuosisatoja vanha tuote. Kuitenkin juuri kohtuuttomuus tai väärinkäyttö aiheuttaa ongelmia.
<P>
Olen erittäin iloinen siitä, että parlamentti hyväksyy tarpeen laatia tämän asian osalta eurooppalainen strategia ja kehittää Euroopan laajuista toimintaa. Meidän on tietenkin vain täydennettävä jäsenvaltioiden politiikkaa, kuten 152 artiklassa todetaan, mutta se ei tarkoita, että olemme toimettomia. Päinvastoin. Olemme valmiita tukemaan ja täydentämään jäsenvaltioiden toteuttamia toimia. Jäsenvaltioissa on tietenkin myös erilaisia kulttuureja ja erilaisia perinteitä, mutta nyt valitettavasti ne ongelmat, joita esiintyi viime aikoihin saakka vain muutamissa jäsenvaltioissa, ovat leviämässä kaikkialle Euroopan unioniin. Huonot tavat leviävät valitettavan nopeasti, ja erityisesti nuorten ihmisten on niitä helppo matkia.
<P>
Tietoja hyvistä toimintatavoista voidaan vaihtaa yhteistyön ja yhteisen toiminnan avulla ennen kuin on liian myöhäistä. Voimme ryhtyä toimeen ennen kuin ongelma riistäytyy käsistä, ja tämä on yksi tärkeimpiä näkökohtia käsillä olevassa strategiassa.
<P>
Meidän täytyy keskittyä nuoriin. Humalahakuinen juominen on tällä hetkellä suurin huolenaihe nuorten osalta, mutta rattijuopumus on myös yksi suurimpia nuorten kuolemaan johtavia syitä.
<P>
Toisaalta on myös äärimmäisen tärkeää keskittyä tärkeimpiin tavoitteisiin, ja olenkin iloinen siitä, että mietinnössä ollaan komission kanssa samaa mieltä tärkeimmistä tavoitteista, kuten jo totesin, etenkin nuorten osalta, mutta myös raskaana olevien naisten osalta. Euroopan unionissa on valitettavasti vielä se ongelma, että meillä syntyy yhä lapsia, joille raskausajan alkoholinkäyttö aiheuttaa ongelmia. Olisi voitu odottaa, että tänä päivänä ja tällä Euroopan unionin korkeimman koulutustason aikakaudella näin ei tapahtuisi, mutta valitettavasti niin tapahtuu.
<P>
Olen pannut erittäin kiinnostuneena merkille mietinnössä esitetyn viittauksen ikäihmisten keskuudessa ilmenevään ongelmaan. Tämä otetaan seuraavissa toimissa totisesti huomioon, koska siitä voi mielestäni muodostua myös vakava yhteiskunnallinen ja terveydellinen ongelma.
<P>
Euroopan unionissa työtä tehdään kahdella tasolla. Jäsenvaltiot ovat ensinnäkin edustettuina kansallisen politiikan ja toiminnan komiteassa (Committee on National Policy and Action), joka koordinoi kansallisia alkoholipolitiikkoja ja laatii uusia politiikkoja varsinkin tiedonannossa määritellyissä kysymyksissä.
<P>
Meillä on toisaalta myös alkoholia ja terveyttä käsittelevä eurooppalainen foorumi (European Alcohol and Health Forum), jossa kaikki sidosryhmät ovat edustettuina ja jossa kehitämme konkreettisia toimia asiaankuuluvilla tasoilla. Se ei kuitenkaan ole keskustelukerho tai pelkkä ”talk show”. Päinvastoin: pyydämme tiukkoja sitoumuksia, joiden on tuotettava täsmällisiä tuloksia ja jotka on myös julkistettava ja otettava tarkkaan seurantaan, ja myös seurannan tulokset on julkistettava. Toivomme, että tämän avulla voidaan ratkaista joitakin monimutkaisia ongelmia, kuten vastuullinen markkinointi ja vastuullinen mainonta - jotka todettiin mietinnössäkin - ja toisaalta muita näkökohtia, kuten vastuullinen anniskelu, koska tuottajien lisäksi myös jälleenmyyjillä on painava vastuu tässä asiassa, joten keskitymme myös tähän.
<P>
Useimmat mietinnössä esitetyistä näkökohdista vahvistavat komission tiedonannossa hahmotellun strategian poliittisen suunnan. Eräissä kohdissa yritetään kehittää strategiaa edelleen, ja kiinnitän niihin tietenkin tarkkaan huomioni; toisissa kohdissa mennään joiltakin osin komission tiedonannossa esitettyjä suosituksia pidemmälle, erityisesti etiketöintiin ja verotukseen liittyvissä kysymyksissä. Otamme myös nämä kohdat tarkasteluun.
<P>
Alkoholijuomiin kiinnitettävät varoitusetiketit ovat herättäneet tietääkseni paljon keskustelua sekä tiedonannon laadintavaiheessa että myös parlamentissa. Jäsenvaltiot ovat jo ottamassa niitä käyttöön, ja selvitämme niiden kokemukset, ja tutkimme mahdollisuutta kehittää tähän asiaan virallisia yhteisiä lähestymistapoja koko EU:n alueella yhteistyössä jäsenvaltioiden kanssa. Meillä on näyttöä siitä, että varoitusetiketit lisäävät ihmisten tietoisuutta - ja siksi jäsenvaltiot ovatkin ottaneet niitä käyttöön - mutta niiden on toisaalta oltava osa laajempaa strategiaa; ne eivät yksistään auta meitä pääsemään toivomiimme päämääriin. Siksi tarvitsemmekin valistusohjelmia koskevia tiedotuskampanjoita. Voimme esimerkiksi laittaa pulloihin varoitusetikettejä, mutta mitä tapahtuu sitten, kun juomia tarjotaan ravintoloissa, baareissa ja kodeissa, joissa kuluttaja ei näe pulloa eikä näin ollen myöskään varoitusetikettiä? Meidän on siis keksittävä uusia ideoita, joita voisivat olla esimerkiksi alkoholijuomien oston yhteydessä jaettavat lehtiset ja lääkärin antama neuvonta, kuten mietinnössä todettiinkin. Nämä ovat tärkeitä näkökohtia. Vastuullinen viestintä, vastuullinen myynti ja vastuullinen markkinointi ovat myös tärkeitä näkökohtia, ja meillä on käytössämme audiovisuaalisia palveluja koskevan lainsäädännön säännökset. Foorumin kautta voimme kuitenkin laatia käytännesäännöt, joita kaikkien sidosryhmien on noudatettava.
<P>
Haluan lopuksi todeta, että alkoholiin liittyvien haittojen poistaminen on vaativa haaste juuri siksi, että meidän on yritettävä löytää ratkaisu yhteen tiettyyn näkökohtaan, kohtuuttomaan käyttöön, eikä tuotteeseen sinänsä. Uskon kuitenkin, että olemme kulkemassa oikeaan suuntaan ennen kuin ongelma riistäytyy hallinnasta.
<P>
Odotan siis kovasti, että pääsemme konkreettisiin tuloksiin aiemmin mainitsemissani elimissä, mutta ennen kaikkea myös parlamentin kanssa tehtävässä tiiviissä yhteistyössä, ja odotan kovasti saavani tukenne tässä jatkuvassa työssä.
<SPEAKER ID="319" NAME="Renate Sommer">
PPE-DE-ryhmän puolesta. - (DE) Arvoisa puhemies, arvoisa komission jäsen, hyvät naiset ja herrat, on totta, että alkoholin haitallisella käytöllä ja riskikäytöllä on merkittäviä vaikutuksia terveyteen, talouteen ja yhteiskuntaan. Totta on kuitenkin myös se, että alkoholi on osa Euroopan kulttuuriperintöä, ja suurin osa eurooppalaisista suhtautuu siihen vastuullisesti. Emme siis halua tuomita alkoholia sinänsä tai säätää uusia lakeja. Haluamme keskittyä riskiryhmiin ja riskitilanteisiin. Nuori, joka juo itsensä tiedottomaan tilaan, raskaana oleva nainen, joka vahingoittaa syntymätöntä lastaan alkoholinkäytön vuoksi, tai rattijuoppo, joka vaarantaa itsensä ja muut: juuri näillä alueilla tarvitaan toimia.
<P>
Mietintö tarjoaa erinomaisen pohjan kyseisiin toimiin. Se on tasapuolinen, päämäärätietoinen ja pitää sisällään kaikki sidosryhmät: jäsenvaltiot, alkoholiteollisuuden, jälleenmyyjät, ateriapalvelualan, lääkärit, koulut ja vanhemmat. Erilaiset toimivaltuudet määritetään siinä selkeästi. Tärkeimpiä toimijoita ovat jäsenvaltiot. EU:n tehtävänä on toimia ainoastaan tukijana. Sen tehtävänä on kerätä tietoa, tuoda esiin hyviksi tunnustettuja menettelyjä, sekä laatia ja tukea tiedotuskampanjoita. Nykyisen kansallisen lainsäädännön täytäntöönpanon parantaminen on jäsenvaltioiden velvollisuutena. Mitä järkeä on tiukasta nuorisonsuojelulainsäädännöstä, jos sitä ei noudateta ja jos rikokset jäävät rankaisematta?
<P>
Suosittelemme myös, että vastikään ajokortin saaneiden kuljettajien ja ammattimaisten kuorma-autonkuljettajien raja-arvoksi asetetaan 0,0 promillea. Alkoholiteollisuuden pitäisi pidättäytyä nuoriin kohdistuvasta alkoholimainonnasta. Oma ryhmäni ei kuitenkaan kannata pakollisia varoituksia alkoholijuomapulloihin, ja siksi pyydänkin teitä tukemaan tarkistusluonnoksia, joilla sitä koskevat säännökset poistetaan mietinnöstä.
<P>
On hyvin tiedossa, ja myös tutkimukset vahvistavat, että varoitusetiketeillä ei ole vaikutusta tässä tapauksessa. Päinvastoin: ihmisille on tiedotettava mahdollisimman aikaisin alkoholin väärinkäytön vaaroista. Meidän täytyy tiedottaa ja vakuuttaa pikemminkin kuin määrätä ja kieltää. Olemme mielestäni saavuttaneet pisteen, jossa meidän on ymmärrettävä, että olemme kansalaisten edustajia, emme heidän valistajiaan. Kiitän esittelijää, Alessandro Fogliettaa, läheisestä yhteistyöstä.
<SPEAKER ID="320" NAME="Edite Estrela">
PSE-ryhmän puolesta. - (PT) Arvoisa puhemies, arvoisa komission jäsen, hyvät kollegat, haluan ensiksi kiittää Alessandro Fogliettaa hänen työstään. Hän on laatinut tasapuolisen mietinnön, jossa tartutaan ongelmaan ja esitetään järkeviä ja yleisesti ottaen käyttökelpoisia ehdotuksia tilanteen ratkaisemiseksi.
<P>
Hyväksymme tavoitteet, joilla pyritään kannustamaan ihmisiä vastuullisiin käyttötapoihin ja estämään alkoholin väärinkäyttö yleensä ja etenkin alaikäisten, raskaana olevien naisten ja kuljettajien osalta - tämän me kaikki hyväksymme. Ryhmäni esittämissä ehdotuksissa ollaan samoilla linjoilla: vastustamme alkoholin väärinkäyttöä, mutta kohtuullinen ja vastuullinen käyttö on erotettava väärinkäytöstä. Kohtuullinen ja vastuullinen käyttö ei ole pahasta, esimerkiksi viinin kohtuukäyttö on päinvastoin hyväksi terveydelle.
<P>
Alkoholin käyttötavoissa on myös suuria eroja eri puolilla Eurooppaa. Etelässä käytetään kohtuullisesti viiniä, olutta ja muita suhteellisen vähän alkoholia sisältäviä juomia. Tämänkaltaiset juomat ovat osa kulttuuria joissakin osissa Eurooppaa ja tuovat merkittävän panoksen paikalliseen talouteen. Meidän mielestämme ei siis ole järkevää kiinnittää varoitusetikettejä poikkeuksetta kaikkiin viinipulloihin samaan tapaan kuin esimerkiksi savukerasioihin. Tupakka on aina vaaraksi terveydelle, mutta alkoholi on vaarallinen ainoastaan silloin, kun sitä käytetään väärin.
<P>
Olemme myös sitä mieltä, että tiedotus- ja valistuskampanjat ovat tarpeellisia, jotta ihmisiä varoitettaisiin alkoholin väärinkäytön aiheuttamista vaaroista. Tällaisia kampanjoita olisi aloitettava kouluissa. Asiaa on lähestyttävä varoen, ilman fundamentalistisia ennakkokäsityksiä.
<P>
Olemme huolissamme alkoholinkäytön lisääntymisestä nuorten keskuudessa - siitä, että he aloittavat juomisen yhä nuorempana, käyttävät sekaisin alkoholia ja lääkkeitä ja ajavat alkoholin vaikutuksen alaisena. Tällaisiin tilanteisiin on tartuttava kaikin mahdollisin keinoin sekä jäsenvaltioiden että EU:n tasolla, koska kyseessä on nuortemme tulevaisuus. Hyväksymme useimmat toimenpide-ehdotuksista, joilla pyritään poistamaan nuorten kohtuuttomasta alkoholinkäytöstä aiheutuvia vaaroja, ja olemme myös samaa mieltä tarpeesta toteuttaa toimenpiteitä, joilla pyritään poistamaan alkoholin väärinkäytöstä aiheutuvia yhteiskunnallisia haittavaikutuksia, ja erityisesti kotiväkivaltaa, sillä tiedämme, että suuri osa kotiväkivallasta johtuu alkoholin väärinkäytöstä.
<P>
Useimmissa jäsenvaltioissa on riittävät lait, joilla kielletään alkoholijuomien myynti nuorille; ongelmana on se, että lakeja noudatetaan huonosti. Jäsenvaltioiden on vahvistettava valvontamekanismejaan ja varmistettava, että lainsäädäntöä noudatetaan myös yrityssektorilla. Toisin sanoen, meidän on kaikkien kannettava vastuumme ja torjuttava väärinkäyttöä, mutta meidän ei pidä tuomita kohtuullista tai vastuullista käyttöä.
<SPEAKER ID="321" NAME="Jules Maaten" LANGUAGE="NL">
Arvoisa puhemies, Euroopan komissio määrittää alkoholin väärinkäytöstä aiheutuviksi kokonaiskustannuksiksi vuosittain 125 000 miljoonaa euroa ja arvioi, että se on syynä neljännekseen kaikista väkivaltarikoksista. Hieman lisää tilastotietoja: alkoholin juominen raskauden aikana on pääsyy lasten henkisiin ja fyysisiin vammoihin. Noin yksi prosentti Euroopan väestöstä elää sikiön alkoholioireyhtymän vaikutusten alaisena. Se tarkoittaa lähes viittä miljoonaa eurooppalaista, ja kuitenkin sikiön alkoholioireyhtymä on täysin vältettävissä. Kuusikymmentä prosenttia sikiön alkoholioireyhtymästä kärsivistä ihmistä päätyy vankilaan tai psykiatriseen hoitolaitokseen. Meillä oli tänä iltapäivänä Eurocaren kanssa järjestetty kokous, jossa oli mukana vieraileva asiantuntija kotimaastani Alankomaista: tohtori Nico van der Lely. Hänen mukaansa alkoholimyrkytyksen vuoksi hoitoa tarvitsevien ihmisten määrä hänen sairaalassaan, Reinier de Graaf Gasthuisissa Delftissä, on kaksinkertaistunut viiden vuoden aikana ja että 10-15-vuotiaiden lasten osalta määrä oli kasvanut kuusinkertaisesti. Erityisesti humalahakuinen juominen, jossa kirjaimellisesti juodaan itsensä pöydän alle, näytti olevan suosiossa. Tämän vuoden alkupuoliskolla jopa 80 nuorta oli jo otettu kohtuuttoman juomisen vuoksi sisään Reinier de Graaf Gasthuisiin Delftissä.
<P>
On monia toimenpiteitä, joita voidaan ja joita pitäisi toteuttaa. Tärkeimmät tekijät tässä ovat luultavasti kustannukset ja saatavuus sekä tietenkin koulutus ja tiedotus. Kysymys kuuluu: kenellä on parhaimmat edellytykset hoitaa tämä? Tilanne vaihtelee suuresti jäsenvaltiosta toiseen, kuten komission jäsen aivan oikein huomauttaa. Apua annetaankin usein paikallisesti paikallisviranomaisten toimesta, ja toimenpiteitä toteuttavat tehokkaimmin lääkärit tai jäsenvaltiot. Eikä perustamissopimuskaan tarjoa juuri mahdollisuuksia muuhun. On tärkeää, että EU:lla on kunnianhimoinen alkoholistrategia, mutta jäsenvaltioiden omiin suunnitelmiin ei pidä sekaantua. EU:n on laadittava laajat poliittiset linjaukset, ja niiden on oltava selkeitä. Varsinkin nuorten keskuudessa ilmenevään alkoholin väärinkäyttöön on puututtava tarmokkaasti, ja EU:n on annettava jäsenvaltioille mahdollisimman paljon tukea. Suhtaudun erittäin vastahakoisesti lainsäädäntöön, jota emme sitten voi ajaa läpi, koska se ei millään tavoin lisää luottamusta instituutioihimme.
<P>
Arvoisa puhemies, puhuin sikiön alkoholioireyhtymästä ja alkoholin väärinkäytöstä nuorten keskuudessa. Se on todellakin koko EU:ta koskeva ongelma, kuten komission jäsen aivan oikein toteaa. Niinpä jäsenvaltioiden on mielestäni kannettava tässä asiassa vastuunsa, ja tehtävä niin EU:n tasolla. EU:n taso on mielestäni oikea paikka sopia selkeistä tavoitteista sikiön alkoholioireyhtymän ja nuorten keskuudessa esiintyvän alkoholin väärinkäytön osalta. Ja näin päätöslauselmassa sanotaankin. Asia olisi mielestäni voitu sanoa julki konkreettisemminkin, mutta jos jäsenvaltiot ovat valmiita hyväksymään tämän, meillä on ainakin jonkinlainen selkeä tulos, koska en usko toissijaisuuden korostuksiin ja siihen, että sen jälkeen ei tehdä yksinkertaisesti mitään.
<P>
Lopuksi minua kiinnostaisi tietää, millaisia tuloksia etiketeistä on saatu. Ranskassa etiketeissä on nykyään varoitus raskaana olevien naisten alkoholinkäytöstä. Jos saamme tulokset ja jos näyttää siltä, että etiketöinti toimii, meidän pitäisi mielestäni miettiä samanlaisia toimia EU:n tasolla. Myös yhtenäismarkkinoihin liittyvät syyt edellyttävät sitä. Me voimme ja meidän täytyy toimia näin. Toimiin on kuitenkin ryhdyttävä vain, jos ne ovat tehokkaita, ja siinä tapauksessa mietin asiaa mielelläni.
<SPEAKER ID="322" NAME="Roberta Angelilli">
UEN-ryhmän puolesta. - (IT) Arvoisa puhemies, hyvät naiset ja herrat, haluan aluksi kiittää Alessandro Fogliettaa hänen erinomaisesta työstään: hänen mietinnössään käsitellään erittäin tehokkaasti järkyttävän keskeistä aihetta, nimittäin alkoholin väärinkäyttöä erityisesti alaikäisten keskuudessa. Täällä on jo todettukin, että tavoitteena ei ole millään muotoa kriminalisoida alkoholinkäyttöä, sillä alkoholi saattaa kohtuullisina määrinä nautittuna olla jopa hyväksi terveydelle. Tavoitteena on pikemminkin jyrkän linjan ottaminen alkoholinkäytön leviämiseen nuorimpien keskuuteen.
<P>
Alkoholia nautitaan usein lääkkeiden kanssa tai alkoholi saattaa itse päätyä lääkkeeksi. Alkoholin väärinkäyttö on nykyään kiireellistä ratkaisua vaativa yhteiskunnallinen ongelma nuorten keskuudessa, koska se tuo mukanaan erittäin vakavia fyysisiä ja psyykkisiä vammoja, puhumattakaan liikenneonnettomuuksien uhreista, joiden lukumäärää rattijuopot lisäävät jatkuvasti. Italia on tässä asiassa valitettavasti Euroopan kärkimaita, sillä tieliikenneonnettomuuksien määrä on siellä korkein. Puolet onnettomuuksien uhreista on alle kolmekymmenvuotiaita nuoria. Uhrit menettävät henkensä useimmiten viikonloppuisin, illan tai yön aikana, palatessaan juhlista tai diskosta ja nautittuaan kohtuuttoman määrän alkoholia.
<P>
Arvoisa puhemies, haluan lopuksi todeta, että tämä on erinomainen mietintö, jonka linjauksia kannatamme, koska siinä on pystytty sovittamaan ongelman ennaltaehkäisy yhteen tarkoituksenmukaisten koulutus- ja valistustoimien kanssa ja sääntöjä noudattamattomien henkilöiden osalta omaksutun nollatoleranssin kanssa.
<SPEAKER ID="323" NAME="Hiltrud Breyer">
Verts/ALE-ryhmän puolesta. - (DE) Arvoisa puhemies, EU:n alkoholistrategiaa on odotettu jo kauan, mutta sitä olisi mielestämme pitänyt ajaa eteenpäin pontevammin ja rohkeammin. Olemme kuulleet kauhistuttavan luvun 125 miljardin euron vuosikustannuksista, puhumattakaan onnettomuuksien tai kotiväkivallan aiheuttamista inhimillisistä kärsimyksistä tai kymmenestä miljoonasta lapsesta, jotka elävät alkoholiongelmasta kärsivissä perheissä. Siksi onkin tärkeää, että emme alistu alkoholiteollisuuden eturyhmien massiiviseen painostukseen.
<P>
Olen suunnattoman pettynyt kahta suurryhmää edustavien puhujien ilmoituksista, sillä he eivät ilmeisesti hyväksy ympäristön, kansanterveyden ja elintarvikkeiden turvallisuuden valiokunnan äänestystulosta. Valiokunnan päähuolenaiheenahan on ottaa käyttöön varoitusetikettejä sekä mainoskieltoja. Jules Maaten kertoi meille riskeistä, raskaudenaikaisen juomisen aiheuttamasta vakavasta ongelmasta, sikiön alkoholioireyhtymän hirvittävistä vaikutuksista sekä lasten aivojen kehitykselle aiheutuvasta peruuttamattomasta vauriosta. Yhdysvalloissa saadut kokemukset ovat tiedossamme, ja asiantuntijat ovat nyt jälleen kerran vahvistaneet, että varoituksilla on haluttua vaikutusta varsinkin siinä mielessä, että niissä kerrotaan raskaana oleville naisille juomisen tuhoisista vaikutuksista.
<P>
Miksi emme sitten totea riittävän rohkeasti, että olemme valmiit toteuttamaan nämä ajatukset avoimesti ja käyttämään varoitusetikettejä, joilla asianomaiset naiset herätetään tajuamaan asia? Miksi alistumme teollisuuden eturyhmien painostukseen? Pyydän teitä jälleen kerran täydestä sydämestäni ymmärtämään, että olisi pelkurimaista, jos antaisimme periksi ja jos meillä ei olisi riittävästi rohkeutta ottaa käyttöön varoituksia, jotka ovat osoittautuneet tehokkaiksi, eikä hyväksyä kansanterveyden valiokunnan äänestystulosta. Sama pätee mainoskieltoihin. Tiedämme, ja WHO:kin on todennut, että Euroopan unioni säästäisi 95 miljardia euroa vuodessa, jos mainoskiellot ja varoitusetiketit otettaisiin todella käyttöön. Kaikkihan tiedämme, että juuri mainokset houkuttelevat erityisen vakuuttavasti nuoria käyttämään alkoholia. Siksi voinkin vain pyytää teitä täydestä sydämestäni panemaan tämä mietintö huomenna rohkeasti täytäntöön. Jos varoitusetikettien ja mainoskieltojen alalle ei saada säädöksiä, alkoholistrategia jää pelkäksi paperitiikeriksi.
<SPEAKER ID="324" NAME="Jiří Maštálka">
GUE/NGL-ryhmän puolesta. - (CS) Arvoisa puhemies, keskustellessani strategian alkuperäisestä versiosta tšekkiläisen asiantuntijan kanssa, hän totesi ykskantaan: ”liian vähän, liian myöhään”.
<P>
Haluan onnitella ja kiittää esittelijää siitä, että hän on tuonut tähän näkemykseen parannusta ja onnistunut ohjaamaan strategian tekstiä hyvin myönteiseen suuntaan. Haluan korostaa erityisesti seuraavia kohtia. Tarkistetussa tekstissä suhtaudutaan ensinnäkin myönteisesti siihen, että alkoholismin torjumiseksi toteutettaviin tiedotus- ja ennaltaehkäisyohjelmiin on käytettävä rahaa. Toiseksi strategiassa keskitytään nuoriin, jotka ovat erityinen riskiryhmä. Tässä yhteydessä olen erityisen tyytyväinen korkeakouluopiskelijoita koskevaan 7 kohtaan ja 16 kohtaan, jossa etiketteihin sisällytettävät varoitukset tehdään pakollisiksi. Kolmanneksi 21 kohta, jossa kiinnitetään huomiota sairauslomien ja alkoholinkäytön väliseen suhteeseen, on mielestäni erittäin tärkeä. Emme saa unohtaa, että jos EU:n työvoima kärsii alkoholista, se ei ole kovinkaan kilpailukykyinen globaalissa maailmassa.
<P>
Suhtaudun hieman epäillen 2 kohdan tekstiin, jossa viitataan Maailman terveysjärjestön tekemään tutkimukseen alkoholin hyödyllisyydestä joidenkin sairauksien ennaltaehkäisyssä. Kaikella kunnioituksella WHO:ta kohtaan haluan kuitenkin huomauttaa, että tästä aiheesta on saatavilla asiantuntija-analyysejä, kuten vuonna 2006 julkaistu Fillmoren ryhmän tutkimus. Nämä tutkimukset osoittavat, että alkoholin hyödyllisyyttä koskeva analyysi perustui vääriin tietoihin ja että siihen oli otettu mukaan myös esimerkiksi juomisen lopettaneet ikäihmiset sekä alkoholin satunnaiskäyttäjät. Tutkimustulokset ovat näin ollen varsin ongelmallisia. Kyse on myös siitä, millaisen sanoman haluamme välittää kansalaisille tämän 2 kohdan tekstin välityksellä. Sanomana ei toivoakseni ole se, että jos alkoholia juodaan pieniä määriä, mikään määrä ei koidu haitalliseksi.
<P>
Tästä yhdestä kritiikistä huolimatta olen kovasti strategian kannalla, siis sen tekstin, jota tarkistettiin yhteistyössä esittelijän kanssa, ja uskon, että siitä on hyötyä kansalaisillemme.
<SPEAKER ID="325" NAME="Hélène Goudin">
IND/DEM-ryhmän puolesta. - (SV) Arvoisa puhemies, haluan varjoesittelijänä kiittää Alessandro Fogliettaa hänen erinomaisesta yhteistyöstään. Mietinnössä kuvaillaan yksityiskohtaisesti ne toimenpiteet, joita EU:ssa on toteutettava alkoholiin liittyvien haittojen vähentämiseksi jäsenvaltioissa. Rikoslainsäädäntö on kuitenkin kansallinen asia, ei EU:n asia. Me emme voi ottaa kantaa siihen, millaisia rangaistuksia jäsenvaltioiden pitäisi säätää rattijuopumuksesta ja miten pitkäksi aikaa ajokortti voidaan ottaa pois tällaisissa rikoksissa. Rikoslainsäädäntö on ehdottomasti kansallinen osa-alue, ja sellaisena sen täytyy pysyäkin. Mietinnössä ehdotetaan myös, että EU:n tasolla järjestetään tiedotuskampanjoita, vaikka toisaalta tunnustetaan, että jokaisella jäsenvaltiolla on oma juomakulttuurinsa. Jokainen maa tietää omien yhteiskunnallisten kokemustensa, perinteidensä ja resurssiensa perusteella parhaiten, miten alkoholiin liittyviä haittoja pitäisi estää. Tiedonvaihdosta on hyötyä, mutta aloitteen on tultava jäsenvaltioilta eikä Brysselistä. Eurooppalaisen palkinnon perustaminen on taas yksi keino lisätä EU:n vaikutusvaltaa näissä asioissa. Meidän on tarkasteltava yhteistyötä niiden asioiden puitteissa, joissa EU:lla on toimivaltaa, esimerkiksi sisämarkkina-asioiden kannalta. Ympäristövaliokunta yrittää sekaantua kansallisiin asioihin. Kehotankin kaikkia näpäyttämään valiokuntaa sormille. Ja mitä tulee alkoholipitoisuuden enimmäismäärään, jos ihminen on juopuneena liikenteessä, hän on aivan yhtä vaarallinen riippumatta siitä, onko hän nuori, vanha tai ammattikuljettaja.
<SPEAKER ID="326" NAME="John Bowis" AFFILIATION="PPE-DE">
(EN) Arvoisa puhemies, olen erittäin tyytyväinen tähän mietintöön sekä ympäristön, kansanterveyden ja elintarvikkeiden turvallisuuden valiokunnalta saatuun kompromissikantaan yhdellä poikkeuksella, joka koskee etiketöintilauseketta. Yritämme oikaista sen huomisessa äänestyksessä.
<P>
Totean aluksi, että uskon alkoholin voivan olla hyväksi ihmiselle säännöllisesti ja vähäisesti nautittuna varsinkin tässä harkintakykyisessä iässä, jonka te ja minä olemme saavuttaneet. Se on hyväksi ihmiselle kypsän iän lähestyessä.
<P>
Se voi kuitenkin olla meille myös pahaksi, ja juuri siitä on mietinnössä kysymys: siinä on kysymys humalahakuisesta juomisesta, alaikäisten juomisesta ja rattijuopumuksesta; siinä on kysymys alkoholinkäytön seurauksista niiden 195 000 eurooppalaisen ihmisen kannalta, jotka kuolevat onnettomuuksiin, väkivallantekoihin, maksasairauksiin, keuhkosairauksiin, rintasyöpään, mielenterveyshäiriöihin, riippuvuuteen, sydän- ja verisuonivaivoihin, sekä sikiönaikaisiin ja lisääntymiskykyyn liittyviin ongelmiin ja niin edelleen. Se on kolmanneksi suurin syy ennenaikaisiin kuolemiin. Siksi tarvitsemmekin järkevää juomispolitiikkaa; siksi kehotamme komission jäsentä pysymään siinä järkevässä sanomassa, jonka hän aluksi välitti ja jonka vuoksi suosittelemme, ettei hän lähtisi yrittämään rikoslainsäädännön yhdenmukaistamista varsinkin, kun rikoslainsäädännön valvontaa ei voida yhdenmukaistaa, ja tiedämme rattijuopumuksen olevan merkittävä ongelma jäsenvaltioiden keskuudessa. Myös etiketöinnin yhdenmukaistamisyritykset olisivat erehdys.
<P>
Voimme kaikin mokomin seurata, mitä Ranskassa tehdään, ja ottaa oppia sen saamista kokemuksista. Meidän tämäniltainen viestimme kuuluu kuitenkin seuraavasti: laatikaamme järkevä politiikka järkevästä juomisesta tunnustaen alkoholin hyödyt mutta myös riskit ja vaarat, joihin voivat kuulua kohtuuton juominen ja niin kohtuuton juominen, että se johtaa alkoholismiin. Alkoholi on kuitenkin keskuudessamme, ja meidän on opittava elämään sen kanssa.
<SPEAKER ID="327" NAME="Karin Scheele" AFFILIATION="PSE">
(DE) Arvoisa puhemies, esittelijämme ja komission jäsen Kyprianou tekivät avauspuheenvuoroissaan täysin selväksi, että asianamme ei ole tuomita alkoholia tuotteena vaan sen väärinkäyttö. Keskustelussamme ei myöskään ole kyse alkoholin tarjoamisesta kansalaisillemme, kuten esittelijä myös selkeästi toteaa. Saanen muistuttaa jäseniä viime vuonna parlamentissamme hyväksytystä terveystietoa koskevasta asetuksesta. Siinä kielletään terveyteen liittyvien etikettien käyttö alkoholijuomissa. Euroopan parlamentti päätti hyväksyä myös tuon näkökohdan ja esitti siihen hyvät perustelut.
<P>
Päätöslauselmaan on sisällytetty komission viime lokakuussa antaman tiedonannon keskeiset tavoitteet - alkoholin aiheuttamista tieliikenneonnettomuuksista johtuvien vammojen ja kuolemantapausten vähentäminen. Keskittyminen alkoholin väärinkäyttöön nuorten ja lasten keskuudessa on tärkeää, mutta olisi strateginen virhe väittää, että alkoholin väärinkäyttö ja sen haittavaikutukset olisivat vain nuorten ongelma Euroopan unionissa.
<P>
Juuri siksi, että alkoholi ja alkoholin kohtuukäyttö ovat merkittävä osa eurooppalaista kulttuuriamme - ja näin pitäisi olla vastedeskin eikä sen pitäisi herättää arvostelua - meidän on asetettava etusijalle ihmisten valistaminen erityisesti raskaudenaikaisesta alkoholinkäytöstä. Jopa aivan vähäinen alkoholinkäyttö raskauden aikana saattaa haitata lapsen kehitystä. En usko, että keskustelu siitä, pitäisikö varoitusetiketit ottaa käyttöön vai ei, päättyy huomiseen äänestykseen, ja komission jäsen Kyprianou on itse asiassa todennut, että komissio seuraa erittäin tarkkaan jäsenvaltioiden kokemuksia ja ryhtyy sitten tarvittaessa toimenpiteisiin EU:n tasolla.
<SPEAKER ID="328" NAME="Marios Matsakis" AFFILIATION="ALDE">
(EN) Arvoisa puhemies, alkoholiin liittyvä kuolleisuus ja sairastelu vaikuttavat vuosittain satojen tuhansien EU:n kansalaisten elämään, ja alkoholi kilpailee vahvasti tupakan kanssa siitä, kumpi on tärkein syy ihmisille aiheutuviin ehkäistävissä oleviin haittoihin. Tieliikenneonnettomuudet, kotiväkivalta, lasten seksuaalinen hyväksikäyttö, maksasyöpä, maksakirroosi ja sikiövauriot ovat vain muutamia tunnetuista alkoholihaitoista.
<P>
Ja kuitenkin alkoholia on saatavilla runsaasti ja edulliseen hintaan kaikkialla Euroopassa. Sitä pidetään välttämättömänä osana useimpia sosiaalisia tapahtumia, ja sillä on tärkeä osa muun muassa Euroopan parlamentissa järjestettävissä monissa tapahtumissa. EU tukee ja subventoi sen valmistusta. Sen käyttöä mainostetaan laajasti ja suoraan televisiossa, radiossa ja lehdistössä, ja useimmista alkoholijuomista puuttuu asianmukainen varoitus sen aiheuttamista terveydellisistä vaaroista.
<P>
Miksi asia on näin? Miksi kansalliset hallitukset, kansalliset parlamentit ja EU suhtautuvat niin suopeasti alkoholiin? Johtuuko se siitä, että alkoholiteollisuudella on erittäin vahvat eturyhmät? Johtuuko se siitä, että tähän aineeseen suhtaudutaan jo historiallisestikin katsottuna yleensä naiivisti? Johtuuko se kenties jostain psykologisesta tai kulttuurisesta tekijästä, jota ei vielä täysin ymmärretä? On surullista, että EU:n strategia alkoholiin liittyvien haittojen vähentämisestä on joutunut näiden samaisten tekijöiden uhriksi.
<P>
Rohkenen kunnioittavasti todeta, että mietintö raapaisee esittelijän ylevistä aikomuksista huolimatta vain pintaa sen sijaan, että se tarttuisi ongelmaan perinpohjaisesti ja tehokkaasti. Siinä käsitellään lähinnä rankimpia ja kovimpia juomisen muotoja tai juomista tietyissä tilanteissa, esimerkiksi lasten tai raskaana olevien naisten keskuudessa. En kannata alkoholikieltoa mutta uskon, että olemme kadottaneet mahdollisuutemme parlamentin jäseninä tarkastella alkoholia riippuvuutta aiheuttavana mahdollisena tappajahuumeena, jonka käyttöä on rajoitettava vakavasti, ei vain lievästi.
<P>
Alkoholiteollisuuden eturyhmät ovat valitettavasti taas onnistuneet. Tämä paljolti vesitetty EU:n alkoholistrategia osoitti, että alkoholiteollisuus voitti ja EU:n kansalaiset hävisivät. Tiedoksi vain, että alkoholi häiritsee neuronien toimintaa keskushermostossa ja tappaa hermosoluja niin, ettei niitä voida enää koskaan korvata ihmisen elinaikana. Vaurioita siis syntyy, juommepa sitten vähän tai paljon. Vaurioissa on vain aste-eroja.
<SPEAKER ID="329" NAME="Carl Schlyter" AFFILIATION="Verts/ALE">
(SV) Haluan kiittää komission jäsentä hänen strategiastaan. Se käynnistää tärkeän ja välttämättömän keskustelun alkoholista Euroopassa, vaikkakin siitä puuttuu monia toivomiani käytännön toimenpiteitä. Alkoholi ei ole mikään tavanomainen tuote. Sillä on sivuvaikutuksia terveyteen, ja siksi terveydelliset kysymykset on otettava huomioon sisämarkkinoilla. Se ei tarkoita alkoholin kieltämistä. Se tarkoittaa tasapainoista politiikkaa, jossa käytetään terveysvaroituksia, sekä oikeudenmukaista politiikkaa alkoholin tuonnin ja mainonnan alalla. Kukaan ei puhu tässä EU:n uudesta toimivaltuudesta, vaan ainoastaan toimivaltuuden paremmasta käytöstä. Ovatko varoitusetiketit ja televisiomainonnan aikarajoitukset liian paljon pyydetty? Onko liian paljon pyydetty, että toissijaisuusperiaate asianmukaisesti huomioon ottaen suositeltaisiin alkoholin nollatoleranssia maanteillä, kun se kerran säästäisi monien ihmisten hengen? Monet näyttävät ajattelevan, että vain nuorilla, raskaana olevilla naisilla, ammattikuljettajilla ja alkoholisteilla voi olla ongelmia alkoholin kanssa. Se on väärin. Alkoholikaupan täydellinen vapauttaminen ei ole liberaalista. Se vähentää ihmisten vapautta ja lisää tarpeettomasti terveydenhoidon kustannuksia. Se vähentää vapautta tuntea olonsa turvalliseksi maanteillä. Se vähentää luottamusta siihen, että pubista kotiin palaaminen on turvallista, ja se vähentää lasten turvallisuutta kotona. On liberalismin vastaista jättää terveysnäkökohdat huomiotta alkoholipolitiikassa.
<SPEAKER ID="330" NAME="Bairbre de Brún" AFFILIATION="GUE/NGL">
(GA) Arvoisa puhemies, haluan antaa tukeni mietinnössä esitetylle vaatimukselle siitä, että yhteiskunta tarttuu alkoholin väärinkäytön aiheuttamiin ongelmiin. Alkoholin väärinkäytön vaikutusta koko Irlannin yhteiskuntaan ja talouteen on lähes mahdotonta arvioida. Meidän pitäisi myös tarkastella EU:n muiden jäsenvaltioiden hyviä toimintatapoja, jotta voisimme laatia paljon paremman pitkän aikavälin politiikan alkoholiin liittyvien haittojen poistamiseksi. Alkoholin väärinkäytön merkit ovat havaittavissa summittaisessa katuväkivallassa ja kotiväkivallassa.
<P>
Täällä pitäisi olla tulkkaus!
<P>
(Puhuja jatkaa englanniksi.)
<P>
Ihmiset tiesivät, että tulen tänne tänä iltana, ihmiset tiesivät, että käytän puheenvuoroni tähän aikaan, ihmiset tiesivät, että äidinkieleni on nykyään Euroopan unionin työskentelykieli. Tein tästä asianmukaisen ilmoituksen. Täällä pitäisi olla tulkkaus. Minusta on hyvin valitettavaa, jos en saa tulkkausta siihen, mitä haluan tänä iltana sanoa.
<P>
(Puhuja ryhtyy jälleen puhumaan iiriksi.)
<P>
(GA) Meidän on harjoitettava valvontaa. Meidän on ratkaistava limuviinojen ongelma ja erikoistarjousten ja muiden markkinointimetkujen käyttäminen tarkoituksena lisätä alkoholijuomien myyntiä varsinkin nuorille. Etiketteihin olisi myös hyvä laittaa erityisesti raskaana oleville naisille tarkoitettu varoitus. Alkoholin myyntiä on seurattava tarkemmin.
<P>
(Puhuja toistaa kommenttinsa englanniksi.)
<P>
Meidän on epäilemättä keskityttävä erityisesti nuorilla ilmeneviin alkoholiin liittyviin haittoihin. Meidän on toteutettava tiukempaa seurantaa alaikäisille lapsille myytävää alkoholia koskevan lainsäädännön osalta. Meidän on tartuttava alkoholikysymykseen, limuviinoihin, erikoistarjousten ja sellaisten muiden markkinointikikkojen käyttöön, joiden tarkoituksena on lisätä alkoholijuomien myyntiä varsinkin nuorille, ja tarkasteltava julkisen liikenteen saatavuutta yöaikaan, kannustettava selvänä ajamisen ohjelmia, ja olisi myös hyvä, jos alkoholijuomiin laitettaisiin erityisesti raskaana oleville naisille tarkoitettuja ja suunnattuja etikettejä.
<P>
(Puhuja ryhtyy jälleen puhumaan irlanniksi.)
<P>
(-GA) Minua suututtaa, että tulkkausta ei ole saatavilla!
<P>
(Puhuja jatkaa englanniksi.)
<P>
Olen todella tyytymätön siihen, että täällä ei ollut tulkkausta. Olen toiminut parlamentin kanssa täysin reilusti, koska äidinkielestäni tuli virallinen kieli ja työskentelykieli, ja olin toivonut, että myös parlamentti olisi ollut reilu minua kohtaan.
<P>
(Suosionosoituksia)
<SPEAKER ID="336" NAME="Urszula Krupa" AFFILIATION="IND/DEM">
(PL) Arvoisa puhemies, laadituissa päätöslauselmissa ja muissa alkoholin väärinkäytön kielteisten vaikutusten torjuntaan pyrkivissä ennaltaehkäisevissä toimenpiteissä ei voida samaan aikaan edistää alkoholin kulutusta mainostamalla, että se on osa eurooppalaista kulttuuriperintöä ja elämäntapaa, ja esittää kyseenalaisia WHO:n lausuntoja alkoholin terveyttä edistävistä vaikutuksista, jotka ovat ongelmallisia, koska tuotteen haitalliset vaikutukset on osoitettu toteen.
<P>
Liberaali lainsäädäntö, jossa sallitaan lasten ja nuorten käyttää riippuvuutta aiheuttavia aineita, myös alkoholia metroissa ja limuviinoja, kun mielenterveyshäiriöt ovat laajenemassa epidemiaksi, olisi sekä ajattelematonta että tuomittavaa, eikä tällaisen lainsäädännön voida katsoa ehkäisevän alkoholismia ja muita riippuvuuksia vaan pikemminkin edistävän niitä. Lapsille tarjotut vähäisimmätkin alkoholi- ja huumeannokset ovat hyvin haitallisia. Meidän pitäisikin ensisijaisesti kieltää tiukasti alkoholin ja huumeiden mainostaminen ja myynti lapsille ja nuorille myös silloin, kun se tapahtuu salaa.
<SPEAKER ID="337" NAME="Bogusław Sonik" AFFILIATION="PPE-DE">
(PL) Arvoisa puhemies, alkoholin väärinkäyttö on tällä hetkellä vakava ongelma Euroopan unionissa. Itse asiassa alkoholin väärinkäyttäjien osuus on suurin juuri Euroopassa. Tupakkatuotteita ja alkoholia ei mielestäni kuitenkaan voi verrata toisiinsa. Tupakkatuotteiden haitallisuus on osoitettu tieteellisesti, mutta alkoholi on haitallista vain silloin, kun sitä käytetään kohtuuttomia määriä tai kun sitä käyttävät henkilöt, joiden ei pitäisi sitä juoda. Lisäksi on olemassa tunnettu tutkimus, jossa osoitetaan, että pienillä määrillä alkoholia on myönteinen vaikutus verenkiertoon. Kysymys on nyt juomakulttuurista ja eurooppalaisten alkoholintuottajien yhteiskuntavastuun lisäämisestä.
<P>
Edellä esitetyt syyt huomioon ottaen olen sitä mieltä, että alkoholijuomien etiketöinti tupakkatuotteiden tapaan ei ole perusteltua. Päinvastoin: alkoholin kulutusta voitaisiin vähentää paljon tehokkaammin välttämällä pakkausmateriaalien valmistusta yhdenmukaistavia kalliitta menetelmiä ja sijoittamalla rahaa tiedotuskampanjoihin.
<P>
Meidän tehtävänämme on lähestyä tarkkaan kohdennettujen valistustoimenpiteiden avulla riskiryhmiä, kuten raskaana olevia naisia, nuoria ja kuljettajia. Vakiokampanjoita kannattaisi laajentaa myös limuviinoihin - nuorten usein käyttämiin alkoholijuomiin, joita pidetään yleensä jokseenkin vaarattomina tai jopa täysin alkoholittomina.
<P>
Toimet, joille annan ehdottoman tukeni, ovat siirtyminen veren sallitun alkoholipitoisuuden alentamiseen mahdollisimman pieneksi, ei ainoastaan nuorten kuljettajien osalta vaan myös julkisessa liikenteessä työskentelevien henkilöiden osalta. Kaikki tällaiset toimenpiteet, jotka ovat lähinnä kovapintaisia pakkotoimenpiteitä, ovat kuitenkin äärettömän tehokkaita ja auttavat vähentämään alkoholin käyttöä jäsenvaltioissa. Yksi lisäkysymys kannattaisi myös ottaa harkintaan: etenkin nuorten alkoholinkäyttö ja alkoholiriippuvuus kulkee rinta rinnan muiden riippuvuuksien kanssa, ja riippuvuudet yhdistyvät ja johtavat usein murheellisiin tilanteisiin. Parlamentin ja komission kannattaisi myös miettiä näitä muita nuorten keskuudessa ilmeneviä riippuvuuden muotoja.
<SPEAKER ID="338" NAME="Dorette Corbey" AFFILIATION="PSE">
(NL) Arvoisa puhemies, hyvät kollegat, alkoholiin liittyvät haitat ovat kasvava ongelma. Numerot puhuvat puolestaan. Viisi prosenttia miehistä ja yksi prosentti naisista on riippuvaisia alkoholista. Alkoholiin liittyy 25 prosenttia 15-30-vuotiaiden nuorten kuolemista. Lasten pahoinpitely johtuu usein kohtuuttomasta juomisesta. Näiden numerotietojen taakse kätkeytyy usein paljon kärsimystä. Riippuvuutta, terveydellisiä ongelmia, yhteiskunnallista kurjuutta, pahoinpitelyä, kaikkia näitä hyvin tiedossa olevia ongelmia. Vähemmän tunnettuja ovat ne vakavat seuraukset, joita aiheutuu alkoholin juomisesta raskausaikana. Syntymättömälle lapselle saattaa aiheutua vakavia vaurioita. Sikiön alkoholioireyhtymää sairastavat lapset saavat elinikäisiä vaurioita. Yhä laajemmin tunnustetaan, että juominen on äärimmäisen haitallista lapsille ja nuorille. Nuorten juominen saattaa aiheuttaa pysyviä vaurioita ja vaikuttaa haitallisesti koulusuorituksiin ja älykkyysosamäärään.
<P>
Nuorison ja raskaana olevien naisten saaminen luopumaan juomisesta edellyttää tietenkin nopeita toimenpiteitä. Yksi tehokkaimmista keinoista saattavat olla pulloihin kiinnitettävät terveysvaroitukset. Kehotankin jäsenvaltiota esittämään mahdollisimman pikaisesti ehdotuksia, joilla terveysvaroitukset tehdään pakollisiksi. Koska asiasta ei ole EU:n lainsäädäntöä, jokainen jäsenvaltio voi vapaasti laatia omat sääntönsä. Pulloissa olevat varoitukset ovat tehokkaita, kuten Yhdysvalloissa tehdyt tutkimukset ovat jo osoittaneet. Kehotankin juomateollisuutta ottamaan itse vastuun siitä, että nuoria ja raskaana olevia naisia varoitetaan alkoholista. On parempi varoittaa ihmisiä nyt kuin saada kymmenen vuoden kuluttua suuri määrä korvausvaatimuksia. Varoitukset ovat nykyään tavanomainen osa yhteiskuntavastuuta, josta myös juomateollisuuden on kannettava oma osansa.
<P>
Kehotan lopuksi komissiota toimittamaan asiaankuuluvia ehdotuksia mahdollisimman pikaisesti. On vaikea ymmärtää, miksi savukerasioihin kiinnitettyjen varoitusten jälkeen ei ole ryhdytty varoittamaan alkoholista. Pyydänkin, ettei komissio tuhlaisi aikaa vaan ottaisi käyttöön toimenpiteitä, joissa nuorille ja raskaana oleville naisille suunnatut terveysvaroitukset tehdään pakollisiksi. On tärkeää, että kansalaisten terveys asetetaan viiniteollisuuden etujen yläpuolelle.
<SPEAKER ID="339" NAME="Marian Harkin" AFFILIATION="ALDE">
(EN) Arvoisa puhemies, onnittelen esittelijää tästä tärkeästä mietinnöstä.
<P>
Haluan kiinnittää huomiota siihen, mikä osuus alkoholilla on itsemurhatapauksissa. Tutkimukset osoittavat, että yli 20 prosenttia itsemurhan tehneistä ihmisistä käytti alkoholia ennen kuolemaansa. Kun Yhdysvalloissa nostettiin alkoholin juomisen lakisääteistä aloitusikää 18 vuodesta 21 vuoteen, tuntuvin vaikutus oli se, että kotona, työpaikalla ja liikenteessä tapahtuvien onnettomuuksien määrä väheni, ja sen lisäksi vielä itsemurhat vähenivät seitsemän prosenttia.
<P>
Mietinnössä on monia erinomaisia ehdotuksia, joita kannatan. Suhtaudun kuitenkin hieman varauksellisesti johdanto-osan K kappaleen siihen kohtaan, jossa todetaan: ”katsoo, että olisi ryhdyttävä toimiin myös alaikäisten ja raskaana olevien alkoholinkäytön ehkäisemiseksi”. Tiedän, että sikiön alkoholioireyhtymään liittyy merkittäviä ongelmia, ja kannatan tietoetikettejä, varoitusetikettejä, mainonnan hillitsemistä sekä ennen lapsen syntymää ja sen jälkeen tarjottavaa tukea, mutta ehdotus siitä, että meidän pitäisi estää drinkin nauttiminen raskaana olevilta naisilta, menee jo hieman liian pitkälle. Meidän tehtävänämme ei ole laatia kieltoja - ne eivät toimi - vaan tarvitsemme mietinnössä ehdotettuja asioita, ja paljon lisää.
<SPEAKER ID="340" NAME="Esko Seppänen" AFFILIATION="GUE/NGL">
(FI) Arvoisa puhemies, arvoisa komissaari, mietinnöstä puuttuu yksi keskeinen asia eli kannanotto alkoholin hintaan ja alkoholiveroihin. Suomessa on havaittu selvä yhteys alkoholin hinnan ja sen käyttömäärän välillä. Mitä halvempi hinta, sitä enemmän sitä käytetään, ja päinvastoin. Nostamalla alkoholiveroa vähennetään sen käyttöä.
<P>
Naapurimaassamme Virossa on alhainen alkoholivero. Sillä tavalla EU:n estäessä määrälliset tuontirajoitukset Viro aiheuttaa suuren kansanterveysongelman Suomelle. Suomalaiset voivat hakea alle 100 kilometrin päästä halpaa viinaa Virosta, ja se estää Suomea toimimasta parhaalla todetulla menetelmällä eli korkeahkolla alkoholiverolla oman kansanterveyden puolesta. Viron halpa viina, siis Viron politiikka, ja siitä johtuva Suomen alkoholiveron alennus, on johtanut jo lähes tuhannen ihmisen alkoholikuolemaan Suomessa. Sillä tavalla Viro tappaa suomalaisia. Tässä yhteydessä on siis puhuttava myös hinnoista ja veroista.
<SPEAKER ID="341" NAME="Kathy Sinnott" AFFILIATION="IND/DEM">
(EN) Arvoisa puhemies, Yhdysvalloissa on jo 20 vuoden ajan varoitettu alkoholin vaikutuksista syntymättömiin lapsiin, koska siellä on ollut ongelmia alkoholiin liittyvistä haitoista. Vain 20 prosenttia amerikkalaisista odottavista äideistä juo raskauden aikana. Euroopassa asiasta ei varoiteta. Irlantilaisista äideistä juo kahdeksankymmentä prosenttia. Yhdistyneessä kuningaskunnassa seitsemänkymmentä prosenttia äideistä juo. Tunnen irlantilaisia äitejä. Tiedän, että monet heistä eivät joisi, jos he ymmärtäisivät juomisen haitan. Etiketöinti ei välttämättä ole pikaratkaisu, mutta amerikkalaisten kokemukset ovat ajan mittaan osoittaneet, että sillä on vaikutusta ja että se vähentää sikiölle aiheutuvia haittoja.
<P>
Aikuisille tärkeintä on kohtuullisuus, mutta ennen lapsen syntymää ei ole mitään turvallista tasoa. Jo vähäinenkin alkoholinkäyttö saattaa aiheuttaa aivoelinten vammoja, jotka johtavat hyperaktiivisuuteen, impulsiivisuuteen ja lisääntyneeseen itsemurhariskiin. Myös oppimis- ja koordinaatiovaikeuksia ilmenee. Sikiön altistuminen alkoholille saattaa johtaa muun muassa siihen, että lapsella on vanhempana taipumusta humalahakuiseen juomiseen. Se osoittaa, että ongelma on pahenemassa. On jo aika rikkoa tämä noidankehä.
<SPEAKER ID="342" NAME="Pilar Ayuso" AFFILIATION="PPE-DE">
(ES) Arvoisa puhemies, arvoisa komission jäsen, haluan aluksi kertoa olevani tyytyväinen tähän komission ehdottamaan alkoholistrategiaan juuri siksi, että siinä yritetään ratkaista ongelma ennaltaehkäisyn ja valistuksen avulla julkaisemalla ohjeita kohtuullisesta ja vastuullisesta juomisesta.
<P>
Haluan myös onnitella Alessandro Fogliettaa hänen viisaasta mietinnöstään mutta myös jälleen todeta, että itse alkoholijuomien sijaan on kriminalisoitava niiden väärinkäyttö.
<P>
Se, että terveet aikuiset käyttävät kohtuullisesti käymisteitse valmistettuja juomia, kuten viiniä tai olutta, ei ole ainoastaan vaaratonta vaan myös terveellistä ja ehkä osa tasapainoista ruokavaliota. Kohtuukäyttö saattaa suojella kehoa sydän- ja verisuonitaudeilta ja rappeutumissairauksilta, kuten monet tieteelliset selvitykset ovat osoittaneet.
<P>
Kuluttajilla on oikeus saada täydellistä ja todenmukaista tietoa alkoholinkäytön terveysriskeistä ja terveyttä edistävistä vaikutuksista, mutta viini- ja olutetiketteihin laitettavien terveysvaroitusten tarkoituksenmukaisuus on kyseenalaistettava, koska ne on osoitettu tehottomiksi maissa, joissa niitä on otettu käyttöön.
<P>
Ei ole varsinkaan olemassa mitään tieteellistä näyttöä siitä, että etikettien terveysvaroitukset ehkäisisivät tehokkaasti väärinkäyttöä. Erityisesti raskaana oleville naisille tarkoitetut etiketit näyttävät myös olevan tehottomia.
<P>
Tavoitteet saavutetaan parhaiten hyvillä tiedotus- ja valistuskampanjoilla, jotka on suunnattu erityisesti raskaana oleville naisille ja nuorille.
<P>
Haluan myös todeta, että hiljattain perustettu terveyttä ja alkoholia käsittelevä foorumi, joka kokoaa kaikki asianomaiset yhteen torjumaan kohtuutonta ja vääränlaista alkoholinkäyttöä, on mielestäni erittäin hyvä aloite, ja toivon, että foorumin työn tulokset voivat osaltaan auttaa ratkaisemaan tämän ongelman.
<P>
Lopuksi haluan huomauttaa, että nuorisojuoppous on lisääntynyt samaan tahtiin kuin asukaskohtainen viinin kulutus Euroopan unionissa on vähentynyt. Tämä on mielestäni muistamisen arvoista, koska asia on paljon mutkikkaampi kuin miltä se saattaa näyttää.
<SPEAKER ID="343" NAME="Catherine Stihler" AFFILIATION="PSE">
(EN) Arvoisa puhemies, meidän pitäisi kaikkien olla vilpittömän tyytyväisiä tämäniltaiseen keskusteluun EU:n strategiasta jäsenvaltioiden tukemiseksi alkoholiin liittyvien haittojen vähentämisessä. Se jatkaa työtä, jota tein vuonna 2001 nuorisoa ja alkoholia ja sen kielteisiä vaikutuksia käsitelleessä mietinnössäni. Alkoholijuomamarkkinoiden maailmanlaajuistuminen ja humalahakuisen juomisen lisääntyminen kaikkialla EU:ssa on ilmiö, jota niin poliitikot kuin terveysviranomaiset yrittävät saada kuriin.
<P>
Jotta parhaista toimintatavoista jaettaisiin tietoa ja maat ottaisivat oppia muiden maiden tavoista ratkaista samankaltaisia ongelmia, on olennaista, että yhteistyötä tehdään EU:n tasolla. Todettakoon ensinnäkin, että joka neljäs onnettomuus voidaan yhdistää alkoholinkäyttöön, ja EU:ssa kuolee joka vuosi 10 000 ihmistä alkoholin aiheuttamissa liikenneonnettomuuksissa; 35-45 prosenttia liikenneonnettomuuksissa kuolleista ihmisistä on 18-24-vuotiaita nuoria. Rattijuopumusonnettomuuksia koskevat luvut ovat vieläkin paljastavampia: kaksi kolmannesta onnettomuuksissa osallisina olleista ihmisistä oli 15-34-vuotiaita ja 96 prosenttia miespuolisia.
<P>
Alkoholin arvioidaan aiheuttavan 16 prosenttia lasten pahoinpitely- ja laiminlyöntitapauksista. Entäpä sitten sikiön alkoholioireyhtymä (FAS) tai fetaalialkoholispektrin häiriöt (FASD)? Raskaudenaikainen alkoholin väärinkäyttö on yleisin hankittu syy vajaamielisyyteen. Lääketieteen ammattilaiset ovat hiljattain todenneet, että raskaudenaikaisessa alkoholinkäytössä ei ole mitään turvarajaa.
<P>
FAS oli jokseenkin tuntematon ilmiö vuonna 2001, kun laadin mietintöni nuorista ja alkoholista. Nyt kuusi vuotta myöhemmin näyttää siltä, että ihmiset ovat yhä herkemmin myöntämässä todeksi väitteen siitä, että jos kerran samassa alkoholijuomassa on FAS-terveysvaroitus Yhdysvalloissa, niin miksi ei samaa varoitusta voida laittaa täysin samanlaiseen juomaan EU:ssa? Itse tuotteiden välillä ei ole mitään eroa: erona on vain se, että toista myydään Amerikassa ja toista ei.
<P>
Kathy Sinnott totesikin, että raskauden aikana alkoholia käyttävien naisten osuus on 20 prosenttia Yhdysvalloissa, jossa FAS-merkintää on käytetty, kun taas Irlannissa heidän osuutensa on 80 prosenttia ja Yhdistyneessä kuningaskunnassa 75 prosenttia, ja koko EU:ssa osuus on 40 prosenttia. FAS-varoitukset olisi helppo ottaa käyttöön alkoholituotteissa, ja yhdessä julkisen terveysvalistuksen ja terveystiedotuksen kanssa niillä olisi merkittävä vaikutus FAS:n torjumisessa EU:ssa.
<SPEAKER ID="344" NAME="Jean Marie Beaupuy" AFFILIATION="ALDE">
(FR) Arvoisa puhemies, arvoisa komission jäsen, hyvät naiset ja herrat, tämäniltaisessa keskustelussa ja Alessandro Fogliettan mietinnössä on mainittu monenlaisia lukuja. Haluan huomauttaa, että nämä kylmät tilastotiedot peittävät taakseen ennen kaikkea inhimillisiä tragedioita. Toimin muutaman vuoden ajan psykiatrisen sairaalan johtajana, ja monet potilaamme olivat alkoholiriippuvaisia.
<P>
Mietinnön 26 kohdassa todetaan, että meidän on tunnettava syyt. Tästä ei ole tänä iltana keskusteltu riittävästi. Jos haluamme tehdä päätöksiä nuorten, vanhojen, naisten ja miesten osalta toteutettavista oikeanlaisista toimista, meidän on tunnettava syyt.
<P>
Kehotankin, että kaikissa jäsenvaltioissa ja koko Euroopan unionissa tehdään enemmän tutkimusta, jolla pyritään selvittämään tarkemmin, miksi nämä nuoret ihmiset tuntevat tarvetta juoda liikaa. Näin on tehtävä riippumatta siitä, minkälaisista toimista on kyse. Miksi myös kotiin eristäytyneet vanhat ihmiset juovat liikaa? Miksi miehet juovat työpaikalla? Pystymme tarjoamaan oikeanlaisia vastauksia vasta kun olemme selvittäneet tämän liikakäytön todelliset syyt.
<SPEAKER ID="345" NAME="Avril Doyle" AFFILIATION="PPE-DE">
(EN) Arvoisa puhemies, olen kaiken kaikkiaan tyytyväinen tähän mietintöön. Siinä on mielestäni löydetty oikea tasapaino vakiintuneiden kulttuuritapojen tunnustamisen ja alkoholin haittakäytön huolestuttavan ilmiön ja varsinkin nuorisomme keskuudessa leviävän vaarallisen humalahakuisen juomakulttuurin osalta.
<P>
Komissio määritteli avauspuheenvuorossaan tärkeimmät tavoitteet - lastemme suojeleminen, humalahakuisen juomisen torjuminen, viinabiletyksen ja liikenneonnettomuuksien aiheuttamien vammojen ja kuolemantapausten vähentäminen sekä koko itsemurhien osa-alue. Kollegani ovat tuoneet ongelma-alueet esiin äärimmäisen hyvin. Haluaisinkin nyt itse korostaa tarvetta lisätä komission toimenpideluetteloon yhdeksi keskeiseksi tavoitteeksi raskaudenaikaiseen alkoholialtistumiseen liittyvät vakavat riskit, ja korostan myös sitä, että tämä asia otettaisiin erityisesti esiin komission ehdottamassa terveyttä ja alkoholia käsittelevässä foorumissa. Tämä siksi, että alkoholinkäytön aiheuttamat raskaudenaikaiset vammat ymmärretään todella huonosti suuren yleisön keskuudessa.
<P>
Raskauden aikana ei ole turvallista käyttää yhtään alkoholia, koska alkoholi on teratogeeni. Se on itse asiassa vaarallisempaa toisen ja kolmannen raskauskolmanneksen aikana, mitä useimmat raskaana olevista naisista eivät ymmärrä, koska lääkkeiden tai huumeiden tai senkaltaisten aineiden nauttimisessa huolehditaan yleensä ensimmäisestä raskauskolmanneksesta. Alkoholi on erityisen vaarallista toisella ja kolmannella raskauskolmanneksella. Ketään sen enempää syyttelemättä meidän on saatava jäsenvaltiot ja yleislääkärit ottamaan käyttöön valistus- ja tiedotuskampanja, jossa raskaana olevia naisia varoitetaan välittömästi alkoholin aiheuttamista vaaroista tällä osa-alueella. Kollegat ovat jo maininneetkin ADHD:n. On myös Aspergerin syndrooma. Lääketieteen tutkijayhteisön on ollut vaikeaa saada tutkimuksiaan julkaistua tällä osa-alueella alkoholipolitiikan takia. Otettakoon tämä asia esiin foorumissanne lisätoimenpiteiden toteuttamiseksi.
<P>
Vielä lopuksi sana alkoholin väärinkäytöstä osana huumeiden sekakäyttöä. Irlannissa viidennes alkoholiongelman takia hoitoa saavista henkilöistä käyttää väärin myös huumeita, ja Ranskassa hiljattain tehty tutkimus on osoittanut, että kannabiksen vaikutuksen alaisena ajaminen kaksinkertaistaa riskin olla onnettomuuden aiheuttajana. Fooruminne ja jokaisen jäsenvaltion on puututtava kiireellisesti myös huumeiden sekakäytön lisääntymiseen ja tarpeeseen luoda lisää teknisiä apuvälineitä sekakäytön havaitsemiseksi erityisesti liikenneratsioissa poliisiviranomaisillemme annettavan teknisen tuen avulla.
<SPEAKER ID="346" NAME="Daciana Octavia Sârbu" AFFILIATION="PSE">
(RO) Arvoisa puhemies, haluan onnitella esittelijää. Mietinnön tulosten on määrä vähentää alkoholin aiheuttamia haittoja ja suojella EU:n kansalaisten terveyttä ja hyvinvointia, koska kaikki tiedämme erittäin hyvin, että alkoholi on yksi vaarallisimmista sairauksien ja ennenaikaisten kuolemien ja lukuisten yhteiskunnallisten ongelmien aiheuttajista Euroopassa.
<P>
Olen kiitollinen siitä, että huomiota on kiinnitetty niiden haittavaikutusten vähentämiseen, joita alkoholi aiheuttaa sekä kuluttajille että kolmansille osapuolille ja muita heikommassa asemassa oleville yhteiskuntaryhmille, kuten lapsille, nuorille ja raskaana oleville naisille. Näihin voidaan myös lisätä yhteiskunnalliset haitat, kuten kotiväkivalta, lasten laiminlyönti, työttömyys ja sosiaalinen syrjäytyminen.
<P>
Koulutus ja EU:n tasolla järjestettävä parhaiden toimintatapojen vaihtotoiminta sekä muut tiedotus- ja valistuskampanjat ovat tärkeitä osatekijöitä alkoholinkäytön vaarallisten ja haitallisten vaikutusten vähentämisessä.
<P>
Käyttämällä yleistä lähestymistapaa mietinnössä onnistuttiin tuomaan esiin ne keskeiset ongelmat, joita alkoholinkäyttö Euroopan unionissa aiheuttaa, ja kyseessä on tärkeä askel kohtuuttoman käytön vastaisessa toiminnassa.
<SPEAKER ID="347" NAME="Anneli Jäätteenmäki" AFFILIATION="ALDE">
(FI) Arvoisa puhemies, vaarallisen ja haitallisen alkoholin käytön aiheuttamat ongelmat ovat kasvaneet viime vuosina huolestuttavalla tavalla kaikissa Euroopan unionin jäsenvaltioissa. Yhteiskuntamme maksaa tästä vuosittain kovan hinnan sekä välittöminä että välillisinä kustannuksina.
<P>
Polttavimmat alkoholin käytön ongelmat liittyvät nuoriin. Nuoret ovat alttiimpia fyysisille ja henkisille ongelmille sekä omasta että muiden juomisesta johtuville sosiaalisille haitoille. Alkoholinkäytön ongelmat eivät kuitenkaan koske pelkästään nuoria. Alkoholi on mukana valtaosassa henkirikoksia, ja se aiheuttaa liikenteessä 17 000 turhaa kuolemaa vuosittain. 1970-luvulla maksakirroosiin kuoli Suomessa vuosittain 200 ihmistä, nyt maksakirroosi tappaa 1 000 ihmistä vuodessa.
<P>
Euroopan tasolla on ryhdyttävä nopeasti toimiin alkoholiveron harmonisoimiseksi ylöspäin. Haluaisin kehottaa komissiota laatimaan kunnianhimoisia yleisiä tavoitteita jäsenvaltioille vaarallisen ja haitallisen alkoholin käytön vähentämiseksi.
<SPEAKER ID="348" NAME="Christa Klaß" AFFILIATION="PPE-DE">
(DE) Arvoisa puhemies, arvoisa komission jäsen, hyvät naiset ja herrat, Euroopan unionin ei tarvitse, se ei saa eikä se voikaan säännellä kaikkea. Jäsenvaltioissa noudatettava toissijaisuusperiaate ja byrokratian vähentäminen ovat tämän hetken iskulauseita, joita toistelemme keskustellessamme kansalaisten kanssa. Euroopan unionin toimivalta asetetaan jatkuvasti kyseenalaiseksi, mutta Euroopan täytyy ja sen todellakin pitää olla kehitystä eteenpäinvievänä voimana. Komission aloiteoikeus on asiakirjoin vahvistettu oikeus. Silloin kun lainsäädännöllisiä toimenpiteitä ei ole, se käyttää tuota aloiteoikeuttaan keskittyäkseen ongelmalliseen asiaan, kiinnittääkseen jäsenvaltioiden huomion väärinkäytöksiin ja kehottaakseen näitä toimiin. Juuri tuo on tämän komission ehdotuksen oikeudellinen perusta, ja meidän täytyy sitä käyttää.
<P>
Meidän on saatava kuriin alkoholin riski- ja liikakäytön haitalliset terveysvaikutukset ja sen yhteiskunnalliset ja taloudelliset seuraukset. On laadittava eurooppalainen strategia jäsenvaltioiden tukemiseksi niiden yrittäessä vähentää ja estää alkoholiin liittyviä haittoja. Näin ollen meidän on myös tutkittava pääasialliset syyt, kuten äsken todettiin. Meidän on kuitenkin myös informoitava, ohjattava ja valistettava kansalaisia; se on asian ydin, ja nuo ovat tärkeimpiä näkökohtia. Jokainen yksilö on vapaa tekemään päätöksiä, mutta yksilöt voivat käyttää tuota vapauttaan vain, jos he ovat tietoisia toimiensa seurauksista ja vaikutuksista.
<P>
Tärkeimpiä ovat kasvatus ja valistus. Kotikasvatus antaa perustan järjestäytyneelle ja maltilliselle elämäntavalle, ja meidän on keskityttävä siihen, ja lisäksi on järjestettävä koulutusta ja neuvontaa. Sama koskee alkoholivalistusta.
<P>
Kannatan parlamentin mietintöä, joka parantaa komission asiakirjaa monilla osa-alueilla. Vastustan kuitenkin tiukasti terveysvaroituksia koskevia vaatimuksia. Alkoholimerkinnöistä on olemassa selkeät säännöt. Etiketeissä on tieto alkoholipitoisuudesta. Etikettien sisältämän tiedon tulkitseminen ja ymmärtäminen on tärkeä keino välittää tietoa eteenpäin. Hyvät kuulijat, se on yleisessä tiedossa! Kaikkien on kyettävä käyttämään tuota tietoa hyväkseen vastuullisella tavalla. Sama pätee useimpiin asioihin elämässä: syömiseen ja juomiseen aivan kuten liikuntaan, urheiluun ja kuntoiluun.
<SPEAKER ID="349" NAME="Marusya Ivanova Lyubcheva" AFFILIATION="PSE">
(BG) Arvoisa puhemies, arvoisa komission jäsen, on ilahduttavaa, että Euroopan parlamentti on vahvistamassa tätä strategiaa ajankohtaisena ja tärkeänä toimenpiteenä. Alkoholinkäyttö, joka kääntyy usein väärinkäytöksi, on haitaksi monille ihmisille, myös lapsille ja murrosikäisille nuorille. Tämä on uhka, jota yhteiskunta ei vieläkään tunnista, luultavasti tiedonpuutteen vuoksi. Alkoholin väärinkäyttö ei ole haitaksi ainoastaan ihmisen omalle terveydentilalle ja lisääntymisterveydelle vaan rasittaa myös terveydenhuoltojärjestelmiä, lisää epäsosiaalista käyttäytymistä, kasvattaa rikoslukuja ja koulupudokkaiden määrää, ja alentaa tästä syystä koulutusastetta. Tarvitsemmekin kansalaisvalistusta sekä koulutus- ja ennaltaehkäisyohjelmia tietynlaisen käyttäytymistavan muodostumiseksi.
<P>
Mietinnössä on mielestäni kaksi tärkeää sanaa: riski ja turvallisuus. Jotta politiikassa saavutettaisiin solidaarisuus, Euroopan komissiossa voitaisiin tarkastella kahta tärkeää toimenpidettä: ehdotusta jäsenvaltioissa toteutettavaksi tavoiteohjelmaksi, jonka tarkoituksena on tehdä laaja selvitys alkoholinkäytön vaikutuksesta ja kansalaisten ongelmatietoisuuden vaikutuksesta, ja perustaa ennaltaehkäisyohjelmia varten erityisrahasto, johon kohdennettaisiin osa alkoholin mainostuloista.
<SPEAKER ID="350" NAME="DanutBudreikait" AFFILIATION="ALDE">
(LT) Alkoholin haittavaikutusten vastainen taistelu on yhtä vanha kuin aika. Kieltolaki ja erinäiset kiellot, joita joissakin maissa on käytetty, eivät ole tuottaneet myönteisiä tuloksia. Komission tiedonanto EU:n strategiasta jäsenvaltioiden tukemiseksi alkoholiin liittyvien haittojen vähentämisessä on kuitenkin hyvin tärkeä aloite. Komissio on yleistänyt jäsenvaltioiden kokemuksia ja määritellyt niille kaikille yhteisiä ongelmia, ja laatinut sen jälkeen keskeisimmät tavoitteet alkoholiin liittyvien haittojen vähentämisessä. Nuorten, lasten ja syntymättömien vauvojen suojelun sekä rattijuopumuksen ennaltaehkäisyn ja muiden tärkeiden tavoitteiden ja rajoitusten toteutumisen uskotaan tekevän yhteiskunnastamme vastuullisemman, terveemmän ja kohtuullisemman. Haluan korostaa niitä suunnattomia riskejä, joita liittyy nuorten alkoholinkäyttöön. Surullista kyllä, alkoholinkäytön alaikärajaa alennetaan jatkuvasti monissa maissa. Hyvät käytännöt ovat sen vuoksi erittäin tärkeitä. Haluaisin ehdottaa, että nuorten keskuudessa ilmenevien alkoholihaittojen vähentämiskäytäntö liitettäisiin osaksi EU:n nuoriso-ohjelmia. Tällaisten ohjelmien kehittäminen ja toteuttaminen auttaisi nuoria hyödyntämään vapaa-aikaansa, ja auttaisi suojelemaan heitä vääränlaiselta alkoholinkäytöltä.
<SPEAKER ID="351" NAME="Richard Seeber" AFFILIATION="PPE-DE">
(DE) Arvoisa puhemies, arvoisa komission jäsen, minun mielestäni alkoholi oli vaarallista ennen, ja alkoholi on vaarallista nyt. Komissio toteaa ehdotuksensa 5.4.1 kohdassa aivan oikein, että alkoholin kohtuukäyttö näyttää antavan yli 45-vuotiaille ihmisille jonkin verran suojaa sepelvaltimotautia vastaan, mutta uskomus siitä, että vähäinen määrä alkoholia on ihmiselle hyväksi, perustuu mielestäni kovin heikkoihin tieteellisiin perusteisiin. Alkoholi on vaarallista. Se on myrkky, ja jo pienetkin määrät aiheuttavat haittaa terveydelle. Sille on tietenkin määrättävä sietokynnyksiä.
<P>
Olemme eri Euroopan maissa oppineet suhtautumaan tähän huumeeseen, alkoholiin. Britit ovat esimerkiksi käyttötavoiltaan humalahakuisia juojia. Asukaskohtainen kulutus on jokseenkin vähäistä, ja kuitenkin on toisinaan näitä ylettömyyksiä, jotka johtavat vakaviin vaurioihin. Me Itävallassa olemme niin kutsuttuja kokonaiskäyttäjiä. Meillä on suhteellisen korkea asukaskohtainen kulutus mutta vähemmän ylettömyyttä. Kansalliset erot ovat näin ollen erittäin suuria riippuen siitä, mikä on kansan historiallinen kehitys.
<P>
Komissio on ottamassa oikean lähestymistavan ongelmaan. Se kertoo, ettei se vapauta jäsenvaltioita näiden vastuusta. EU:n tasolla on kuitenkin tehtäviä, joita voidaan hoitaa yhdessä. Yhtenä esimerkkinä on yritys luoda asianmukainen tietokanta. Tilastoissa on huimia eroja. On virheellistä uskoa, että alkoholiin liittyviä haittoja oli aiemmin vähemmän. Tuohon aikaan käytettiin erilaista diagnostista lähestymistapaa, ja yleinen tietoisuus asiasta oli vähäisempää.
<P>
Siksi meidän eurooppalaisten on mielestäni tärkeää tietää, mistä me oikein puhumme. On myös tärkeää tarttua käyttötavoissa esiintyviin uusiin ilmiöihin. Yksi on se, että yhä useampi nuori aloittaa juomisen jo hyvin nuorena, mikä aiheuttaa erittäin vakavia haittoja. Etiketöintikysymyksestä saanen todeta yleisesti sen, että se ei vastaa tarpeitamme. Olisi väärin uskoa, että niinkin monimutkainen ilmiö kuin alkoholinkäyttö voitaisiin ratkaista yksinkertaisesti laittamalla vain etiketti pulloon. Se olisi helppo keino pakoilla poliittista vastuutamme.
<SPEAKER ID="352" NAME="Anna Hedh" AFFILIATION="PSE">
(SV) Arvoisa puhemies, olen strategiaan tyytyväinen, vaikka sitä onkin mielestäni vesitetty. Vihdoinkin meillä on yksi tavoitteellinen asiakirja, jota toivottavasti vielä kehitetään edelleen. Strategiassa on myönteistä se, että se osoittaa, mitkä menetelmät toimivat alkoholinkäytön vähentämisessä ja näin ollen alkoholin aiheuttamien haittojen ja tragedioiden vähentämisessä. Jos mietinnössä ehdotettuja menetelmiä halutaan kuitenkin hyödyntää täysimääräisesti jäsenvaltioissa, asiasta on annettava EU:n lainsäädäntöä. Tuontikiintiöitä on ensinnäkin supistettava. Jokaisen maan pyrkimykset saada aikaan rajoitustoimenpiteitä heikentyvät tai käyvät mahdottomiksi, jos alkoholia saa periaatteessa tuoda vapaasti muista maista. Lisäksi vähimmäisveroja on nostettava kansanterveyteen liittyvistä syistä. Haluaisin myös, että alkoholin osalta otettaisiin käyttöön terveysvaroituksia samaan tapaan kuin on tehty tupakan osalta. Kehotankin teitä äänestämään tekstiä heikentäviä tarkistuksia vastaan.
<SPEAKER ID="353" NAME="Eija-Riitta Korhola" AFFILIATION="PPE-DE">
(FI) Arvoisa puhemies, kotimaani yksi käytetyimmistä sananlaskuista puhuu viinasta viisasten juomana. Tarkoitus ei ole suinkaan viestiä, että alkoholi viisastuttaisi ketään, vaan että se ei sovi kenellekään muulle kuin sille, jolle tilannetaju ja kohtuullisuuden käsite ovat jo ennestään tuttuja. Minun on siksi helppo yhtyä ryhmämme varjoesittelijä Sommerin painotuksiin strategiassa alkoholiin liittyvien vaarojen ehkäisemiseksi. On lähdettävä erilaisten alkoholikulttuurien tunnustamisesta ja tehokkaiden ratkaisujen löytämisestä todellisiin ongelmiin eli väärinkäyttöön ja alaikäisten juomiseen. Itse tuotteita tai viisasta käyttöä ei tule leimata. Tarvitaan siis eri tahojen yhteistyötä ja kansallisia ratkaisuja paikallisiin ongelmiin.
<P>
Yhdessä asiassa kaipaan kuitenkin EU:n toimia ja se on alkoholiveron tason tarkistaminen ylöspäin laajalla rintamalla. Olisi tunnustettava, että alkoholin väärinkäytön kansanterveyskustannukset ovat valtavat, eikä niitä ilman yhteisiä taloudellisia ohjauskeinoja saada aisoihin.
<P>
Oma maani on tässä suhteessa valitettavan hyvä esimerkki. EU-jäsenyys pakotti Suomen laskemaan alkoholiveroa, kun oikeus rajoittaa alkoholin maahantuontia päättyi. Tuore tutkimus osoittaa, että alkoholiveron alennus on lisännyt selvästi äkkikuolemia sen jälkeen kun veroa alennettiin vuonna 2004 ja kulutus lähti jyrkkään kasvuun. Vuoden 2003 lukuihin verrattuna lisäys on 17 prosenttia, muista seurauksista puhumattakaan.
<P>
Kansanterveysongelmamme ovat niin vakavat, että olemme jälleen pakotettuja nostamaan veroa ylöspäin. Aikoinaan itse ehdotin yksinkertaisesti jäsentottelemattomuutta, eli tuonnin rajoittamista vielä siirtymäkauden päätyttyäkin hyvin perustein perustamissopimuksen 30 tai 95 artiklan perusteella. Näin ei valitettavasti tuolloin menetelty ja laskua maksaa koko kansakunta, ilmeisesti ei sittenkään tarpeeksi viisas kansa.
<SPEAKER ID="354" NAME="Miroslav Mikolášik" AFFILIATION="PPE-DE">
(SK) Katselin televisiosta hiljattain reportaasia pohjoismaalaisista nuorista, jotka lähtevät perjantai-iltaisin laivamatkalle esimerkiksi Viroon. Perille saavuttuaan he ostavat kaksi suurta laatikollista vodkaa ja juovat itsensä tokkuraan paluumatkan aikana. Samanlaisia ja muunlaisia kohtuuttoman juomisen muunnoksia voidaan havaita kaikissa Euroopan unionin maissa. Alkoholinkäytön vähentämiseen johtavilla toimenpiteillä on epäilemättä myönteistä vaikutusta väestön terveyteen, yhteiskunnallisiin oloihin, työpaikalla ja sen ulkopuolella sattuviin tapaturmiin sekä liikenneonnettomuuksiin.
<P>
Haluan keskittyä kaikenlaisten alkoholijuomien kohtuuttoman käytön aiheuttamiin terveyshaittoihin. On tärkeää tuoda jatkuvasti esiin varsinkin nuorille, että jopa oluen säännöllinen käyttö johtaa alkoholiriippuvuuteen, joka on aivan yhtä vakavaa kuin viinien tai viinan aiheuttama alkoholiriippuvuus. On kauheaa, että ihmiset vähättelevät yhä kevytmielisesti maksasairauksien vakavuutta, vaikka ne saattavat usein johtaa kirroosiin ja johtavat yleisesti myös kuolemaan. Säännöllinen juominen muuttaa asteittain ihmisen mieltymyksiä ja luonteenpiirteitä ja saattaa myös tuhota hänen perhe-elämänsä ja aiheuttaa usein lisäksi vakavia neurologisia muutoksia. Nuori alkoholisti menettää kykynsä tavoitella korkeampia päämääriä ja ihanteita, ja hänen tunne-elämänsä lamaantuu niin, että hänen on vaikeaa muodostaa tervehenkisiä ihmissuhteita tai elää tervehenkisessä perheympäristössä.
<P>
Sikiön alkoholioireyhtymä aiheuttaa vakavia haittoja äidin lisäksi myös ennen kaikkea lapselle ja johtaa vastasyntyneiden kehitysvammoihin ja epämuodostumiin. Monissa jäsenvaltioissa kiinnitetään hämmästyttävän vähän huomiota tämän asian kertomiseen raskaana oleville naisille. Myös autoa tai moottoripyörää alkoholin vaikutuksen alaisina ajavien ihmisten määrä on järkyttävän suuri. Kannatan itse henkilökohtaisesti yhdenmukaistamismahdollisuutta kaikkialla EU:ssa, jossa olisi kuljettajien veren alkoholipitoisuuksien osalta noudatettava nollatoleranssia.
<SPEAKER ID="355" NAME="Cristian Stănescu">
ITS-ryhmän puolesta. - (RO) Arvoisa puhemies, hyvät kollegat, alkoholinkäyttö on tapa, joka siirtyy sukupolvelta toiselle. Useissa maissa on alkoholinkäyttöön liittyvä sananparsi, jonka mukaan sen pitäisi olla yksinomaan miesten asia. Ei ole juurikaan toimenpiteitä, joilla pyrittäisiin vähentämään vaarallisen ja epäterveellisen käytön aiheuttamia haittavaikutuksia nuorilla ja raskaana olevilla naisilla. Alkoholilla on enemmän ja paljon erilaisempia käyttäjiä kuin tupakalla, ja sen lisäksi sillä on perinteiset tuotantomenetelmät, jotka merkitsevät kontrolloimattomia markkinointimenetelmiä ja niihin liittyviä riskejä.
<P>
Tässä tapauksessa on välttämätöntä, että mietinnön 16 kohdassa kannustetaan lähentämään alkoholinkäyttöön liittyviä innovatiivisia tiedonvälitys- ja valistustapoja. Varoituksia, joita alkoholituotteiden etiketeissä käytetään samaan tapaan kuin tupakkatuotteissa, ei sen sijaan voida pitää innovatiivisena lähestymistapana, koska niiden ei ole osoitettu olevan riittävän tehokas keino tupakankaan osalta. EU:n tasolla on laadittava selvitys tällaisen varoitusmenettelyn vaikutuksesta kaikenikäisiin sekä kaikkia ammattikuntia ja molempaa sukupuolta edustaviin riippuvaiskäyttäjiin, mutta myös sen vaikutuksesta sisämarkkinoihin.
<P>
Euroopan parlamentin on esitettävä päätöslauselma, jossa ei jätetä mitään epäselväksi, ja annettava aikaa kehittää muita tiedotus- ja valistusmenetelmiä, jotta parlamentti voisi tarjota jäsenvaltioille tehokkaat puitteet alkoholin väärinkäytön estämiseksi sekä kohtuullisen ja vastuullisen alkoholinkäytön edistämiseksi.
<SPEAKER ID="356" NAME="Markos Kyprianou">
komission jäsen. - (EN) Arvoisa puhemies, haluan kiittää kaikkia jäseniä erittäin mielenkiintoisesta keskustelusta.
<P>
Haluan kertoa teille kreikkalaiseen mytologiaan perustuvan tarinan. Tämä tarina kerrotaan kuvin Kyproksen Pathoksesta löytyvistä mosaiikeissa. Se on kertomus ensimmäisistä viininjuojista. Eräs Dionysos-jumalan palvelijoista varasti viiniä antaakseen sitä ensimmäistä kertaa ihmisille. He joivat sen, tulivat humalaan ensimmäistä kertaa ihmiskunnan historiassa, luulivat tulleensa myrkytetyiksi ja tappoivat palvelijan, joka oli viiniä heille antanut.
<P>
Tänä päivänä ja aikakautena ratkaisut ovat paljon mutkikkaampia, ja meidän on keksittävä erilainen lähestymistapa. Kaikki ovat valinneet erilaisen lähestymistavan. Toisten mielestä olemme menneet liian pitkälle, toisten mielestä emme ole tehneet tarpeeksi. Toiset olisivat halunneet, että annamme kaikesta lainsäädäntöä, ja toiset, että kaikki tehtäisiin jäsenvaltioissa.
<P>
Ratkaisu löytyy todennäköisesti näiden välimaastosta. Meidän on täydennettävä jäsenvaltioiden toimia ja tuettava niiden politiikkaa, mutta se ei tarkoita, ettei Euroopan unionilla olisi mitään roolia, kuten mietinnössä ja jäsenten puheenvuoroissa todettiinkin. Kaikkea ei myöskään voida ratkaista lainsäädännön avulla. Meidän on näin ollen annettava foorumille mahdollisuus työskennellä ja tuottaa konkreettisia tuloksia, joita sitten seuraamme. Toisaalta jäsenvaltioissa on jo olemassa lainsäädäntöä monista näistä näkökohdista, kuten jo todettiinkin. Puutteita löytyy juuri täytäntöönpanosta, joka aiheuttaa ongelmia. Jäsenvaltioiden painostaminen auttaa siis meitä saavuttamaan myönteisiä tuloksia.
<P>
Eri tahojen odotuksista riippumatta meidän ei pidä aliarvioida sitä tärkeää seikkaa, että olemme ensimmäistä kertaa EU:n tasolla myöntäneet, että alkoholiin liittyvät haitat ovat ongelma, että pitäisi laatia eurooppalainen strategia - joka tänään vahvistettiin - ja että meillä on nyt eurooppalaista keskustelua, eurooppalainen aloite ja eurooppalaisia toimia. Tämä on tärkeää. Yksikään jäsenvaltio ei voi ratkaista tätä ongelmaa yksin eikä yksikään jäsenvaltio ole siltä turvassa. Myös Espanjassa on nykyään humalahakuista juomista, vaikka se oli aiemmin Luoteis-Euroopan ongelma. Siksi voidaan hyvin ymmärtää, että meillä on kaikilla sama ongelma, joka siirtyy kulttuurivaihdon takia ja muistakin syistä maiden rajojen yli - joku yhteiskunta-analyytikko voisi ehkä selittää miksi - eikä tällaisilla ongelmilla ole maantieteellisiä rajoja. Niitä esiintyy kaikkialla Euroopan unionissa.
<P>
Tämä on ensimmäinen tärkeä askel, joskaan ei viimeinen. Jos emme saa kohtuullisen ajan kuluessa aikaan tuloksia, voimme arvioida ja tutkia strategiaa uudelleen ja ottaa käyttöön erilaisen lähestymistavan tai erilaisen toimintatavan. Tällä hetkellä olemme kuitenkin oikealla polulla. Haluan vielä uudelleen kiittää esittelijää, valiokuntaa ja jäseniä strategian saamasta tuesta. Odotan kovasti yhteistyötämme, jotta pääsisimme meidän kaikkien toivomiin tuloksiin.
<SPEAKER ID="357" NAME="Puhemies">
(ES) Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (142 artikla)
<SPEAKER ID="358" NAME="Gyula Hegyi  " AFFILIATION="PSE">
kirjallinen. - (HU) Kohtuuton alkoholinkäyttö on eurooppalaisten yhteiskuntien vitsaus. Menetämme lukemattomia ihmishenkiä alkoholinkäytön aiheuttamissa sairauksissa, ja rattijuoppojen uhrien lukumäärä on myös poikkeuksellisen korkea jäsenvaltioissa. Alkoholinkäyttö ja käyttötavat vaihtelevat maasta toiseen ja vieläpä alueesta toiseen, joten on täysin asiallista, että jäsenvaltioissa laaditaan puolustusstrategioita. Tarvitaan vielä erillisiä EU:n direktiivejä. Alaikäisiä on suojeltava alkoholilta kaikin mahdollisin keinoin, ja tämä edellyttää entistä ankarampia seuraamuksia. Koko EU:ssa on otettava käyttöön ”kun ajat, et ota” -lauseen hengessä nollatoleranssi ja 0,0 promillen veren alkoholipitoisuus kuljettajien osalta. Edistystä ei kuitenkaan saada aikaan pelkästään kielloilla, kuten Yhdysvaltojen kieltolain häpeällisen epäonnistumisen yhteydessä niin hyvin nähtiin. Meidän on saatava kansalaiset tajuamaan, mitkä ovat hyviä alkoholinkäyttötapoja, ja muutettava niitä vain vähän alkoholia sisältävien oluiden ja viinien suuntaan. Meidän on vastustettava päättäväisesti laimennettujen, väärennettyjen tai huonolaatuisten ja terveydelle haitallisten alkoholijuomien kauppaa.
<SPEAKER ID="359" NAME="David Martin  " AFFILIATION="PSE">
kirjallinen. - (EN) On huolestuttavaa, että alkoholin valmistajilla on viime vuosina ollut taipumusta lähestyä alaikäisiä juojia limuviinojen kaltaisten tuotteiden välityksellä. Humalahakuinen juominen on lisääntymässä nuorten keskuudessa, ja on tärkeää, että puutumme tähän kehitykseen tehokkain toimin. Yksi hyvä keino tässä on mielestäni se, että supermarketteja ja valintamyymälöitä kannustetaan pitämään limuviinat paremmin erossa limonadeista. Limuviinoissa, kuten muissakin alkoholijuomissa, pitäisi olla asiaankuuluvia terveysvaroituksia. Olen hyvilläni siitä, että tämänsuuntaiset tarkistukseni sisällytettiin mietintöön. Voidakseen saada alaikäisten juomisen ja humalahakuisen juomisen tehokkaasti kuriin jäsenvaltioiden hallitusten on tietenkin keskitettävä toimensa myös kuluttajiin muuttamalla suhtautumista alkoholiin. Olenkin tyytyväinen siihen, että mietinnössä on keskitytty tiedotus- ja valistuskampanjoihin, joita toteutetaan muun muassa oppilaitoksille suunnattujen koulutusohjelmien välityksellä. Kannatan myös suosituksia siitä, että suurin sallittu veren alkoholipitoisuus asetetaan varsinkin uusien kuljettajien osalta mahdollisimman lähelle nollaa promillea. Uskon, että alkometrien helppo saatavuus, jota mietinnössä ehdotettiin, voi auttaa saamaan mahdolliset rattijuopot pysymään poissa ratista. Jäsenvaltioiden hallitukset voivat toteuttaa enemmän toimia varmistaakseen, että alkoholia käyttäneiden kuljettajien saatavilla on julkisia kulkuvälineitä.
