<CHAPTER ID="012">
Huolestuttava tilanne maahanmuuttajien vastaanottokeskuksissa erityisesti Mayotten ja Lampedusan saarilla (keskustelu) 
<SPEAKER ID="323" NAME="Puhemies">
(IT) Esityslistalla on seuraavana neuvoston ja komission julkilausumat huolestuttavasta tilanteesta maahanmuuttajien vastaanottokeskuksissa erityisesti Mayotten ja Lampedusan saarilla.
<SPEAKER ID="324" NAME="Alexandr Vondra">
neuvoston puheenjohtaja. - (EN) Arvoisa puhemies, kiitän mahdollisuudesta puhua teille Euroopan unionissa sijaitsevien maahanmuuttajien vastaanottokeskusten tilanteesta. Olette nostaneet niistä esiin erityisesti kaksi, eli Mayotten ja Lampedusan vastaanottokeskukset. Tiedän hyvin, että olette kiinnittäneet näihin vastaanottokeskuksiin paljon huomiota, että jotkut teistä ovat vierailleet niissä ja että olette todenneet olevanne huolissanne joidenkin keskusten olosuhteista.
<P>
Aluksi haluan korostaa kahta pääperiaatetta, joilla on keskeinen merkitys tämänpäiväisessä keskustelussa. Ensinnäkin kun on kysymys kansainvälistä suojelua tarvitsevista kolmansien maiden kansalaisista, on tärkeää täyttää täysimääräisesti monien kansainvälisten asiakirjojen mukaisesti antamamme sitoumukset. Toiseksi meidän on kunnioitettava täysimääräisesti maahanmuuttajien ja heidän perheidensä ihmisoikeuksia ja ihmisarvoa.
<P>
Tiedämme hyvin, millaisia paineita Euroopan unioniin tulevat maahanmuuttajat ja turvapaikan hakijat luovat. Unionin etelä- ja itärajoilla tämä paine on erityisen kova.
<P>
Olemme vastanneet tähän kehittämällä viimeisten 10 vuoden aikana tehokkaan yhteisön turvapaikka- ja muuttoliikepolitiikan. Koska unioniin saapuvien määrä on kuitenkin kasvanut huomattavasti, korostuu myös tarve vahvistaa ja kehittää tätä politiikkaa.
<P>
Meidän on tehtävä se unionin sisällä voidaksemme laatia omat vaatimukset ja säännöt turvapaikka- ja maahanmuuttoasioiden alalla. Voidaksemme hallita muuttoliikettä tehokkaammin meidän on kuitenkin toimittava myös unionin ulkopuolella, lähtö- ja kauttakulkumaiden kumppaneina.
<P>
Kaikilla osapuolilla on mahdollisuus hyötyä tällaisesta toimintavasta. EU:n turvapaikka- ja muuttoliikepolitiikan kehittäminen ja muotoutuminen on kiinni myös teidän panoksestanne. Kiitän parlamenttia sen myönteisestä panoksesta ja olen varma, että voimme työskennellä rakentavasti tämän tärkeän politiikan alan kehittämiseksi.
<P>
Olette ottaneet esiin erityisesti Mayotten ja Lampedusan saarilla vallitsevan tilanteen. On varmistettava, että näissä kahdessa tapauksessa tehdään ero kahden erilaisen muuttovirran välillä. Lampedusan ja Mayotten saarille suuntautuvien muuttovirtojen voidaan katsoa koostuvan eri ryhmistä: osa näistä kolmansien maiden kansalaisista on pyytänyt kansainvälistä suojelua, toisten voidaan todellakin katsoa tulevan maahan taloudellisista syistä.
<P>
Ensimmäisen ryhmän - kansainvälistä suojelua pyytävän ryhmän - osalta kiinnittäisin huomiotanne vuonna 2003 hyväksytyssä direktiivissä 2003/9/EY annettuihin turvapaikanhakijoiden vastaanottoa jäsenvaltioissa koskeviin vähimmäisvaatimuksiin. Direktiivi on jo sisällytetty jäsenvaltioiden kansalliseen lainsäädäntöön, ja komission tehtävänä on varmistaa, että direktiivin säännöksiä sovelletaan asianmukaisesti ja täysimääräisesti.
<P>
Joulukuussa 2008 komissio esitti Euroopan parlamentille ja neuvostolle ehdotuksen tämän direktiivin muuttamiseksi ja ajantasaistamiseksi. Koska tässä asiassa sovelletaan yhteispäätösmenettelyä, Euroopan parlamentti osallistuu täysipainoisesti uutta ehdotusta koskeviin neuvotteluihin. Neuvosto aloittaa pian uuden ehdotuksen tarkastelun ja odottaa, että pääsee tekemään kanssanne tiivistä yhteistyötä.
<P>
Hyvät parlamentin jäsenet, olette varmaan tietoisia siitä, että Ranskan merentakaisen alueen Mayotten tapauksessa ei sovelleta yhteisön lainsäädäntöä.
<P>
Toisen ryhmän osalta - muut kolmansien maiden kansalaiset, jotka ovat tulleet laittomasti jäsenvaltion alueelle - jäsenvaltioiden toimivaltaisilla viranomaisilla on oikeus ottaa säilöön tähän ryhmään kuuluvat ennen palauttamispäätöksen tekemistä tai pannakseen tämän päätöksen täytäntöön. Säilöönotto voi osoittautua ainoaksi vaihtoehdoksi tapauksissa, joissa on välttämätöntä selvittää ilman matkustusasiakirjoja matkustavien kolmansien maiden kansalaisten henkilöllisyys.
<P>
Toistaiseksi säilöönottoa koskevissa lainsäädännöissä ja käytännöissä on ollut suuria eroja jäsenvaltioiden välillä. Äskettäin hyväksytyssä Euroopan parlamentin ja neuvoston direktiivissä jäsenvaltioissa sovellettavista yhteisistä vaatimuksista ja menettelyistä laittomasti oleskelevien kolmansien maiden kansalaisten palauttamiseksi esitetään erityisiä säilöönottoa koskevia periaatteita ja sääntöjä. Näin se tietyllä tavalla myös luo yhteistä sääntelykehystä tällä alalla.
<P>
Direktiivissä todetaan selkeästi, että säilöönottoa maastapoistamista varten olisi sovellettava ainoastaan, jos lievempien keinojen käyttäminen ei olisi mahdollista tietyssä tapauksessa, ja vain tietyin hyvin rajoitetuin perustein. Lisäksi direktiivissä säädetään, että säilöönoton on oltava mahdollisimman lyhytaikainen, että säilöönottomääräys on annettava kirjallisena ja siinä on mainittava ratkaisun tosiseikkoihin liittyvät ja oikeudelliset perusteet ja että säilöönottomääräystä on säännöllisesti tarkasteltava uudelleen oikeusviranomaisen valvonnassa. On korostettava myös sitä, että direktiivissä säädetään säilöönottoajalle selkeä enimmäisaika ja perusteet - rajoitetuissa erityistapauksissa - joiden nojalla säilöönottoaikaa voidaan jatkaa, mutta vain rajoitetuksi ajaksi.
<P>
Säilöönoton edellytysten osalta direktiivissä tehdään selväksi, että säilöönotto tapahtuu yleensä erityisissä säilöönottolaitoksissa - tai joka tapauksessa muualla kuin tavallisissa vankiloissa - ja että säilöönotettujen - varsinkin haavoittuvassa asemassa olevien, kuten lasten ja perheiden - oikeuksia valvotaan.
<P>
Laittomien maahanmuuttajien palauttamisen osalta totean, että Euroopan parlamentin ja neuvoston direktiivi jäsenvaltioissa sovellettavista yhteisistä vaatimuksista ja menettelyistä laittomasti oleskelevien kolmansien maiden kansalaisten palauttamiseksi on jo voimassa. Nyt jäsenvaltioiden on sisällytettävä sen säännökset kansalliseen lainsäädäntöönsä kahden vuoden kuluessa.
<P>
Tämä yleinen sääntelykehys korostaa sitä, että olemme vahvasti sitoutuneet varmistamaan, että maastapoistamista varten säilöönotettuja kolmansien maiden kansalaisia käsitellään inhimillisesti ja arvokkaasti ja että heidän perusoikeuksiaan kunnioitetaan täysimääräisesti. Lisäksi siinä esitetään uusimman lainsäädännön avulla palauttamispolitiikkaa koskevat yhteisesti sovitut vaatimukset.
<P>
Sen lisäksi että tämä sääntelykehys on niiden periaatteiden mukainen, jotka esitin julkilausumani alussa, se myös antaa niille oikeudellisen arvon. Turvapaikka- ja muuttoliikepolitiikkamme perustuu näin ollen lainsäädäntöön. Se varmistaa ihmisoikeuksien ja ihmisarvon kunnioittamisen.
<SPEAKER ID="325" NAME="Jacques Barrot" LANGUAGE="FR">
Arvoisa puhemies, kuten neuvoston puheenjohtaja Vondra juuri totesi, meillä on nyt sääntelykehys, jota aletaan toteuttaa. Sen olemassaolo koettiin ensimmäisen kerran konkreettisesti palauttamista koskevassa direktiivissä, joka on ensimmäinen laaja-alainen asiakirja, jolla yhdenmukaistetaan jäsenvaltioiden palauttamista koskevia vaatimuksia. Direktiivi tuo asiassa sovellettavat Euroopan ihmisoikeusyleissopimuksen määräykset yhteisön lainsäädäntöön, ja sen täytäntöönpanossa voidaan soveltaa yhteisön valvontamekanismeja, jotta voidaan tarkistaa, noudatetaanko yhteisön säännöstöä.
<P>
Tiedän kuitenkin hyvin, että jotkut teistä pitävät tätä direktiiviä riittämättömänä. Minun mielestäni se on kuitenkin yhteisön valvontakeino, jonka avulla voidaan tarkistaa, noudatetaanko yhteisön säännöstöä. Tietenkin valvomalla direktiivin täytäntöönpanoa - ja tässä yhteydessä haluan muistuttaa, että määräaika direktiivin sisällyttämiselle kansalliseen lainsäädäntöön on 24. joulukuuta 2010 - komissio varmistaa, että maahanmuuttajien oikeuksien kunnioittamista koskevia tärkeitä periaatteita noudatetaan tarkasti, ja arvioi erityisesti säilöönottoa koskevien säännösten vaikutuksia.
<P>
Olen itse todennut, että valvon direktiivin sisällyttämistä kansalliseen lainsäädäntöön tarkasti varmistaakseni, ettei yksikään jäsenvaltio käytä sitä verukkeena tällä hetkellä noudattamiensa säilöönottoaikojen pidentämiselle. Niiden jäsenvaltioiden, joissa säilöönottoaikaa ei ole rajoitettu, odotetaan noudattavan direktiivissä säädettyjä aikarajoja.
<P>
Toinen asiakirja, johon toimintamme pohjautuu, on komission jäsenten 3. joulukuuta 2008 hyväksymä turvapaikanhakijoiden majoitusoloja käsittelevä asiakirja. Jäsen Deprez, toivon, että kansalaisvapauksien sekä oikeus- ja sisäasioiden valiokunta tutustuu tekstiin lähitulevaisuudessa, jotta pääsemme eteenpäin tässä uudessa turvapaikkapolitiikassa.
<P>
Huomautan, että tekstissä on selkeitä säilöönottoa koskevia sääntöjä, jotka ovat täysin perusoikeuksien mukaisia ja joissa säilöönoton käyttö rajoitetaan vain poikkeustapauksiin. Puhumme nyt tietenkin turvapaikanhakijoista. Toiseksi ehdotuksessa otetaan tarkemmin huomioon haavoittuvassa asemassa olevat turvapaikanhakijat, ja heidän pääsyään työmarkkinoille helpotetaan. Nyt meillä siis on sääntelykehys, ja se on tietenkin otettava käyttöön.
<P>
Käsittelen nyt niitä kysymyksiä, jotka parlamentti halusi ottaa esiin tässä keskustelussa. Komissio on tietoinen Italian viranomaisten vaikeasta tilanteesta, kun laittomia maahanmuuttajia ja turvapaikanhakijoita vyöryy maan etelärannikolle ja erityisesti Lampedusaan. Tähän asti Italia on pystynyt päästämään heidät maahan ja pelastamaan monien maahanmuuttajien hengen ja soveltamaan menettelyä, jolla turvapaikkahakemuksia voidaan käsitellä asianmukaisissa olosuhteissa. Komissio myös huomauttaa, että Italia on havainnut, että noin puolet kaikista yksittäisistä tulijoista tarvitsee kansainvälistä suojelua. Tämä osoittaa, että nämä muuttovirrat koostuvat sekä turvapaikanhakijoista että laittomista maahanmuuttajista.
<P>
Komissio on monen vuoden ajan etsinyt rahoitusta tiettyjen jäsenvaltioiden, myös Italian, tukemiseksi. Tämä koskee Presidium-hanketta ja Euroopan pakolaisrahaston hätätoimenpiteitä. Lisäksi muutama viikko sitten komissio teki päätöksen 7 miljoonan euron hätäavusta.
<P>
Mikäli Italia katsoo siihen olevan tarvetta, komissio on valmis tarkastelemaan uutta hätäapupyyntöä vuoden 2009 talousarviosta, jotta vastaanottojärjestelmiä voidaan parantaa Lampedusassa, Sisiliassa ja mantereella. Näin lisätään Italian viranomaisten valmiuksia käsitellä yksittäisten maahanmuuttajien tapauksia asianmukaisissa olosuhteissa. Matkustan lähiaikoina Lampedusaan ja Maltaan tutustuakseni tilanteeseen paikan päällä.
<P>
Olen tietoinen myös siitä, että yksi keino ratkaista tilanne on luoda luja yhteistyökehys Libyan kanssa. Libya on Itä-Afrikasta tulevien muuttoreittien tärkein kauttakulkumaa. Luotan siihen, että Ferrero-Waldner pyrkii pääsemään meneillään olevissa neuvotteluissa nopeasti tulokseen. Tämä on todellakin yksi ratkaisu, ja ellei neuvotteluja saada päätökseen, kohtaamiamme ongelmia on hyvin vaikea ratkaista.
<P>
Seuraavaksi käsittelen Mayotten tilannetta. Vaikka palauttamista koskevassa direktiivissä annetaan erityisiä säilöönottoa koskevia sääntöjä, joissa painotetaan erityisesti alaikäisten ja perheiden tilannetta, näitä yhteisön sääntöjä ei sovelleta tällä hetkellä Mayotten alueella. Euroopan unioni tunnustaa Mayotten alueen kuuluvan Ranskalle, mutta sillä on merentakaisen maan tai alueen asema. Se ei ole syrjäisin alue. Sen vuoksi siellä ei voida soveltaa siviilioikeutta, vaikka onkin totta, että Ranskan on otettava huomioon Eurooppa-neuvoston huomautukset ja vaatimukset, ja olen sitä mieltä, että Ranskan viranomaiset tutkivat parhaillaan toisenlaisia vastaanotto-olosuhteita Mayottella. Näin ollen on totta, ettei unionin lainsäädäntöä voida soveltaa asianmukaisesti, sillä unionin lainsäädäntöä ei voida soveltaa suoraan alueella, joka ei ole syrjäisin alue.
<P>
Nämä huomautukset halusin teille esittää. Haluan sanoa vielä kerran parlamentille, että seuraan tarkasti laittomien maahanmuuttajien ja erityisesti turvapaikanhakijoiden vastaanotto-olosuhteita, ja ne ovat minulle todella ensisijaisia kysymyksiä. Tämän vuoksi matkustan paikan päälle katsomaan, miten asiat sujuvat käytännössä.
<P>
Haluan joka tapauksessa kiittää parlamenttia siitä, että se avasi tämän keskustelun.
<SPEAKER ID="326" NAME="Margie Sudre" LANGUAGE="FR">
Arvoisa puhemies, arvoisa komission jäsen, neuvoston puheenjohtaja Vondra, hyvät kollegat, parlamentti on ylpeä siitä, että se puolustaa jatkuvasti ihmisarvon kunnioittamista kaikissa olosuhteissa, ja tämä koskee tietenkin myös niitä olosuhteita, joissa laittomia maahanmuuttajia pidetään.
<P>
Keskityn Mayotten hallinnollisen säilöönottokeskuksen tapaukseen, sillä tunnen sen ongelmat hyvin. Intian valtameren saaristoon kuuluvilla saarilla elintaso sekä taloudellinen ja sosiaalinen kehitys vaihtelevat suuresti, ja tämä houkuttelee monia komorilaisia kulkemaan sen 70 kilometrin matkan, joka erottaa heidät Mayottesta, joka on Ranskalle kuuluva alue, kuten totesitte, komission varapuheenjohtaja Barrot. Koska Mayotte luokitellaan merentakaiseksi maaksi tai alueeksi (MMA), se ei kuulu Euroopan unioniin.
<P>
Laittomasti Mayotten saarella oleskelevien osuus on 30 prosenttia väestöstä. Kuulitte aivan oikein, 30 prosenttia väestöstä. Luojan kiitos tällaisia lukuja ei nähdä Euroopan unionin jäsenvaltioissa. Tällä on selvästi vaikutuksia Mayotten yhteiskuntaan, ja se aiheuttaa vakavia ongelmia julkisille infrastruktuureille ja palveluille sekä aiheuttaa rikollisuutta ja laitonta työntekoa.
<P>
Ranskan viranomaiset ovat hyvin tietoisia näistä vaikeuksista. Nykyisen säilöönottokeskuksen uudistustyöt on juuri saatu päätökseen, ja säilöönotettujen olosuhteita on parannettu huomattavasti.. Näiden tilapäisten toimenpiteiden lisäksi Ranskan hallitus on myös päättänyt rakentaa uuden säilöönottokeskuksen, joka on sopivampi kapasiteetiltaan ja joka täyttää kansalliset vaatimukset. Keskus on määrä avata vuonna 2011.
<P>
Euroopan unioni on juuri hyväksynyt yhteiset säännöt, joten se voi ottaa vastaan oman osuutensa maailman laillisista muuttovirroista. Emme saa kuitenkaan kieltää sitä tosiasiaa, että tietyillä alueilla olosuhteet ovat äärimmäiset. Mayotten säilöönottokeskuksen leimaaminen ei auta löytämään nopeampaa eikä tehokkaampaa ratkaisua, sillä muuttoliikkeen aiheuttamat paineet aiheuttavat saarella melkoisia jännitteitä.
<P>
Nyt kun Mayotte on tekemässä tulevaisuuttaan koskevia historiallisia päätöksiä, jotta siitä voisi tulla Ranskan merentakainen departementti ja jotta se voisi liittyä sen jälkeen yhteisön alueeseen saavuttamalla syrjäisimmän alueen aseman, Mayotten väestö tarvitsee mielestäni enemmän meidän apuamme kuin kritiikkiämme.
<SPEAKER ID="327" NAME="Claudio Fava" LANGUAGE="IT">
Arvoisa puhemies, hyvät kollegat, "jos halutaan estää laiton maahanmuutto, on oltava tylyjä. Maahanmuuttajat tulevat, koska tänne on helppo päästä eikä kukaan lähetä heitä takaisin, mutta juuri tästä syystä olemme päättäneet, että ääni kellossa muuttuu". Näin puhui Italian sisäministeri Maroni. Tämä vaikuttaa pilanteolta, ja silti tämä on Italian hallituksen noudattama menettelytapa. Mielestäni on selvää, että tällaisella menettelytavalla halveksitaan perusteellisesti sitä, mistä täällä keskustelemme, sekä Euroopan unionin meille antamia sääntöjä.
<P>
Tänään olemme keskustelleet Guantánamon sulkemisesta. Mielestäni meidän on puhuttava kiireellisesti myös Lampedusan sulkemisesta: Lampedusassa sijaitsevan tilapäisen oleskelu- ja auttamiskeskuksen sulkemisesta, sillä sitä on kuvattu viime päivinä taivasalla olevaksi vankilaksi. Neuvoston puheenjohtaja muistutti oikeutetusti asiaa koskevasta sääntelykehyksestä, johon myös varapuheenjohtaja Barrot viittasi - pakkokeinojen käyttämisestä ainoastaan poikkeustapauksissa, säilöönotosta ainoastaan ehdottoman selkein perustein ja mahdollisimman lyhytaikaisesti. Tätä sääntelykehystä rikotaan Lampedusassa joka päivä sekä aineellisesti että muodollisesti.
<P>
Suurin osa Lampedusassa olijoista on turvapaikanhakijoita. Neuvosto muistutti vähimmäisvaatimuksista, jotka sisältyvät vuonna 2003 hyväksyttyyn turvapaikanhakijoita koskevaan direktiiviin. Näitä sääntöjä rikotaan aineellisesti ja muodollisesti. Pidätysaika on usein 180 päivää, myös niillä, jotka pakenevat poliittista vainoa tai sotaa. Kaikki tämä on tietenkin laillista barbaarista toimintaa, jota kuitenkin mitataan sanomalehtien meille tarjoamilla luvuilla. Vuonna 2008 kuoli 1 200 ihmistä Välimerta ylittäessään. Monet niistä, jotka onnistuivat pysymään hengissä, joutuivat kokemaan Lampedusan piinan.
<P>
Arvoisa varapuheenjohtaja, tämän vuoksi pyydän teitä vierailemaan Lampedusassa, koska olette itse luvannut mennä sinne pian, ja (jos saan tehdä ehdotuksen) ilmoittamaan vasta viime hetkellä, milloin sinne menette. Muuten he siistivät keskuksen todelliseksi tanssisaliksi teidän tuloanne varten ja saavat teidät luulemaan, että se on se keskus, josta puhumme tänä iltana.
<SPEAKER ID="328" NAME="Jeanine Hennis-Plasschaert" LANGUAGE="NL">
Tiedot ulkorajoillamme paljastuvista murhenäytelmistä ovat päivänselviä. Hätä on suuri, ja on ollut jo kauan. Myös neuvosto on todennut tämän yhä uudelleen - mutta vain paperilla. Arvoisa neuvoston puheenjohtaja, kiitämme teitä tietenkin panoksestanne, mutta kaikella kunnioituksella, olemme olleet tässä tilanteessa ennenkin. Kysymys on vain tyhjistä sanoista, eikä mitään ole tehty. On melkein ironista, että äänestämme tällä viikolla myös Rouren mietinnöstä. Mietintö sisältää havaintoja, joita teimme käytyämme kaikissa ongelmapaikoissa, myös Lampedusassa. Euroopan unionin toimet eivät riitä, eivät alkuunsakaan.
<P>
Arvoisa neuvoston puheenjohtaja, haluamme nyt tietää, oletteko lainkaan vaivautunut lukemaan välikertomuksiamme? Tampere, Haagin ohjelma, Ranskassa tehty maahanmuutto- ja turvapaikkasopimus sekä pian voimaan tuleva Tukholman ohjelma: kaikki nämä kauniit sanat ovat räikeässä ristiriidassa todellisuuden kanssa. Tämä todellisuus kuitenkin loppujen lopuksi osoittaa, että Euroopan unioni ei ole vielä lähimainkaan täyttänyt velvoitteitaan. Solidaarisuuden puute on tyrmistyttävä. Kukaan, yksikään henkilö tässä parlamentissa, ei väitä, että tehtävä olisi helppo. Totta kai on vaikeaa vastata maahanmuuttajien ja turvapaikanhakijoiden valtavaan vyöryyn, mutta se ei ole mikään uusi asia.
<P>
Voimassa olevien asiakirjojen tarkistaminen on nyt käynnissä, mutta suhtaudun jo nyt epäilevästi siihen, että se johtaisi toivottuihin tuloksiin. Kokemus on opettanut meille sen, että neuvostolla on tapana luovuttaa ratkaisevalla hetkellä. Tosiasia on, että kun teoriassa jäsenvaltiot pyrkivät laaja-alaiseen yhdenmukaistamiseen, käytännössä ne tekevät päätöksiä, joilla on täysin vastakkaisia vaikutuksia. Suurin yhteinen nimittäjä näyttääkin yhtäkkiä olevan pienin, tai tämä on ainakin ollut kokemukseni viimeisten viiden vuoden aikana. Täytäntöönpano on vielä asia erikseen.
<P>
Kuten jo aiemmin totesin toisessa keskustelussa, on tehtävä selväksi, ettei Euroopan komissio sen enempää kuin Euroopan parlamenttikaan pysty tekemään ihmeitä, sillä loppujen lopuksi juuri neuvoston ja jäsenvaltioiden on ryhdyttävä tällä alalla toimenpiteisiin.
<SPEAKER ID="329" NAME="Cristiana Muscardini">
UEN-ryhmän puolesta. - (IT) Arvoisa puhemies, hyvät kollegat, pahoittelen sitä, että vaaleihin liittyvistä syistä jäsen Favan oli pakko sanoa asioita, jotka eivät pidä paikkaansa. Kun vaalikampanja on ohi, kerron niistä hänelle. Asia kuitenkin kiinnostaa häntä niin paljon, että hän on jo poistunut salista - tästä parlamentista, jonka pitäisi kiittää Lampedusan asukkaita siitä avokätisyydestä, jolla se on ottanut maahanmuuttajia vastaan viime vuosina.
<P>
Sen sijaan meidän on korostettava, että Euroopan unioni on vitkastellut monien laittomaan maahanmuuttoon liittyvien ongelmien ratkaisemisessa ja tuen antamisessa unionin ulkorajoilla sijaitseville riskialttiille maille. Tietyt maat eivät ole Italian tavoin ottaneet vastaan niitä tuhansia epätoivoisia ihmisiä, jotka ovat olleet vaarassa hukkua mereen ihmiskauppiaiden vuoksi ja sen vuoksi, että monet yhteisön ulkopuoliset maat ovat vitkastelleet laittoman maahanmuuton valvontaa koskevien asiakirjojen noudattamisessa ja allekirjoittamisessa. Kehotamme antamaan erityistä taloudellista apua suoraan niille ihmisille, jotka asuvat rajavyöhykkeillä ja jotka ovat maantieteellisesti enemmän alttiita laittomien maahanmuuttajien saapumiselle. Apua voitaisiin antaa myös luomalla vapaita vyöhykkeitä, mistä aiheutuvia investointeja ja verohelpotuksia ei otettaisi huomioon vakaussopimusta koskevissa sopimuksissa.
<SPEAKER ID="330" NAME="Monica Frassoni" LANGUAGE="IT">
Arvoisa puhemies, hyvät kollegat, arvoisa komission jäsen, puheistanne käy selvästi ilmi, että kansainvälistä ja yhteisön oikeutta rikotaan Lampedusassa päivittäin. Kaikki lausuntonne ovat kuitenkin muodollisia ja jäävät toiveajatteluksi, joka ei johda toimenpiteisiin. Neuvoston puheenjohtaja Vondra, mielestäni tämä koskee erityisesti teidän julkilausumaanne.
<P>
Ihmettelen, onko Euroopan unionilla mitään keinoja tehdä tästä tilanteesta loppu: ihmisiä otetaan säilöön laittomasti, on selvää, että vastaanotto-olosuhteet ovat poikkeukselliset ja on myös olemassa vaara, että oikeus turvapaikkaan evätään. Euroopan unioni on ainoa organisaatio - ja komission varapuheenjohtaja Barrot tietää tämän varsin hyvin - joka voi tarjota Italialle ja muille mailla poispääsyn tästä tilanteesta.
<P>
Arvoisa komission varapuheenjohtaja, tämän vuoksi olen todella huolissani ilmoituksesta, että Italialle annetaan lisää rahaa ilman ehtoja. Miten nämä rahat käytetään? Onko komission varapuheenjohtaja tietoinen siitä, että paljon kritisoitu viime vuonna toteutettu romanien seuranta - toisin sanoen luettelointi - sai taloudellista tukea Euroopan unionilta? Tämä todetaan teidän lehdistötiedotteissanne. Miten voimme näin ollen luottaa tällaiseen toimintaan?
<SPEAKER ID="331" NAME="Giusto Catania" LANGUAGE="IT">
Arvoisa puhemies, hyvät kollegat, eilen ministeri Maroni ilmoitti, että laittomia maahanmuuttajia kohtaan on oltava tylyjä, mutta ministeri Maroni on ollut tyly jo useiden päivien ja kuukausien ajan laittomassa asemassa olevia siirtolaisia kohtaan.
<P>
Sanon tämän, koska Lampedusan hätätilaa, niin sanottua Lampedusan hätätilaa, joka on nyt jatkunut 10 vuotta - sen vuoksi minusta on hieman liioiteltua kutsua sitä hätätilaksi - on toivonut ja sen on luonut Italian hallitus. Itse asiassa valitessaan Maronin ministeriksi Italian hallitus päätti, ettei se anna enää yhdenkään maahanmuuttajan lähteä Lampedusasta. Tilapäiseen oleskeluun tarkoitetussa keskuksessa on ollut suljettuna ainakin 1 800 ihmistä ilman että hallitus on järjestänyt heistä yhdellekään siirtoa muualle. Heitä pidetään niin epäinhimillisissä ja alentavissa olosuhteissa, että keskuksessa on puhjennut todellinen demokraattinen hätätila.
<P>
Nyt olen sitä mieltä, että tämä on Lampedusan todellinen hätätila, eli tarve perustaa jonkinlainen oikeudellinen vapaa alue, paikka, jonne maahanmuuttajat voisivat saapua ja josta heidät voitaisiin karkottaa ilman että jokainen tapaus tutkitaan. YK:n pakolaisjärjestö toteaa, että ainakin 75 prosenttia niistä, jotka saapuvat Italiaan meritse ja saavat oikeuden turvapaikkaan, myös pyytävät sitä. Näin ollen, jos Maronin ehdottamat käytännöt toteutettaisiin, maahanmuuttajat eivät todennäköisesti saisi oikeutta turvapaikkaan, koska heidät karkotettaisiin suoraan Lampedusasta Italian hallituksen toiveiden mukaisesti.
<P>
Lampedusassa siis on todellinen hätätila, ja sen syy on Italian hallituksen toteuttama politiikka. Lampedusan asukkaat ovat tiedostaneet tämän, jäsen Muscardini. He ovat itse asiassa ryhtyneet yleislakkoon vastustaakseen hallitusta, vastustaakseen maahanmuuttopolitiikkaa, jotta keskusta, josta ihmiset karkotetaan välittömästi - tunnistus- ja karkotuskeskusta - ei avattaisi. He ovat myös pyytäneet Italian hallitusta muuttamaan tilapäiseen oleskeluun tarkoitettua keskusta koskevaa kantaansa.
<P>
On hyvä, että komission varapuheenjohtaja Barrot matkustaa Lampedusaan lähipäivinä. Arvostan tätä. Olen laatinut asiakirjoja ja lähettänyt ne Barrot'lle. Lähipäivinä myös ryhmäni kokoaa valtuuskunnan, joka matkustaa Lampedusaan.
<SPEAKER ID="332" NAME="Johannes Blokland">
IND/DEM-ryhmän puolesta. - (NL) Nyt on kulunut pari kolme vuotta siitä, kun kansalaisvapauksien sekä oikeus- ja sisäasioiden valiokunnan valtuuskunta vieraili vuosina 2005 ja 2006 useissa pakolaisten vastaanottokeskuksissa. Lampedusan jälkeen valtuuskunta vieraili myös muissa paikoissa, muun muassa Kanariansaarilla, Alankomaissa ja Puolassa. Näitä vierailuja koskevat raportit johtivat kiihkeisiin keskusteluihin, ja parlamentti kehotti neuvostoa ja komissiota ryhtymään toimiin.
<P>
Tänä aamuna keskustelimme laittoman työnteon torjuntaa koskevasta ehdotuksesta neuvoston poissa ollessa. Jäsenvaltioiden on sisällytettävä nämä direktiivit kansalliseen lainsäädäntöönsä kahden vuoden kuluessa. Maahanmuuttokysymys on kuitenkin kiireellinen, ja kaksi vuotta on liian pitkä aika. Olemme keskustelleet Lampedusan tilanteesta nyt kolme vuotta, ja joka kerta keskustelemme toimenpiteistä, joilla voitaisiin vähentää laitonta maahanmuuttoa. Jokaisen toimenpiteen jälkeen käy kuitenkin ilmi, että lyhytaikaisen laskun jälkeen maahanmuuttajien määrä alkaa taas kasvaa. On järkyttävää, että Lampedusan vastaanottotilanteesta on taas keskusteltava tällä tavalla. Vastaanottotilannetta koskevat parlamentin mietinnöt vaikuttavat täysin tehottomilta. Siksi kehotan neuvoston puheenjohtajaa asettamaan tämän kysymyksen etusijalle.
<P>
Käsittääkseni vuonna 2007 Lampedusaan saapui yli 12 000 maahanmuuttajaa, ja vuonna 2008 tämä luku nousi yli 30 000:een. Säilöönottokeskusta ei ollut rakennettu tällaisia ihmismääriä varten. Olemme tienneet tämän kolmen vuoden ajan. Vanhaa Naton tukikohtaa rakennetaan uudelleen, jotta sinne voitaisiin sijoittaa lisää maahanmuuttajia, mutta se ei ole riittävä ratkaisu. Haluaisin kuulla neuvostolta, mitä aiotte tehdä tukeaksenne Italian aloitteita vastaanottotilojen parantamiseksi. Voisiko esimerkiksi Frontex osallistua tähän ja ovatko muut jäsenvaltiot valmiita tukemaan Italiaa taloudellisesti ja aineellisesti?
<P>
Eilen illalla klo 20:n uutisissa koko Alankomaat sai nähdä, millainen tilanne Lampedusassa on, mutta nyt ovet on taas suljettu sekä toimittajilta että kansalaisjärjestöiltä. Kehottaisin Italiaa tiedottamaan avoimesti maahanmuuttajien kohtelusta Lampedusassa.
<SPEAKER ID="333" NAME="Koenraad Dillen" AFFILIATION="NI">
(NL) Kaikki ovat olleet jo vuosien ajan tietoisia Lampedusan ongelmista. Euroopan rannikoilla on nähty viime vuosina usein kaatuneita laivoja, joissa matkusti epäonnisia turvapaikanhakijoita. Eurooppaan pyrkii kymmeniätuhansia ihmisiä, joita houkuttelevat häikäilemättömät ihmiskauppiaat, jotka ovat valtavia rahasummia vastaan valmiita tuomaan Eurooppaan taloudellisen onnen etsijöitä.
<P>
Totean kuitenkin kaunistelematta, että Lampedusan ahdinko on ennen kaikkea tulosta Euroopan unionin maahanmuuttopolitiikan epäonnistumisesta ja ettei sitä voi panna Italian paikallisviranomaisten eikä Lampedusan asukkaiden syyksi. Euroopan unionin pitäisi uskaltaa antaa selkeitä viestejä, sillä epätoivoisina aikoina tarvitaan epätoivoisia toimenpiteitä. Meidän olisi rangaistava ihmiskauppiaita ankarasti, eivätkä rangaistukset voi olla riittävän kovia. Tämän lisäksi on toteuttava tiukkaa turvapaikkapolitiikkaa, jolla osoitetaan muulle maailmalle, että Euroopan unioni suhtautuu vakavasti rajojensa suojeluun.
<P>
Euroopan unionin olisi noudatettava Sveitsin esimerkkiä. Maa päätti kaksi vuotta sitten kiristää maahanmuuttoa ja turvapaikkoja koskevia oikeudellisia ehtoja. Tämä on ainoa keino lähettää ihmiskauppiaille ja taloudellisen onnen etsijöille selkeä viesti, että Euroopan unioni on valmis suojelemaan rajojaan välttääkseen sosiaalisen katastrofin. Vasta sen jälkeen meidän ei tarvitse enää tulevaisuudessa käydä samanlaisia keskusteluja kuin tänään.
<SPEAKER ID="334" NAME="Stefano Zappalà" AFFILIATION="PPE-DE">
(IT) Arvoisa puhemies, hyvät kollegat, mikään täällä parlamentissa ei enää yllätä minua. Kuitenkin eräällä henkilöllä, joka viime vuoden heinäkuussa totesi samasta aiheesta, että häntä hävetti olla Italian kansalainen, ei ole nyt muuta vaihtoehtoa kuin toistaa jäsen Favan äskeiset väitteet. Pahoittelen sitä, ettei hän ole enää täällä salissa. Olisi kiinnostavaa tietää, kuinka monta ääntä hän saa kaupungissaan ja kuinka montaa valitsijaa hän edustaa.
<P>
Arvoisa puhemies, täällä on nyt sanottu joitakin tyhmiä asioita. Toivon ja uskon, että komission varapuheenjohtaja Barrot todellakin vierailee pian muun muassa Maltassa ja Lampedusassa ja huomaa, miten väärin on se, ettei Euroopan yhteisöllä ole yhteistä politiikkaa tällä alalla. Varapuheenjohtaja Barrot ja neuvoston puheenjohtaja Vondra, totuus on nimittäin juuri tämä: yhteisön politiikkaa ei ole. Mitkä ovat tämän seuraukset? Tämän seurauksena jotkut tyhmät ihmiset voivat hyökätä sellaisia asioita vastaan, jotka ovat itse asiassa kansalaisten, yksilöiden ja ennen kaikkea kansallisten hallitusten surullista todellisuutta.
<P>
Mielestäni on tärkeää esittää teille muutamia lukuja. Vuonna 2007 Lampedusaan saapui 11 000 maahanmuuttajaa. Vuonna 2008 sinne saapui kolminkertainen määrä, noin 31 000 ihmistä. Turvapaikanhakijoita ei ollut yhtä paljon, vaan heidän osuutensa oli noin kymmenesosa kaikista tulijoista. Kaksi tuhatta maahanmuuttajaa saapui vain kolmen päivän aikana 26.-28. joulukuuta, eli tapaninpäivänä ja heti joulun jälkeen. Kolmen päivän aikana käsiteltiin 76 pyyntöä. Näistä 76 turvapaikkapyynnöstä 36:een vastattiin myöntävästi, kolmen ratkaisua lykättiin ja loput... Lopetan aivan kohta, arvoisa puhemies. Kuulemiemme väitteiden jälkeen, olkaa kärsivällinen. Sen jälkeen jäsen Frassoni vastaa teille, kun haluatte, kun se tuntuu teistä oikealle ja kaikissa olosuhteissa, se onnistuu kyllä.
<P>
Nyt on merkitystä oikeilla tosiasioilla: Lampedusalla, Maltalla ja muilla paikoilla on valtava taakka kannettavanaan. Kansalaiset eivät ole suutuksissaan Italian hallitukselle. He ovat suutuksissaan, koska he eivät itse enää kestä tilannetta. Sen vuoksi parlamentin ei pitäisi syyttää toimivaltaisia viranomaisia, jotka tekevät kaiken voitavansa, vaan sen pitäisi yrittää saada Euroopan unioni täyttämään velvoitteensa.
<SPEAKER ID="335" NAME="Martine Roure" AFFILIATION="PSE">
(FR) Arvoisa puhemies, vuodesta 2005 alkaen meitä on syvästi liikuttanut Lampedusan saarella pidettävien maahanmuuttajien katastrofaalinen tilanne. Maahanmuuttajien määrä ylittää selvästi saaren todellisen majoituskapasiteetin.
<P>
Tilanne on tälle pienelle saarelle vaikea, sillä se joutui ainoastaan vuoden 2008 aikana selviytymään lähes 31 700 maahanmuuttajan saapumisesta. Massiiviset muuttovirrat on saatu viime vuosina hallintaan, sillä maahanmuuttajia on lähetetty toisiin vastaanottokeskuksiin Italian mantereelle.
<P>
Nämä siirrot keskeytettiin sisäministerin päätöksellä, ja nyt näemme, miten tilanne pahenee vakavalla tavalla. Kuitenkin sisäministeriön, YK:n pakolaisjärjestön ja Italian Punaisen ristin yhdessä hallinnoimasta ja EU:n osittain rahoittamasta Presidium-hankkeesta on tullut esimerkki hyvin hallinnoidusta maahanmuuttajien vastaanotosta. Päätös, jolla siirrot Italian mantereelle lopetetaan, tekee pääsyn turvapaikkamenettelyihin todella vaikeaksi.
<P>
Vuodesta 2007 alkaen olemme tienneet, että Mayottessa sijaitsevan Pamandzin keskuksen nimelliskapasiteetti on ylitetty. Saimme tietää, että keskukseen oli majoitettu 204 ihmistä, joista suurin osa oli alaikäisiä lapsia, vaikka keskuksen enimmäiskapasiteetti on 60 henkilöä.
<P>
Nykyiset olosuhteet ovat katastrofaaliset: miehet nukkuvat lattialla, vuodevaatteita tai toilettitarvikkeita ei jaeta lainkaan, ja miesten, naisten ja lasten on käytettävä samoja vessoja. Säilöönotto-olosuhteet ovat alentavat ja ne loukkaavat ihmisarvoa.
<P>
Maahanmuuton aiheuttamat paineet ovat todellakin voimakkaimmat näillä alueilla, mutta on varmistettava, että jokaisen henkilön ihmisarvoa kunnioitetaan, ja jokainen tapaus on tutkittava lainmukaisesti. On jo todettu, että tarvitsemme välttämättä todellista Euroopan unionin politiikkaa turvapaikka- ja maahanmuuttoasioissa sekä solidaarisuutta unionin tasolla.
<P>
Olemme vaatineet tätä Euroopan parlamentilta jo monen vuoden ajan, ja esitämme vaatimuksen nyt uudelleen neuvostolle.
<SPEAKER ID="336" NAME="Roberta Angelilli" AFFILIATION="UEN">
(IT) Arvoisa puhemies, hyvät kollegat, arvoisa komission varapuheenjohtaja, olette täydellisen järkevä henkilö, ja sen vuoksi pyydän muiden parlamentin jäsenten tavoin teitä vierailemaan Lampedusassa. Pyydän teitä menemään sinne ilman ennakkovaroitusta, jotta näette itse, kuinka vaikeaa tällaisen hätätilanteen hoitaminen on.
<P>
Tämä on tilanne vain muutaman neliökilometrin kokoisella saarella, jonne tuhannet ja taas tuhannet ihmiset ovat jatkuvasti rantautuneet monen vuoden ajan - ja tänä aikana vasemmisto- ja oikeistohallitukset ovat tulleet ja menneet. Osa näistä ihmisistä kuolee matkan aikana, koska häikäilemättömät ihmiskauppiaat altistavat heidät epäinhimillisille olosuhteille. Mitä siis pitäisi tehdä: pitäisikö olla välittämättä säännöistä? Jotta nämä ihmiset voitaisiin palauttaa tai jotta voidaan tarkistaa, onko heillä poliittisen pakolaisen asema tai onko heille syytä myöntää poliittinen turvapaikka, heidät on tunnistettava, ja se vie tietenkin aikaa. Kansankiihotus saa siis riittää! Italia maksaa korkean hinnan, koska sillä on erittäin painava vastuu, joka ei ole suhteessa siihen taloudelliseen ja oikeudelliseen tukeen, jota se saa Euroopan unionilta.
<SPEAKER ID="337" NAME="Nils Lundgren" AFFILIATION="IND/DEM">
(SV) Valitettavasti mikään maa tässä maailmassa ei voi ottaa vastaan maahanmuuttajia rajattomasti. Maiden väliset erot ovat liian suuria, ja siksi meillä on näitä ongelmia, joista nyt puhumme. Tulijat ilmoittavat yleensä olevansa turvapaikanhakijoita. Silloin meidän on vaalittava oikeusvaltioperiaatetta. Meidän on kohdeltava näitä ihmisiä vapaina kansalaisina ja kunnioittavasti. Meidän on suojeltava heidän ihmisoikeuksiaan sillä aikaa, kun tutkitaan, ovatko he turvapaikanhakijoita vai eivät. Se, mistä me nyt puhumme, tuntuu erittäin kummalliselta.
<P>
Miksi Lampedusan saarelle saapuvat pitäisi pakottaa pysymään siellä ikuisesti? Kuten edellinen puhuja totesi, jos ihmisiä vyöryisi esimerkiksi pieneen Etelä-Ruotsin kaupunkiin, emme odottaisi heidän pysyvän siellä. Heidät luonnollisestikin sijoitetaan ympäri maata siksi aikaa, kun oikeusviranomaiset käsittelevät heidän tapaustaan. Samoin on tehtävä Italiassa.
<SPEAKER ID="338" NAME="Maddalena Calia" AFFILIATION="PPE-DE">
(IT) Arvoisa puhemies, hyvät kollegat, kun otetaan huomioon laittoman maahanmuuton laajuus ja seuraukset, sen torjuminen on ongelma, joka on ratkaistava yhteisön tasolla, sillä vain Euroopan unionilla on riittävästi poliittista vaikutusvaltaa, jotta se voi löytää tehokkaat keinot ilmiön valvomiseen. Mikään valtio ei voi päästä yksin haluttuihin tuloksiin.
<P>
Samalla kun odotamme Euroopan unionin panevan strategiansa täytäntöön, Italian hallitus työskentelee kiireellisesti Eurooppa-neuvoston lokakuussa 2008 hyväksymän Euroopan maahanmuutto- ja turvapaikkasopimuksen sekä joulukuussa 2008 hyväksytyn palauttamisdirektiivin parissa. Tämä työ on tärkeää sekä kansallisella että kansainvälisellä tasolla.
<P>
Sisäministeri Maronin ehdottama Lampedusan tunnistamis- ja karkotuskeskus, jonka avulla tietyissä tapauksissa sovellettaisiin suoran palauttamisen politiikkaa, on saanut osakseen mielestäni epäreilua kritiikkiä. Tämä vaihtoehto ei vaaranna laittomien maahanmuuttajien, pakolaisten ja turvapaikanhakijoiden perusoikeuksia, vaikka monet ovat niin todenneet. Todistaakseni tämän mainitsen uudelleen muutaman Lampedusaa koskevan luvun: tammikuussa 2009 tutkittiin 76 pyyntöä, joista 36 hyväksyttiin, kolmen ratkaisua lykättiin ja 37 hylättiin. Kaikki turvapaikanhakijat sen sijaan siirrettiin saarelta Trapanin, Barin ja Crotonen vastaanottokeskuksiin. Toisin sanoen, ne, jotka täyttävät vaatimukset, hyväksytään.
<P>
Kansainvälisten toimien alalla Italia aikoo tänään ratifioida Libyan kanssa sopimuksen, jonka 19 artiklassa mainitaan erityisesti, että Libyan rajavalvontajärjestelmää olisi tehostettava laittoman maahanmuuton estämiseksi. Lisäksi ministerit Maroni ja Frattini tapasivat viime viikolla Tunisian viranomaiset ja pyrkivät tekemään maan kanssa sopimuksen takaisinotosta, joka on kestävän palauttamisen ehdoton edellytys. Kuten myös komission varapuheenjohtaja Barrot totesi, parlamentissa on hyväksyttävä se ajatus, että meidän on suhtauduttava erittäin tiukasti laittomaan maahanmuuttoon mutta samanaikaisesti oltava ystävällisiä ja annettava tukea niille, jotka kotoutetaan yhteiskuntaamme ja jotka tukevat maidemme sosiaalista ja taloudellista kehitystä.
<SPEAKER ID="339" NAME="Wolfgang Kreissl-Dörfler" AFFILIATION="PSE">
(DE) Arvoisa puhemies, komission varapuheenjohtaja Barrot, olen tyytyväinen siihen, että haluatte vierailla Lampedusassa, mutta suosittelen teitä menemään sinne pian ja ilman ennakkovaroitusta. Muuten teille esitellään vain teeskenneltyä tilannetta. Kun me kävimme siellä, leiri oli tyhjennetty ja säilöönotetut korvattu nukeilla. Teidän on myös mentävä pian ennen kuin Berlusconi ja Maroni muuttavat Lampedusan uudeksi Euroopan Alcatraziksi ja jatkavat ihmisten pitämistä vankeudessa.
<P>
Meidän Euroopan unionin kansalaisten on tietenkin osoitettava solidaarisuutta. Meidän on määrättävä pakolaisia varten kiintiöt, jotka jaetaan jäsenvaltioiden kesken, ja näihin kiintiöihin sisältyvät myös "vihreän rajan" yli tulevat pakolaiset. Heidän osuutensa on melko merkittävä.
<P>
Mitä nyt tapahtuu - ja olemme käyneet useilla leireillä - on kammottavaa ja epäinhimillistä. Ministeri Berlusconi sanoo, että he kaikki voivat käydä oluella milloin haluavat. Tämä osoittaa hänen älykkyytensä tason, toisin sanoen se on nolla. Haluan tehdä tämän erittäin selväksi.
<P>
Ministeri Maronin kaltaiset ihmiset sanovat, että meidän on pysyttävä tiukkana ja käytettävä kaikkia lain sallimia keinoja, ja sitten he polvistuvat sunnuntaina Vatikaanin portaille ja väittävät olevansa kunnon katolilaisia. Tätä kaksinaamaisuutta ei voida enää hyväksyä. Meidän on tuettava muita jäsenvaltioita, kuten Maltaa, Kreikkaa ja Italiaa, mutta ei näitä tekopyhiä ihmisiä. Heitä meidän ei pidä auttaa.
<SPEAKER ID="340" NAME="Mario Borghezio" AFFILIATION="UEN">
- (IT) Arvoisa puhemies, hyvät kollegat, Euroopan unionin on tehtävä päätös: haluammeko maahanmuuton sääntelyä vai laittomien maahanmuuttajien vyöryä ja rikollista hyväksikäyttöä? Italian hallitus on tehnyt oikean päätöksen: se on ottanut maahanmuuttajat säilöön Lampedusassa ja neuvottelee samalla palauttamissopimuksista heidän lähtömaidensa kanssa.
<P>
Tähän tarvitaan kuitenkin riittäviä keinoja, ja Euroopan unionin on tehtävä muutakin kuin vain keskusteltava, kritisoitava ja katseltava ongelmaa kiikareiden läpi. Euroopan unionin edustajien on todella tultava Lampedusaan ja autettava maatamme ja niitä muita, jotka noudattavat Maronin linjaa tässä ongelmassa. Tänään Lampedusasta lähtee takaisin Tunisiaan 210 laitonta maahanmuuttajaa. Aiemmat hallitukset eivät ole tehneet mitään tällaista, mutta maahanmuuttajat oli palautettava - näin viedään toimintakyky ihmisiä riistäviltä mafiarikollisilta, jotka saavat ihmiset lähtemään näille matkoille ja jotka sitten käyttävät heitä rikolliseen ihmiskauppaan.
<P>
Jäsen Favan kaltaisen ammattimaisen mafian vastustajan pitäisi ymmärtää tämä. Se ei ole vaikeaa, myös hänen pitäisi tämä ymmärtää. Malta, Kreikka ja Kypros hyväksyvät Maronin linjan, samoin ne, jotka asuvat maamme etelärajalla. Kaikki turvapaikanhakijat ja alaikäiset lapset on jo siirretty asianmukaisiin vastaanottokeskuksiin. Täällä sanottu ei pidä paikkaansa. Jos jäsen Roure haluaa mennä Lampedusaan huomisaamuna, hän ei löydä sieltä yhtään alaikäistä, ja jos hän lukee italialaisia sanomalehtiä, hän huomaa, että juuri ministeri Maroni paljasti elinkaupan: kun maassamme oli vasemmistohallitus, lapsia katosi Lampedusasta. Maroni paljasti tämän. Viesti on selvä: ihmisten on päästävä Euroopan unioniin laillisesti, ei mafiaveneiden eikä rikollisten ihmiskauppiaiden avulla.
<SPEAKER ID="341" NAME="Paul Rübig" AFFILIATION="PPE-DE">
(DE) Arvoisa puhemies, arvoisa komission varapuheenjohtaja, hyvät kollegat, meidän on asetettava pakolaisten huolellinen kohtelu etusijalle. Euroopassa oppivelvollisuus on meille kaikille tuttu käsite. Aivan ensimmäiseksi meidän olisi annettava rannoillemme ajautuneille ihmisille mahdollisuus kunnolliseen koulutukseen. Kieltenopetusta ja ammatillista koulutusta tarvitaan kipeästi samoin kuin mahdollisuutta oppia tuntemaan eurooppalaista kulttuuria. Näin säilöönottokeskuksissa käytetty aika ei menisi hukkaan vaan sen sijaan auttaisimme ihmisiä auttamaan itseään. Tämän pitäisi olla tärkein tavoitteemme.
<P>
Ehkä voisimme sisällyttää talousarvioon valmistelevan toimenpiteen, jotta voisimme tarjota näille ihmisille koulutusmahdollisuuksia. He ovat tulleet Eurooppaan epätoivoisina, ja meidän pitäisi voida antaa heille perusedellytykset, jotta he voisivat menestyä kotimaassaan ja edistää aktiivisesti demokratiaa ja vapautta.
<SPEAKER ID="342" NAME="Simon Busuttil" AFFILIATION="PPE-DE">
- (MT) Olin tyytyväinen kuullessani, että komission varapuheenjohtaja Barrot jopa suunnittelee käyvänsä Maltassa. Vakuutan, ettei hänellä ole mitään ongelmia löytää maahanmuuttajia Maltan vastaanottokeskuksista yksinkertaisesti siitä syystä, ettei Malta pysty ottamaan vastaan näitä maahanmuuttajia eikä myöskään siirtämään heitä muualle. Muun muassa tämän vuoksi maani tilanne on niin hankala. Arvoisa puhemies, viime sunnuntaina rannikollemme saapui vene, jossa oli 260 maahanmuuttajaa. Jotta komission varapuheenjohtaja saisi asiasta paremman käsityksen, tämä vastaa sitä, että Ranskaan tai Italiaan saapuisi 39 000 maahanmuuttajaa yhdessä päivässä. Selventääkseni tätä neuvoston puheenjohtajalle Vondralle, tämä vastaa sitä, että 7 000 maahanmuuttajaa saapuisi Tšekin tasavaltaan yhtenä päivänä. Sitä, että 2 000 ihmistä saapui Lampedusaan jouluna, ei voi edes verrata tähän! Tällaisessa arkaluonteisessa tilanteessa ei siis tarvita maan viranomaisten kritisointia vaan solidaarisuutta, jotta tämä muuttovirta voidaan katkaista ja jotta sen aiheuttamaa taakkaa voidaan keventää. Kiitos.
<SPEAKER ID="343" NAME="Roberto Fiore" AFFILIATION="NI">
(IT) Arvoisa puhemies, hyvät kollegat, haluan muistuttaa teitä siitä, mitä Lampedusan asukkaat haluavat. Tällä hetkellä Lampedusan asukkaat protestoivat, ja tässä eräänä päivänä lähes kaikki heistä marssivat saaren kaduilla, sillä he eivät halua tilapäiseen oleskeluun tarkoitettua keskusta eivätkä myöskään tunnistus- ja karkotuskeskusta, joka on uusin idea. Se aiotaan rakentaa saarelle, joka on - muistutettakoon siitä vielä kerran - 11 kilometriä pitkä ja 3 kilometriä leveä: se on naurettavan pieni alue, kun ajatellaan, että tulevina kuukausina saarelle saapuu tuhansia maahanmuuttajia.
<P>
Jokin aika sitten, kun tilapäiseen oleskeluun tarkoitetusta keskuksesta karkasi yhtäkkiä odottamatta 1000 maahanmuuttajaa, olin saarella ja huomasin, miten tyrmistyneitä ja peloissaan saaren asukkaat olivat. He eivät halua enää mitään tällaista tapahtuvan. Saari on elänyt kalastuksesta ja matkailusta, ja sen talous on nyt uhattuna sokean maahanmuuttopolitiikan vuoksi.
<SPEAKER ID="344" NAME="Reinhard Rack" AFFILIATION="PPE-DE">
(DE) Arvoisa puhemies, olen kuunnellut tätä keskustelua hyvin tarkasti ja pysynyt täältä alusta lähtien, toisin kuin monet puolueryhmien tiedottajat.
<P>
Panin merkille yhden asian: yli puolet keskustelusta omistettiin Italian sisäpolitiikalle. Siitä on syytä ollakin huolissaan, mutta ehdotan, että se keskustelu käytäisiin etupäässä Roomassa eikä täällä Euroopan parlamentissa. Keskustelemme täällä Euroopan unioniin liittyvästä kysymyksestä ja meidän olisi lisättävä keskusteluun vielä yksi asia. Tuskin missään puheenvuorossa viitattiin siihen, ettei kysymys ole ainoastaan pakolaisista, turvapaikanhakijoista ja taloudellisista syistä Euroopan unioniin tulevista, vaan kysymys on myös hyvin pitkälti siitä, että järjestäytyneestä rikollisuudesta on tehtävä loppu.
<P>
Yksikään Lampedusaan tai Maltaan saapuvista ei ole itse järjestänyt venematkaansa. He tulevat, koska järjestäytyneet rikollisjärjestöt ovat houkutelleet heidät lähtemään ja koska he ovat maksaneet ison summan rahaa.
<SPEAKER ID="345" NAME="Alexandr Vondra">
neuvoston puheenjohtaja. - (EN) Arvoisa puhemies, kiitän teitä hyvin rakentavasta ja hyödyllisestä keskustelusta. On asioita, joita neuvosto voi tehdä. On myös asioita, joita neuvostolla ei ole velvollisuutta tehdä tai jotka eivät kuulu sen toimivaltaan.
<P>
Aloitan niistä asioista, joita neuvosto ei voi tehdä - rajoituksista. Kuten on jo todettu, neuvoston tehtävä ei ole valvoa, noudattavatko jäsenvaltiot yhteisön lainsäädäntöä. Se on komission tehtävä, ja kollegani komission varapuheenjohtaja Barrot puhui tästä, ja me teemme todellakin tiivistä yhteistyötä komission kanssa monessa asiassa.
<P>
Neuvoston tehtävä ei ole myöskään panna jäsenvaltioiden kansallisia säännöksiä täytäntöön. Tässä keskustelussa on sanottu monia asioita niistä maista, joita tämä asia eniten koskee, eli Italiasta ja Ranskasta. Toisaalta meillä todellakin on tahtoa ja keinoja toimia, ja tulevaisuudessa neuvosto haluaa toimia. Lienemme kaikki samaa mieltä siitä - kuuntelin teitä tarkasti, sillä puhuitte tarpeesta parantaa edelleen EU:n toimintaa maahanmuutto- ja turvapaikkapolitiikan alalla - että viime vuonna saatiin paljon aikaan, ja olemme kiitollisia puheenjohtajavaltio Ranskalle sen aloitteesta edistää Euroopan maahanmuutto- ja turvapaikkasopimusta, jossa mainitaan erityisesti tiettyjä solidaarisuuden välineitä. Nyt on tullut aika toteuttaa sitä vaihe vaiheelta. Parlamentilla, neuvostolla ja komissiolla on varmasti mahdollisuus tehdä tässä yhteistyötä. Voin vain luvata teille, että me, samoin kuin tuleva puheenjohtajavaltio - tätä kysymystä ei nimittäin ratkaista vielä tulevien viikkojen aikana - teemme kovasti töitä asian parissa.
<P>
Tähän asiaan liittyy ratkaisevia kysymyksiä. Siihen liittyy myös kysymyksiä, joihin on vastattava välittömästi, kuten humanitaarisen riskin ja negatiivisten vaikutusten vähentäminen. Edustan Tšekin tasavaltaa, joka ei ole nyt julkisuuden valokeilassa, mutta myös meillä on omia kokemuksia: kun Tšekkoslovakia jakautui vuonna 1992, Slovakiasta virtasi Tšekin alueelle valtava määrä - satojatuhansia - romaneja. Tilanne ei ehkä ollut samanlainen kuin Maltassa, jossa tilanne on käsittääkseni erityisen hankala. Luulen, että kaikilla EU:ssa on kuitenkin jonkin verran kokemusta tästä, ja epäilemättä meidän on tehtävä yhteistyötä.
<SPEAKER ID="346" NAME="Jacques Barrot" LANGUAGE="FR">
Arvoisa puhemies, kuten neuvoston puheenjohtaja, varapääministeri Vondra, totesi, komission on varmistettava, että sääntöjä sovelletaan. Neuvoston puheenjohtaja Vondra, kuitenkin myös jäsenvaltioiden on tehtävä yhteistyötä, ja uskon, että maahanmuutto- ja turvapaikkasopimuksen sekä puheenjohtajakautenne dynaamisuuden avulla pystymme tekemään yhdessä hyvää työtä.
<P>
Huomasin jäsenten kärsimättömyyden tämän keskustelun aikana, mutta on todettava, että sopimuksen täytäntöönpano on vielä alkuvaiheessa, ja kuten juuri totesin, sääntelykehys on vähitellen muotoutumassa ja sitä voidaan myös käyttää tukena. Nyt meidän on tietenkin käytettävä sitä, jotta voimme luoda yhteisön turvapaikkapolitiikan ja yhteisön maahanmuuttopolitiikan.
<P>
Euroopan unionin on osoitettava voimakkaampaa solidaarisuutta. Kuuntelin juuri jäsen Busuttilia, ja on totta, että Maltan kaltaiset jäsenvaltiot joutuvat äärimmäisen hankalaan tilanteeseen, kun maahanmuuttajia ja turvapaikanhakijoita tulvii maahan. Euroopan unionin on päätettävä, millaista solidaarisuutta tarvitaan. Se on ehdottoman tärkeää.
<P>
Toteaisin myös, että pyrimme antamaan mahdollisimman paljon apua Euroopan pakolaisrahaston kautta. Jäsen Frassonille sanoisin kuitenkin, että kysymyksessä on ilmeisesti virhe, sillä Euroopan palauttamisrahastoa ei joka tapauksessa voida käyttää romanien rekisteröintiin. Se ei ole mahdollista. Se ei ole rahaston käyttötarkoitus. Joka tapauksessa, kun menen Lampedusaan ja Maltaan, näen, miten jäsenvaltioille antamaamme taloudellista tukea käytetään.
<P>
Sen vuoksi sanon teille, että aiomme nyt kiinnittää asiaan tarkasti huomiota. Lopultakin meillä on luja sääntelykehys, jonka avulla voimme tehdä vastaanotto-olosuhteille paljon aiempaa enemmän. Toivon myös, että yhtenäisemmän Euroopan unionin ansiosta näiden maahanmuuttajien ja erityisesti täyden huomiomme ansaitsevien turvapaikanhakijoiden tilannetta voidaan parantaa.
<P>
Haluaisin vastata jäsen Sudrelle, sillä hän antoi erittäin hyvän selityksen Mayotten erittäin huolestuttavalle tilanteelle. Mitä hän sanoi pitää paikkansa: Ranskan viranomaiset ovat ilmoittaneet, että uusi 140-paikkainen keskus avataan vuonna 2010. Ennen kaikkea samat viranomaiset neuvottelevat parhaillaan Komorien viranomaisten kanssa liikkumista ja muuttoliikettä koskevasta sopimuksesta, sillä saareen kohdistuvia maahanmuuttopaineita on vähennettävä pysyvästi.
<P>
Yleisesti on todettava, että meidän on toteutettava lähtömaiden kanssa kumppanuuteen perustuvaa politiikkaa. Neuvoston puheenjohtaja Vondra, tämä vaatimus meidän on täytettävä, mikäli haluamme vähentää jossakin määrin tiettyihin maihin kohdistuvia erittäin suuria maahanmuuttopaineita, jotka aiheuttavat joillekin maille myös ongelmia. Olen kuitenkin sitä mieltä, että jos Euroopan unioni pystyy toimimaan erittäin yhtenäisesti, voimme myös hallita muuttovirtoja tehokkaammin yhdessä. Tästä on selvästi hyötyä niille miehille ja naisille, joita emme saa koskaan unohtaa ja jotka ovat hyvin raskaassa tilanteessa.
<SPEAKER ID="347" NAME="Puhemies">
(IT) Keskustelu on päättynyt.
