<CHAPTER ID="016">
Cancúnin ilmastonmuutoskokouksen tulokset (keskustelu) 
<SPEAKER ID="534" NAME="Puhemies">
(EN) Esityslistalla on seuraavana neuvoston ja komission julkilausumat Cancúnin ilmastonmuutoskokouksen tuloksista.
<SPEAKER ID="535" NAME="Joke Schauvliege" LANGUAGE="NL">
Arvoisa puhemies, hyvät parlamentin jäsenet, olen iloinen, että voin olla Cancúnia ennen järjestetyn keskustelun jälkeen tänään jälleen kerran läsnä Euroopan parlamentissa nyt, kun tästä ilmastokokouksesta on saatu tuloksia.
<P>
Olen myös tyytyväinen, että näen täällä jälleen kerran joitain tuttuja kasvoja, jotka olivat myös Cancúnin valtuuskunnassa ja joille Euroopan parlamentti antoi toimeksiannon edistää hyvin käytännöllisellä ja aktiivisella tavalla kokouksen onnistumista. Minusta tätä seikkaa on ehdottomasti korostettava.
<P>
Cancúnin ilmastokokous oli lopulta menestys. Aivan viimeiseen päivään saakka oli epäselvää, saadaanko sopimus aikaan, mutta tulos oli lopulta myönteinen. Tämä oli välttämätöntä ilmastopolitiikallemme ja monenvälisen menettelyn jatkuvuudelle.
<P>
Saimme ilmastokokouksessa aikaan päätökseen, joka koostuu itse asiassa kahdesta osasta: voidaan katsoa, että ensimmäiseen osaan sisältyy monia erityistoimia, joita voidaan soveltaa melko nopeasti, ja toiseen osaan monia perustekijöitä, joilla pyritään helpottamaan maailmanlaajuista sopimusta vuoden 2012 jälkeen pitkällä aikavälillä. On selvää, että näistä kummastakin osasta sovittiin kahden celsiusasteen tavoitteen yhteydessä. Se otettiin lähtökohdaksi tämän ilmastokokouksen tuloksessa.
<P>
Kun puhun välittömästä soveltamisesta tai monista välittömästi toteuttamiskelpoisista toimista, niin tarkoitan sopeuttamista, teknologiaa, metsäkadon torjumista ja rahoitusta. Ottaisin lyhyesti esiin muutamia seikkoja.
<P>
Aivan ensiksi käsittelen sopeuttamista. Olemme hyväksyneet kehyksen ja perustaneet komitean. Tällä tavalla tarjoamme tukea kaikkein heikoimmassa asemassa oleville alueille.
<P>
Toiseksi mainitsen teknologian. Tukea tarjotaan lieventämis- ja sopeuttamistoimille. Luodaan kaksi uutta rakennetta: teknologian hallintokomitea ja ilmastoteknologian verkosto. Tarkoituksena on edistää tietoisuutta tutkimuksen ja teknologian levittämisen ja siirron avulla.
<P>
Kolmanneksi metsäkadon torjunta. Kehitysmaiden kansalliset strategiat ja toimintasuunnitelmat muodostavat perustan metsäkadon torjuntaa koskevien toimien rahoitukselle.
<P>
Lopuksi vihreän ilmastorahaston on varmistettava, että kehitysmaiden käytettävissä on 100 miljardia Yhdysvaltojen dollaria vuoteen 2020 mennessä.
<P>
Nämä ovat Cancúnin kokouksen nimenomaiset saavutukset. Jos tarkastelemme asiaa pitkällä aikavälillä ja käyttöön ottamaamme perustaa, meidän pitäisi luonnollisesti jatkaa työtä ensi vuonna, jotta vuoden 2012 jälkeen saadaan aikaan kansainvälinen sopimus. Asiakirjaan on sisällytetty kehittyneiden ja kehitysmaiden lieventämistoimenpiteet, mikä on hyvin tärkeää, koska Kööpenhaminan kokouksen tulos on nyt siinä virallisesti mukana.
<P>
Lisäksi on toteutettu toimia, joilla varmistetaan laajempi avoimuus. Ennen ensi vuotta ei vahvisteta pitkän aikavälin oikeudellista muotoa vuoden 2012 jälkeistä ajanjaksoa varten. Tästä aiheesta pitää järjestää erillinen keskustelu: onko edessämme Kioton pöytäkirjan mukainen toinen sitoumuskausi, ja mitä nopeasti kehittyvät maat ja Yhdysvallat tekevät?
<P>
Tämä ei ole siis loppu vaan alku, uusi tärkeä vaihe ilmastokeskustelussa. Uskon, että meidän kaikkien - Euroopan parlamentin, neuvoston ja komission - on tehtävä edelleen kovasti töitä yhdessä, jotta voimme ottaa merkittävän askeleen eteenpäin ensi vuonna ja saada toivottavasti aikaan sitovan kansainvälisen sopimuksen.
<P>
Haluaisin joka tapauksessa kiittää parlamenttia jälleen kerran ponnisteluistaan Cancúnin kokouksessa.
<SPEAKER ID="536" NAME="Connie Hedegaard">
komission jäsen. - (EN) Arvoisa puhemies, minusta on oikein sanoa, että Euroopan unioni meni Cancúniin peläten riskiä, että mitään ei saada aikaan. Kun menimme sinne, halusimme luonnollisesti erityisesti varmistaa, että näin ei kävisi ja että saisimme todella aikaan merkittävän ja tasapainoisen toimenpidepaketin. Kuten kaikki nyt tiedätte, näin kävikin.
<P>
Tämä merkitsee, että monenvälinen menettely on voimissaan. Se on myös suhteellisen hyvässä kunnossa, sillä nyt siitä olisi voinut tulla loppu. Pelkästään jo tämä on tärkeää. Luulen, että kaikki läsnäolijat helpottuivat, kun lopullinen sopimus saatiin aikaan. Tuntui siltä, että kansainvälinen yhteisö yksinkertaisesti halusi saada tämän aikaan ja todistaa, että me todellakin tarvitsemme monenvälisiä toimia maailmanlaajuisten haasteiden torjuntaan.
<P>
Minusta on tärkeä todeta myös, että Cancúnin tuloksessa ei ollut ainoastaan kyse tämän menettelyn pelastamisesta. Kyseessä oli paljon enemmän, mikä on tietysti olennaista. Me halusimme pelastaa tämän menettelyn. Halusimme varmistaa mahdollisuuden kansainvälisen sopimuksen aikaansaamisesta ja että saamme jotain konkreettista aikaan Cancúnissa. Työskentelimme erittäin kovasti yhdessä puheenjohtajavaltio Meksikon kanssa. Työskentelimme hyvin tiiviisti sen kanssa, ja se antoi meille täyden tukensa alusta alkaen. Minun on todettava, että meksikolaiset ansaitsevat täysin kaiken kunnian, sillä he tekivät erinomaista työtä.
<P>
Vuosi sitten otimme ensimmäiset askeleet Kööpenhaminassa. Luulen, että harva meistä olisi uskonut pari päivää Kööpenhaminan kokouksen jälkeen, että vuotta myöhemmin kaikki Kööpenhaminan sopimuksen yksityiskohdat sisällytetään sitovaan YK:n sopimukseen. Tämä on todella hyvä asia
<P>
Me otimme myös uusia askelia Cancúnissa. Me vahvistimme kansainvälistä ilmastojärjestelmää uusien instituutioiden ja rahastojen avulla. Haluaisin korostaa kolmea seikkaa, jotka olivat erityisen tärkeitä Euroopan unionille loppuvaiheessa, perjantaina, kuten eräät paikalla olleista muistavat.
<P>
Meillä oli kolme painopistettä, joiden halusimme näkyvän lopputuloksessa. Halusimme, että Kööpenhaminan päästölupauksia koskevat erot sisällytetään nyt YK asiakirjaan samoin kuin haaste siitä, että ilmaston lämpeneminen pidetään alle kahdessa celsiusasteessa. On erittäin tärkeää todeta se selvä asia, että emme päässeet vielä tähän tavoitteeseen. Halusimme myös erittäin paljon, että avoimuutta lisätään mittaamisen, raportoinnin ja todentamisen (MRV:n) sekä kansainvälisen konsultoinnin ja analysoinnin (ICAn) avulla. Kolmanneksi halusimme, että asiakirjasta käy ilmi mahdollisuus tulevasta oikeudellisesta kehyksestä vuoden 2012 jälkeiselle ajanjaksolle.
<P>
Olemme edistyneet jokaisen kolmen painopisteen alalla. YK:n asiakirjassa tunnustettiin ensimmäistä kertaa kahden celsiusasteen tavoite, lupaukset vahvistettiin ja todettiin ilmeiset seikat, että valtioiden on tehtävä enemmän maapallon hyväksi, jotta lämpö ei nouse yli kahden celsiusasteen. Aloitimme myös avoimuuden tehostamista koskevan menettelyn, ja kuten mainitsimme Cancúnissa, ei riitä, että vain ilmoitamme olevamme avoimuuden lisäämisen kannalla. Mitä tämä merkitsee? On erittäin tärkeää, että asiakirjaan sisältyy nyt monia sivuja, joissa selvitetään täsmälleen, minkälaisen MRV:n ja ICA:n poliittisen ohjauksen pitäisi olla.
<P>
Tämä on erittäin tärkeää, ja haluaisin lisätä vielä yhden näkökohdan. Luulen, että ei ole ainoastaan kansainvälisten ilmastoneuvotteluiden edun mukaista, että esimerkiksi Kiinan kaltainen valtio on nyt hyväksynyt kansainvälisen neuvottelun ja analyysin. Minusta tämä on myös tärkeä viesti, joka ulottuu paljon ilmastoneuvotteluja pidemmälle. Tämä oli itse asiassa erittäin tärkeä ja merkittävä edistysaskel.
<P>
Lopuksi onnistuimme pitämään keskustelun käynnissä Kioton pöytäkirjasta ja tulevista lainsäädännöllisistä tuloksista. Jos meillä ei olisi ollut toista sitoumuskautta koskevaa mahdollisuutta, mielestäni on erittäin todennäköistä, että menettelystä olisi tullut loppu.
<P>
Näiden myönteisten näkökohtien jälkeen haluaisin yhtyä Joke Schauvliegen kommenttiin siitä, että tämä ei merkitse, että meillä on helppo vuosi edessämme. Meillä on edessämme pitkä ja haastava tie. Näimme Cancúnissa, miten hidas prosessi on. Kun toimia toteutetaan YK:ssa, se on hidasta, joten kenenkään ei pitäisi olla sitä mieltä, että tie Etelä-Afrikan kokousta varten olisi helppo. Edessämme oleva vuosi on erittäin haastava. Ainoa seikka, jonka haluaisin tässä vaiheessa todeta, on se, että EU tekee voitavansa, jotta jatkamme tätä erittäin rakentavaa roolia ja rakennamme siltoja eri mielipiteiden välillä ja jotta pidämme omat painopisteemme mielessämme.
<P>
Minusta on erittäin tärkeää, että jokainen aloittaa kotiin palatessaan toimet omassa kotimaassaan, omalla alueellaan ja omassa kunnassaan. Meidän kaikkien on toteutettava EU:n lailla toimia. Meillä on vuotta 2020 koskeva tavoite ja olemme myös aloittaneet keskustelun siitä, miten voisimme tehostaa pyrkimyksiämme lyhyellä aikavälillä. Kuten tiedätte, komissio esittää keväällä strategian, jonka perusteella toteutetaan siirtyminen vähähiiliseen talouteen vuoteen 2050 mennessä. Tähän strategiaan sisältyy myös vuotta 2030 koskeva tavoite.
<P>
Haluaisin lopettaa toteamalla erään seikan Euroopan unionista ilmastonmuutoskokouksessa. Haluaisin korostaa, että me itse asiassa onnistuimme puhumaan yhdellä äänellä. Puhuimme täällä aikaisemmin siitä, miten tärkeää tämä on. Komissio, puheenjohtajavaltio ja 27 jäsenvaltiota varmistivat, että Euroopan unioni toteutti tehtävänsä kansainvälisellä näyttämöllä. Olen iloinen voidessani todeta, että ministeri Schauvliegen ja hänen taustaryhmänsä sekä oman komission yksikköni välinen yhteistyö oli loistavaa. Haluaisin kiittää Joke Schauvliegeä erittäin paljon hänen panoksestaan tämän tuloksen aikaansaamiseksi.
<P>
Lopuksi, mutta ei suinkaan vähiten, haluaisin kiittää parlamentin valtuuskuntaa. Minusta he edistivät osaltaan hyvin paljon sen viestin lähettämistä, että Eurooppa todella puhui yhdellä äänellä. Haluaisin erityisesti kiittää ympäristön, kansanterveyden ja elintarvikkeiden turvallisuuden valiokunnan puheenjohtajaa Jo Leineniä. Mielestäni oli erittäin tärkeää se, että valtuuskunnan jäsenet toimivat yhteisen näkökannan mukaisesti, kun heiltä kysyttiin EU:n kannasta. Minusta tämä vaikutti erittäin paljon yleiseen vaikutelmaan siitä, että tällä kertaa EU todella puhui yhdellä äänellä. Kiitos paljon siitä.
<P>
(Suosionosoituksia)
<SPEAKER ID="537" NAME="Richard Seeber" LANGUAGE="DE">
Arvoisa puhemies, haluaisin yhtyä komission jäsenen Hedegaardin kiitoksiin. Olemme oppineet huomattavasti viime vuoden tapahtumista erityisesti, kun on kyseessä yhdellä äänellä puhuminen. Jos vertaamme tilannetta nyt Kööpenhaminan kokoukseen, voimme sanoa, että menimme Kööpenhaminaan suurin odotuksin ja jouduimme pettymään raskaasti. Menimme Cancúniin vähäisin odotuksin, ja kuitenkin saimme siellä aikaan jotain. Olen vakuuttunut, että saamme ensi vuonna Durbanissa aikaan tuloksen, jota me kaikki toivomme.
<P>
On tärkeää, että YK:n prosessi on nyt toiminnassa ja että olemme Euroopan unionissa tietoisia samaan tavoitteeseen johtavista monista poluista. Yhteinen tavoitteemme on rajoittaa ilmaston lämpeneminen 2 celsiusasteeseen. Olemme nyt ensimmäistä kertaa saaneet kirjattua tämän YK:n asiakirjaan. Meidän on kuitenkin jopa EU:ssa ymmärrettävä, että tällainen tunnettu sitova asiakirja ei riitä. Meidän on tunnustettava myös muiden valtioiden ponnistelut: niitä ovat toteuttaneet suurimmat saastuttajat, kuten Yhdysvallat ja Kiina.
<P>
Meille on poliittisesta näkökulmasta erittäin tärkeää, että olemme yksimielisiä pyrkimyksissämme, ja onnistuimme osoittamaan tätä Cancúnissa. On kuitenkin tärkeää, että emme kehittyneenä maailmanosana ainoastaan toimi historiallisen vastuumme mukaisesti, vaan meidän on myös toteutettava jonkinlaisia toimia ja aivan erityisesti löydettävä uudet säännöt Kioton pöytäkirjan jälkeen. On aivan yhtä tärkeää, että kehitysmaissa tunnustetaan, että myös niiltä tarvitaan ponnisteluja. Uskon, että me onnistuimme oikein hyvin tässä asiassa ja että olemme oikealla tiellä.
<P>
Yksityiskohdat on jo mainittu. Minusta vaikuttaa erityisen tärkeältä se seikka, että olemme selvästi edistyneet etenkin metsäkadon torjunnassa. Eri valtioita pyydetään luomaan kansallisia strategioita, ja me tarkastelemme, mitä ne saavat aikaan. Tämä seikka on erittäin tärkeä meille myös poliittisesta näkökulmasta.
<P>
Olemme vastuussa teknologian siirrosta. Meidän on otettava johtavampi asema tässä suhteessa, mutta kaiken kaikkiaan arvioni on myönteinen, ja haluan kiittää jälleen kerran komission jäsentä ponnisteluistaan.
<SPEAKER ID="538" NAME="Jo Leinen" LANGUAGE="DE">
Arvoisa puhemies, haluaisimme kiittää komissiota ja neuvostoa, komission jäsentä Hedegaardia ja neuvoston puheenjohtajaa Schauvliegeä, päivittäisistä tiedoista, joita Euroopan parlamentin valtuuskunta sai Cancúnissa. Voimme todella sanoa, että EU ei ollut Cancúnissa osa ongelmaa, vaan monessa tapauksessa osa ratkaisua. Meidän kaikkien olisi oltava tästä tyytyväisiä. Myönteistä ilmapiiriä pitäisi nyt hyödyntää, jotta ilmastopolitiikalle annetaan uutta puhtia Euroopassa ja myös Euroopan unionissa. Haluaisin mainita kolme seikkaa. Oli aivan oikein, että parlamentti pyysi päätöslauselmassaan kunnianhimoisemman 30 prosentin vähennystavoitteen aikaansaamista vuoteen 2020 mennessä, ja toivon, että komissio ja neuvosto hyväksyvät tätä asiaa koskevat päätökset kevään kuluessa.
<P>
Toiseksi meillä on vihreä ilmastorahasto. Ehdotimme, että sen rahoitusta varten otetaan käyttöön pääomasiirtojen transaktiomaksu. Niiden, jotka hylkäsivät sen, on nyt keksittävä vaihtoehtoja. Emme voi vain kierrellä ja kaarrella asiassa.
<P>
Kolmanneksi meidän on tehtävä läksymme. Meidän on poistettava kuumaa ilmaa EU:n hiilijalanjäljestä. Viimeinen asiani on tämä: Ilmastokokous on ohi. Nyt on luotava katse seuraavaan kokoukseen. Työtä on nyt tehostettava.
<SPEAKER ID="539" NAME="Chris Davies">
ALDE-ryhmän puolesta. - (EN) Arvoisa puhemies, minulla ei ole minkäänlaista kiinnostusta jalkapalloa kohtaan, mutta silloin tällöin katselen otteluita, ja kun näen managerin, mieleeni tulee komission jäsen. Kaksi-yksi tappiolla, ja vaikka hän tekee parhaansa, hänen joukkueensa on häviämässä, ja sitten tehdään maali. En tiedä, kuka tekee maalin, ehkäpä vastapuolen maalivahti kävelee verkkoon omaa palloaan kantaen, mutta tavalla tai toisella kyseessä on tasapeli, tärkeä tulos varmistetaan ja häviäminen vältetään. Se ei ole voitto, mutta ei tappiokaan, ja manageri jatkaa ottelua joku toinen päivä.
<P>
Minulle kerrottiin, että Cancúnissa hurrattiin, kun neuvottelut saatiin päätökseen. Voin ymmärtää valtuutettujen helpotuksen siitä, että neuvottelut eivät olleet tappio, mutta ei niitä voi oikein pitää voittonakaan. Missä mainitaan, että lämpötilan nousu hillitään vuoteen 2015 mennessä? Missä on tavoite vähentää hiilidioksidipäästöjä 50 prosentilla vuoteen 2050 mennessä? Missä ovat Kioton jälkeiset sitoumukset? Väistettynä ja ruohikkoon potkaistuna. Kritiikki on helppoa, koska tällaista ei ole koskaan yritetty aiemmin. Tämä vaatii, että maailman hallitukset liittyvät yhteen kollektiivisiin toimiin; sen vuoksi luonnollisesti kansallismielisen oikeiston arvostelijat vihaavat tätä niin paljon.
<P>
Maailman kaikki hallitukset hyväksyvät tieteellisen näytön ja sen, että emme toimi tarpeeksi estääksemme maapallon lämpötilan nousun kahdella celsiusasteella. Jopa Kiina tällä kertaa tunnusti, että kansalliselle suvereniteetille on rajansa, ja hyväksyi, että sen päästöistä tehdään kansainvälinen tarkastus, koska tämä asia koskee meitä kaikkia: yksi rotu, yksi laji yhdellä ainoalla planeetalla.
<P>
Eteenpäin pyrkiessämme on vastattava joihinkin erittäin vaikeisiin kysymyksiin. Miten me etenemme tässä asiassa, jotta saadaan aikaan sitova Kioton jälkeinen sopimus, jonka perusteella vaatimuksia sovelletaan kehittyneiden valtioiden lisäksi kehitysmaihin? Miten varmistamme rahoituksen? Miten me saamme rahoituksen, joka luvattiin sopeuttamistoimia ja metsien suojelua varten? Miten me saisimme omat hallituksemme nostamaan vuotta 2020 koskevia tavoitteitamme siten, että hiilidioksidipäästöjä vähennetään 20 prosentin sijasta 30 prosenttia? Ehkäpä meillä on vastaus tähän. Koska Kiina aikoo vähentää hiilidioksidi-intensiteettiään 45 prosentilla, on taloudellisen etumme mukaista, että nämä toimet otetaan mukaan, tai muussa tapauksessa jäämme taloudellisesta näkökulmasta jälkeen. Ehkä nyt, koska toiveitamme ei tehty tyhjäksi Cancúnissa, meillä on puhtia - tunnemme, että pääsemme jälleen eteenpäin - tehdä tarvittavat muutokset.
<SPEAKER ID="540" NAME="Yannick Jadot" LANGUAGE="FR">
Arvoisa puhemies, kuten Jo Leinen, haluaisin korostaa merkittävää työtä, jota komission jäsen Hedegaard ja hänen taustavoimansa tekivät Cancúnissa.
<P>
Cancúnissa menestyminen merkitsee tänään tavallaan sitä, että meidän on lopetettava sellaiset puheet, että emme ryhdy mihinkään toimiin, jos muut eivät toteuta toimia. Cancúnin myönteinen näkökohta on, että jokaisen on nyt osallistuttava kansainväliseen neuvotteluun erityisesti tehostamalla kansallisia tai alueellisia tavoitteitaan. Kun on kyse kasvihuonekaasupäästöjen vähentämistä koskevasta tavoitteesta, EU:n pitää nyt saavuttaa 30 prosentin tavoite. Tämän 30 prosentin tavoitteen saavuttaminen on osa pyrkimyksiä saada vähähiilinen talous toimintaan vuoteen 2050 mennessä; emme pysty tällaiseen muutokseen 20 prosentin perusteella.
<P>
Lopuksi, kun saavutamme 30 prosenttia, luomme yhteyden nousevien talouksien valtioihin: Brasiliaan, Kiinaan ja Etelä-Afrikkaan. Tiedämme, että näillä valtioilla on joitain tavoitteita, jotka ovat tiettyyn pisteeseen saakka suurempia kuin Euroopan unionilla. Meidän on päätettävä toimettomuus ja vallitsevan tilanteen ylläpitäminen. Cancúnissa saavutettu menestys merkitsee, että meidän on sitouduttava kansainväliseen neuvotteluprosessiin paljon rakentavammalla tavalla.
<SPEAKER ID="541" NAME="Julie Girling" LANGUAGE="EN">
Arvoisa puhemies, minulla ei ollut tilaisuutta olla mukana parlamentin valtuuskunnassa Cancúnissa, mutta haluaisin tässä yhteydessä kiittää kaikkia siellä olleita. Suhtauduin ehkä hieman kyynisesti siihen, voidaanko tällaisissa tapaamisissa saavuttaa mitään, mutta vaikka lehdistössä on esitetty paljon valituksia yksityiskohtien puutteesta, erityisesti - kuten Jo Leinen totesi - vihreän rahaston rahoittamista koskevista yksityiskohdista ja monista muista asioista, joita ei ole täsmennetty tässä vaiheessa, suhtaudun asiaan optimistisesti siten, että tämä tapaaminen ei ollut oikea aika tai paikka käsitellä kaikkea yksityiskohtia myöten, vaan täsmentää maailmanlaajuisia pyrkimyksiä ja keskustella strategiasta. Uskon, että tämä saatiin aikaan.
<P>
Omassa ECR-ryhmässämme uskomme hallitukseen, joka ei takerru pikkuseikkoihin. Me uskomme, että saavutatte jotain enemmän kannustamalla ettekä saarnaamalla. Minusta tämä on enemmän kannustamista. Päätän puheeni pääministerini David Cameronin sanoin. Hän totesi eilen, että "Cancúnin sopimus on erittäin merkittävä edistysaskel, kun kansainvälisen yhteisön määrätietoisuutta ilmastonmuutoksen torjumiseksi monenvälisellä toiminnalla jatketaan". Kiitän jokaista kollegaani, joka osallistui tämän aikaansaamiseen.
<SPEAKER ID="542" NAME="Bairbre de Brún" LANGUAGE="GA">
Tärkein tavoite, joka on vielä saatava aikaan, on maailmanlaajuinen sopimus. Sen on oltava lainmukainen ja kunnianhimoinen. Tavoitteena on oltava lämpötilan nousun pitäminen alle kahdessa celsiusasteessa tai jopa 1,5 celsiusasteessa teollista aikakautta edeltävään tasoon nähden.
<P>
Cancúnissa aikaansaatu toimenpide on askel tähän suuntaan. Olen samaa mieltä niiden kanssa, jotka totesivat tänään, että meillä on vielä paljon tekemistä. Hallitusten on nyt toimittava tämän saavutuksen perusteella. Porsaanreiät on tukittava. Asialistalla olevat vaikeat kysymykset on ratkaistava, ja nyt on otettava käyttöön paljon kiinteämpiä, selkeämpiä ja sitovampia tavoitteita. Määräaikoja tämän päivän ja Etelä-Afrikassa järjestettävän 17. ilmastonmuutoskonferenssin välillä on noudatettava.
<P>
Kiitän sen vuoksi neuvostoa ja komissiota siitä, mitä olemme saavuttaneet, mutta meillä on vielä edessämme kova työ. Meidän on EU:ssa sovittava välittömästä siitä, että hiilidioksidipäästöjä vähennetään Euroopassa vähintään 30 prosenttia, ei kansainvälisen sopimuksen vaan itsemme vuoksi.
<SPEAKER ID="543" NAME="Anna Rosbach" LANGUAGE="DA">
Arvoisa puhemies, haluaisin kiittää komission jäsentä hänen erinomaisesta panoksestaan ja hyvästä tiedotuksesta, jota meille kaikille tarjottiin Cancúnissa. Ilmastokokouksessa kuitenkin luonnollisesti keskityttiin käsittelemään ilmaston lämpenemistä ja kehitysmaita koskevan rahaston käyttöönottoa. Tämä on aivan hyvä asia minun näkökulmastani, mutta kuka tarkistaa, että varat jaetaan oikein ja että ne eivät päädy diktaattorien omiin taskuihin? Olisin kovasti halunnut nähdä, että kokouksessa olisi keskusteltu perusluonnonvarojen käytön rajoittamisesta ja biologisen monimuotoisuuden tarpeesta ilmaston ja väestönkasvun luonnollista sääntelyä varten. Maailman kaikki poliitikot ummistavat tältä silmänsä, koska ainoastaan muutaman vuoden kuluttua meidän on ruokittava noin 10 miljardia henkeä. Miten me saamme heille ruokaa lisäämättä hiilidioksidipäästöjä ja horjuttamatta tätä luonnollista tasapainoa ja maapallon ilmastoa?
<P>
Odotukset Cancúnista olivat erittäin vähäiset, ja sen vuoksi se oli menestys. Ovi on nyt kuitenkin auki täydentävälle yhteistyölle ennen 17. ilmastonmuutoskonferenssia, ja olen tähän tyytyväinen.
<SPEAKER ID="544" NAME="Nick Griffin" AFFILIATION="NI">
(EN) Arvoisa puhemies, kun hiilidioksidihuijarit ja yhden maailmanhallituksen salaliittolaiset juhlivat edistysaskeliaan Cancúnissa, Yhdistyneen kuningaskunnan pääministeri ilmoitti olevansa tyytyväinen lopputulokseen.
<P>
Joulukuun alkupuoli oli Keski-Englannissa kylmin aina vuodesta 1772 lähtien, jolloin lämpötiloja alettiin rekisteröidä, mutta Dave on tyytyväinen, että vihreästä ilmastorahastosta aiheutuu Yhdistyneen kuningaskunnan veronmaksajille 2,9 miljardin punnan kustannukset sen lisäksi, että ilmastonmuutosta koskeva laki vie Yhdistyneen kuningaskunnan kuluttajilta 18,3 miljardia puntaa vihreän teollisuuden roistoille. Sattumalta 2,9 miljardia puntaa on se määrä, jonka valtion kassa säästää lisäämällä Yhdistyneen kuningaskunnan opiskelijoiden velkaa ja tuomitsemalla heidät elinikäiseen pankkien orjuuteen.
<P>
Tämä huijaus on jo aiheuttanut opiskelijamellakoita. Veronmaksajien mellakointi paljon suuremmista huijauksista - korruptoituneiden ja epäpätevien pankkien auttamisesta, zombi-euron pönkittämisestä ja ilmaston lämpenemistä koskevasta huijauksesta - ovat vielä edessä, mutta kyllä niitä vielä puhkeaa, ja toisin kuin prinssi Charles ja Camilla, niiden kohteet ansaitsevat kaiken, minkä saavat.
<SPEAKER ID="545" NAME="Pilar del Castillo Vera" AFFILIATION="PPE">
(ES) Arvoisat puhemies, neuvoston puheenjohtaja Schauvliege ja komission jäsen, hyvät parlamentin jäsenet, haluaisin aluksi kiittää komissiota ja parlamentin valtuuskuntaa, jota johti kollegamme Jo Leinen, työstään, jota he tekivät Cancúnissa kokouksessa, johon en valitettavasti pystynyt lopulta osallistumaan.
<P>
Uskon, että Cancúnin kokousta ja sen tuloksia voidaan tarkastella samalla lailla, mitä kollegani Seeber totesi Kööpenhaminasta: Cancún nähtynä Kööpenhaminan kokouksen näkökulmasta. Ensimmäinen päätelmä tästä näkökulmasta on se, että niillä oli keskeinen erottava tekijä. Kööpenhaminassa odotukset olivat hyvin korkealla ja Cancúnissa paljon realistisemmat. Sen vuoksi arvio Kööpenhaminasta oli erittäin kielteinen, kun taas kokoukseen osallistuneiden ja tiedotusvälineiden arvio Cancúnista oli yleisesti erittäin myönteinen. Cancúnin kokouksessa otettiin opiksi Kööpenhaminasta, ja minusta tämä on ensimmäinen erittäin mielenkiintoinen päätelmä.
<P>
Katson, että on toteutettu toimenpiteitä ja päästy sopimuksiin, jotka eivät ole tietenkään uraauurtavia, mutta jotka ovat erittäin mielenkiintoisia tehokkuuden kannalta. Mielestäni muun muassa komitean ja teknologian verkoston luominen teknologian alan yhteistyön edistämiseksi on erittäin tärkeää. Aiomme hyväksyä mietinnön tämän energiatehokkuutta koskevan istunnon aikana. Se on yksi ilmastonmuutoksen tehokkaan torjunnan keskeisistä välineistä. Pidän erittäin myönteisenä myös sitä, että Maailmanpankki osallistuu asiaan enemmän ja että tunnustetaan virallisesti se, että maiden toimet päästöjen vähentämiseksi palaavat YK:n prosessiin ja puitteisiin.
<P>
Haluaisin lopuksi sanoa, että ennen Etelä-Afrikkaa on yksi vuosi jäljellä. Olisi erittäin hyvä ajatus, jos samalla tavalla kuin Cancúnissa otimme opiksi Kööpenhaminasta, ottaisimme nyt opiksi Kiotosta ja saisimme aikaan joustavamman, avoimemman, tehokkaamman ja integroivamman kansainvälisen viitekehyksen ilmastonmuutoksen torjuntaa koskevasta sopimuksesta.
<SPEAKER ID="546" NAME="Linda McAvan" AFFILIATION="S&amp;D">
(EN) Arvoisa puhemies, minä en usko, että on salaliitto sanoa, että olemme yksi maailma, joka jakaa planeettamme. Minusta se, mikä minulle jäi vaikutelmaksi Cancúnista, oli se tosiasia, että kaikki tekivät työtä yhdessä. Yksi parhaista asioista Cancúnissa oli istua linja-autoissa, jotka tulivat ja menivät konferenssikeskukseen ja kuulla edustajia, jotka kertoivat, mitä he tekivät: sambialaiset tekivät työtä venäläisten kanssa, jotka tekivät puolestaan työtä japanilaisen ja kiinalaisen neuvottelijan kanssa sopimuksen aikaansaamiseksi. Jaamme yhden planeetan, ja meillä ei ole mitään tulevaisuutta, ellemme tee työtä yhdessä.
<P>
Haluaisin kiittää neuvostoa ja komissiota tekemästään työstä. EU puhui yhdellä äänellä, ja kokouksistamme eri valtuuskuntien kanssa kävi hyvin selväksi, että EU:n johtotehtävää arvostettiin ja että ihmiset olivat hyvin tietoisia, että meillä on 20 prosentin tavoite, mutta suunnittelimme pyrkivämme 30 prosenttiin. Haluaisin tietää, mitä komission jäsen ajattelee nyt kunnianhimoisemmista näkymistä ennen Durbania, koska uskoisin kuulemamme perusteella, että sillä, mitä EU sanoo Durbanissa, on merkitystä.
<SPEAKER ID="547" NAME="Satu Hassi" AFFILIATION="Verts/ALE">
(FI) Arvoisa puhemies, hyvät kollegat, yhdyn kollegoiden komissaari Hedegaardin Cancúnin ilmastokokouksessa tekemälle työlle esittämiin kiitoksiin. Cancún oli askel eteenpäin, mutta valitettavasti paljon pienempi askel kuin mitä oikeasti tarvittaisiin. Joka tapauksessa Cancún virallisti Kööpenhaminassa annetut päästösitoumukset. Samalla Cancún totesi, että ne eivät riitä ilmastomuutoksen pitämiseen kahden asteen alapuolella, ja kehotti teollisuusmaita tiukentamaan päästötavoitteitaan.
<P>
Nyt EU:n ilmastojohtajuuden testaa käytännössä se, olemmeko valmiita tiukentamaan päästötavoitettamme -20 prosentista -30 prosenttiin. Tämä on paras tapa edistää sitä, että saamme ensi vuonna Durbanissa aikaan sen, mitä pitää, eli kattavan kansainvälisen ilmastosopimuksen. Cancúnin jälkeen väite, että EU olisi yksin ilmastotavoitteittensa kanssa, on selkeästi vanhentunut.
<SPEAKER ID="548" NAME="Marisa Matias" AFFILIATION="GUE/NGL">
(PL) Arvoisa puhemies, minäkin haluaisin kiittää tehdystä työstä. On varmasti aika tehdä päätelmät, mutta me kaikki tiedämme, että on myös aika tehdä sitoumuksia, vakavia sitoumuksia: täällä on mainittu monta tärkeää seikkaa, ja edessämme olevat hankkeiden eritelmät vievät kauan aikaa, erittäin kauan. Cancúnin tuloksena tehtiin tärkeitä sitoumuksia, mutta totuus on, että mikään niistä ei ole virallinen ennen ensi vuonna Etelä-Afrikassa järjestettävää kokousta. Meillä on vuosi aikaa ja paljon tekemistä, kuten jo totesin.
<P>
Haluaisin korostaa sitä seikkaa, että sopimukseen on sisällytettävä alkuperäiskansojen ja heikoimmassa asemassa olevien henkilöiden oikeudet, koska tämä on sitoumus, joka on otettava esiin ja siihen on suhtauduttava vakavasti. Emme saa sallia sitä, että köyhät joutuvat aina maksamaan enemmän, koska ympäristö- ja ilmastokriisi on meidän kaikkien selviytymistä koskeva kriisi, ja asia, joka koskee meitä kaikkia.
<P>
Kun on kyse kunnianhimosta, haluaisin toistaa, mitä olen todennut aikaisemmin: meidän on oltava kunnianhimoisempia, kuten me aiemmin olimme. Päästöjen vähentämisen osalta meidän on saavutettava jälleen 30 prosentin taso. Ei ole mitään syytä, että emme saavuta tätä sitoumustasoa, ja sama koskee lämpötilaa ja ilmaston lämpenemistä. Voimme olla kunnianhimoisempia ja toteuttaa keskipitkän ja pitkän aikavälin toimia. Tämän aikaansaamiseen eivät riitä pelkät sanat: meidän on todella osoitettava tätä, ja nyt on korkea aika, koska emme voi mielestäni ottaa ainoastaan pieniä askelia tällä tiellä.
<SPEAKER ID="549" NAME="Paul Nuttall" AFFILIATION="EFD">
(EN) Arvoisa puhemies, toivottavasti kaikki pitivät Cancúnista. Se on mukava paikka, mutta olen hieman pettynyt, että kenelläkään ei ole rusketusta.
<P>
No se oli odotettavissa, sillä vaikka monet teistä läksyttävät meitä siitä, miten meidän pitäisi muuttaa elämäntyyliämme ilmaston lämpenemisen torjumiseksi, se oli itse asiassa kylmin viikko tässä meksikolaisessa kaupungissa yli sataan vuoteen.
<P>
Yhdistyneessä kuningaskunnassa puolestaan tiedemiehet yrittävät ehdottaa, että ilmastonmuutos aiheutti yhden kylmimmistä marraskuista viimeisen sadan vuoden aikana. Luulevatko nämä ihmiset, että synnyimme eilen? Tämä myös selittää sen, miksi yhä useampi britti uskoo nyt, että ilmaston lämpeneminen on huijausta sekä tapa nostaa veroja ja harjoittaa valvontaa. Mitä te itse asiassa saavutitte Cancúnissa sen lisäksi, että käytitte valtavia määriä veronmaksajien rahoja vihreän ilmastorahaston varjolla? Se varmaankin päätyy afrikkalaisten diktaattorien käsikassaksi, jolla he voivat ostaa itselleen enemmän Mercedes Benzejä ja yksityiskoneita.
<P>
Minusta henkilökohtaisesti nimeä "vihreä ilmastorahasto" olisi muutettava ja minusta "kateuspolitiikan rahasto" olisi parempi ja lähempänä totuutta.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="550" NAME="Chris Davies" AFFILIATION="ALDE">
(EN) Jokainen hallitus maailmassa hyväksyi Cancúnissa tieteelliset tiedot siitä, että ihmisen toiminta muuttaa ilmastoa. Jokainen hallitus maailmassa hyväksyi sen, että jos emme toteuta enemmän toimia, emme voi estää maapallon lämpötilan nousua yli kahdella celsiusasteella. Mitä arvoisa kollega tietää, mitä muu maailma ei tiedä?
<SPEAKER ID="551" NAME="Paul Nuttall" AFFILIATION="EFD">
(EN) Aikeenne paljastuvat jo tästä, koska se, mistä puhutte, on maailman hallitukset, poliitikot. Me puhumme tässä asiassa tiedemiehistä. Tiede on hidas prosessi, näyttöä on tarkasteltava ja tulkittava, mutta politiikka on nopeampaa ja kulkee tieteen edellä; ongelma piilee tässä. Tosiasia on, että maapallo ei oikeastaan lämpene. Se ei ole lämmennyt vuodesta 1998 lähtien. Pelinne on pelattu, kansalaiset alkavat huomata, että teillä on ongelma. Se, mihin pyritte, on ihmisten huijaaminen, ja he saavat sen kyllä selville.
<SPEAKER ID="552" NAME="Elisabetta Gardini" AFFILIATION="PPE">
(IT) Arvoisa puhemies, hyvät kollegat, olen hieman huolestunut keskustelun suunnasta tällä hetkellä, koska minusta yksi parhaimmista asioista Cancúnissa oli se, että pystyimme keskustelemaan ja puimaan asioita ilman, että jakauduimme kahteen leiriin - tuomiopäivän julistajiin ja kieltäjiin - mikä oli ehkä Kööpenhaminan huippukokouksen huonoin tulos.
<P>
Kööpenhaminassa kaikki tärkeimmät maailmanlaajuiset toimijat kokoontuivat yhteen; tuhannet kansalaisjärjestöt olivat paikalla ja osoittivat mieltään, ja Kööpenhaminan pakkasesta palasimme kotiin kiihtyneinä ja kiivastuneina sekä lisäksi pettyneinä, että epäonnistuimme.
<P>
Cancúnissa - Meksikon toimiessa erittäin pätevänä puheenjohtajana, ja uskon, että jokainen huomasi ja kiitti sitä, että se pystyi hoitamaan tällaisia vaikeita neuvotteluita, jotka olivat aikaisemmin päätyneet pattitilanteeseen - me näimme itse asiassa, että monenvälinen menettely on vielä hengissä.
<P>
Katson kuitenkin, että emme saa hukata tätä uutta Cancúnissa luotua mahdollisuutta toimia käytännönläheisesti ja pystyä neuvottelemaan; emme saa palata jälleen jalkapallo-ottelun kannattajiksi, koska me puhumme todella vakavasta aiheesta: puhumme planeettamme tulevaisuudesta.
<P>
Haluaisin sen vuoksi esittää tuekseni erään italialaisen ja ulkomaillakin tunnetun ilmastotieteilijän toteamuksen. Ilmastotieteilijä on Franco Prodi, entisen pääministeri Romano Prodin veli. Hän vaatii rauhallisuutta, tervettä järkeä ja ristiriitojen poistamista ja esittää, että meidän kaikkien olisi oltava yhtä mieltä eräästä asiasta: hän toteaa, että kestää monta vuotta ennen kuin ilmastonmuutoksesta tiedetään yhtä paljon kuin tällä hetkellä tiedetään meteorologiasta. Meidän on sen vuoksi edistettävä tieteen alan työn nopeuttamista, jotta se voi tarjota mahdollisimman pian luotettavia ennusteita toimintalinjojen laatimiseen.
<P>
Sillä välin ympäristönsuojelun on oltava kaikkien vakavasti otettavien ympäristötoimintalinjojen keskiössä. Sen vuoksi uskon, että voimme jatkaa käytännön työtä tässä asiassa ja kiitän kaikkia siitä, millä tavalla työtä tehtiin Cancúnissa.
<SPEAKER ID="553" NAME="Dan Jørgensen" AFFILIATION="S&amp;D">
(DA) Arvoisa puhemies, yhdysvaltalainen kirjailija Mark Twain sanoi kerran, että "huhut kuolemastani ovat suuresti liioiteltuja". Mekin voisimme sanoa samoin, että YK:n ilmastoprosessia koskevat huhut ovat osoittautuneet suuresti liioitelluiksi. Ilmastoprosessi on hyvässä kunnossa. Cancúnin konferenssi osoitti, että YK pystyy antamaan tuloksia. On tietenkin myös selvää, että huomattava este, tärkeä kysymys siitä, kuinka paljon hiilidioksidipäästöjä vähennetään ja milloin se tehdään, jotta lämpötilan nousu voidaan pitää alle kahdessa asteessa, on edelleen asia, johon on vastattava.
<P>
On kuitenkin toivoa erityisesti, jos joku osoittaa johtajuutta. Meidän EU:ssa on osoitettava johtajuutta. Teimme niin Cancúnissa, mutta meidän on toimittava näin myös silloin, kun kyseessä ovat vähentämistavoitteet. Olemme nyt luvanneet vähentää päästöjä 20 prosentilla vuoteen 2020 mennessä. Täällä parlamentissa olemme sopineet, että olisi pyrittävä 30 prosenttiin. Kun tapasimme Cancúnissa valtuuskuntia muista valtioista, kansalaisjärjestöjä ja YK:n toimielinten johtajia, korostimme monta kertaa, miten tärkeää Euroopan parlamentille on osoittaa tietä ja miten me toivomme, että Euroopan yhteisö päättäisi mahdollisimman nopeasti sitoumuksesta vähentää päästöjä 30 prosentilla.
<SPEAKER ID="554" NAME="Bas Eickhout" AFFILIATION="Verts/ALE">
(EN) Arvoisa puhemies, kiitän komission jäsentä ja puheenjohtajavaltio Belgiaa menestyksestään Cancúnissa, koska Cancúnissa pääsimme Kööpenhaminan traumasta. Myös minä pääsin tästä traumasta, koska me voimme nyt viimeinkin luoda katseen eteenpäin. Voimme katsoa jälleen eteenpäin ja tarkastella, mitä on saavutettava Durbanissa.
<P>
Meidän on oltava rehellisiä: kaikkein hankalimmat asiat - toinen sitoumuskausi, Kioto, rahoitus, lieventämistavoitteet - ovat edelleen neuvottelupöydällä. Meillä on ratkaiseva vuosi edessämme ennen Durbania. Meidän olisi ilmaistava tämä selkeästi. Kiina ja Yhdysvallat ovat kaksi isoa ryhmittymää, jotka eivät vieläkään edisty kovin nopeasti. Tätä me tarvitsemme Durbanissa. Minulla on hyvin yksinkertainen kysymys komission jäsenelle. Mitä EU tekee konkreettisesti sen varmistamiseksi, että saamme muita kansainvälisiä kumppaneita, kuten Brasilian ja Intian, eurooppalaisten joukkoon toimimaan kunnianhimoisen sopimuksen aikaansaamiseksi Durbanissa? Yhdellä äänellä puhuminen on hyvä asia, mutta nyt meidän on saatava ennakoiva diplomatiamme kuntoon.
<SPEAKER ID="555" NAME="Romana Jordan Cizelj" AFFILIATION="PPE">
(SL) Arvoisa puhemies, heräsin lauantaiaamuna helpotuksen tunteeseen kuultuani, että kummatkin sopimukset hyväksyttiin, ja tämä antaa minulle luonnollisesti luottamusta siihen, että ilmaston lämpeneminen voidaan edelleen pitää alle kahden celsiusasteen rajan.
<P>
Tämä on kuitenkin jättänyt katkeran jälkimaun, koska kansainvälisen yhteisön tämänhetkinen neuvotteluprosessi on aivan liian hidas, ja meidän olisi pitänyt hyväksyä tällainen sopimus jo ainakin vuosi sitten. Nyt on kova kiire etenkin, koska meillä ei ole minkäänlaisia lukumäärätietoja ja erityisiä sitoumuksia siitä, miten eri valtiot aikovat vähentää kasvihuonekaasupäästöjään.
<P>
Yksi myönteinen seikka on kuitenkin, että asiakirja on laaja-alainen ja kattaa itse asiassa kaikki Euroopan unionin jo ennen kokouksen alkua määrittelemät painopistealat.
<P>
Minun arvioni on, että Euroopan unioni onnistui neuvotteluissa ja että se oli myös riittävän kunnianhimoinen, koska se piti kiinni johtoasemastaan ja edisti neuvotteluita. Jos olisimme nyt liian kunnianhimoisia, jäisimme väliinputoajiksi, kuten viime vuonna. Uskon, että olemme oppineet paljon siitä, mitä tapahtui vuosi sitten. Haluaisin, että viemme kaikki nämä tiedot seuraavalle neuvottelukierrokselle ensi vuonna ja haluaisin myös, että vältämme muuttamasta strategiaa.
<P>
Meillä on tänä vuonna edessämme hyvin vakava tehtävä erityisesti suhteissamme kolmansiin maihin. Tältä osin katson, että Euroopan unionin on käytettävä kaikkia mahdollisuuksiaan auttaa Yhdysvaltoja, jotta voimme saada ensi vuonna aikaan paljon kunnianhimoisemman toimen kuin tänä vuonna.
<P>
Meidän on Euroopan unionissa keskityttävä erityisesti panemaan täytäntöön lainsäädäntö, jonka olemme hyväksyneet parin viime vuoden aikana, koska on monia uusia asioita, joita meidän on toteutettava käytännössä. Euroopan unioni on edelleen ainoa alue maailmassa, joka on lainsäädännöllisesti rajoittanut päästöjään.
<SPEAKER ID="556" NAME="Edite Estrela" AFFILIATION="S&amp;D">
(PT) Arvoisa puhemies, totesin jo täällä, että odotukset Kööpenhaminassa olivat hyvin korkealla alussa, mutta Cancúnissa eivät kovinkaan kunnianhimoiset. Tämän vuoksi Kööpenhaminaa pidettiin epäonnistumisena ja Cancúnia edistysaskeleena. On toinenkin ero Cancúnin eduksi, ja se johtui puheenjohtajana toimineen Meksikon hyvästä työstä. Se teki kaikkensa konferenssin onnistumiseksi.
<P>
Euroopan unioni teki työtä toimivaltansa puitteissa, ja tällä osaltaan edistettiin asiaa. Tähän sisältyi kahden celsiusasteen raja-arvon vahvistaminen sekä vihreän ilmastorahaston luominen kehitysmaiden sopeutumisen ja metsäkadon torjumisen tukemiseksi. Haluaisin korostaa jotain muuta, johon olen täällä jo viitannut, eli sitä, että monenvälisyyteen ja mahdollisuuteen saada aikaan ilmastonmuutosta koskeva sitova kansainvälinen sopimus luotetaan uudelleen. Tämä on saatava toteutettua ensi vuonna Durbanissa, ja meidän on pyrittävä siihen, että tämä saadaan aikaan.
<SPEAKER ID="557" NAME="Mairead McGuinness" AFFILIATION="PPE">
(EN) Arvoisa puhemies, kuten monet muut, me olemme vain helpottuneita hyvistä uutisista. Vaikka tätä aliarvioidaan eikä liioitella, olette päässeet eteenpäin rauhallisella tavalla, koska meillä ei ollut niin suuria odotuksia.
<P>
Haluan käsitellä yhtä tiettyä kysymystä, ja se on metsäkadosta ja niiden tilan heikkenemisestä aiheutuvat päästöt, niin sanottu REDD-ohjelma. Tämä on erittäin tärkeä asia, mutta olen huolestunut siitä, että komission toiminta ei ole johdonmukaista tässä asiassa. Esimerkiksi kauppapolitiikasta vastaava komission jäsen yrittää tällä hetkellä saada aikaan sellaisen sopimuksen Mercosur-valtioiden kanssa, joka johtaa naudanlihantuotannon lisääntymiseen näissä valtioissa. Naudanlihaa voidaan tuottaa ainoastaan maa-alalla, jolta raivataan metsät, ja tämä lisää ilmastonmuutosongelmaa.
<P>
Kehotan komission jäsentä viemään tämän viestin selvästi kollegiolle ja puuttumaan siihen tavalla, joka osoittaa, että me Euroopan unionissa toimimme johdonmukaisella tavalla.
<SPEAKER ID="558" NAME="Csaba Sándor Tabajdi" AFFILIATION="S&amp;D">
(HU) Arvoisat puhemies ja komission jäsen, hyvät kollegat, vaikka Cancún ei sinänsä vielä merkitse käännekohtaa, meillä ei olisi ilman sitä mahdollisuutta päästä käännekohtaan vuoden kuluttua Durbanissa. Kiitän kaikkia, jotka osaltaan edistävät tätä saavutusta. Seurasin tätä prosessia Brysselistä ja Budapestista. On valtava aikaansaannos, että vuoden kuluttua Durbanissa saadaan aikaan kattava kansainvälinen sopimus, jossa vahvistetaan kovan työn jälkeen pakolliset sitoumukset. On tärkeä askel oikeaan suuntaan, että Kiinan, Brasilian ja Etelä-Afrikan kaltaiset valtiot sitoutuvat ensimmäistä kertaa kahden celsiusasteen tavoitteeseen. Lopuksi pidän erittäin tärkeänä, että Euroopan unioni ei ainoastaan puhunut yhdellä äänellä, vaan että se muutti Kööpenhaminassa omaksumaansa asennetta ja kohteli muita valtioita kumppaneina ja empaattisesti, ja tämä todella myötävaikutti merkittävästi Cancúnin kokouksen onnistumiseen.
<SPEAKER ID="559" NAME="Oreste Rossi" AFFILIATION="EFD">
(IT) Arvoisa puhemies, hyvät parlamentin jäsenet, 16. ilmastonmuutoskokous Cancúnissa loppui tälläkin kertaan ei-sitovaan kompromissiin, jota kutsutaan tasapainoiseksi paketiksi.
<P>
Samoin luotiin vihreä ilmastorahasto, joka maksaa eniten kehittyneille maille 100 miljardia Yhdysvaltojen dollaria vuodesta 2020 lähtien, ja 30 miljardia dollaria käytetään välittömästi nopeaan rahoitukseen. Italian on löydettävä jostain tätä varten 410 miljoonaa dollaria.
<P>
Samalla mitään vaatimuksia ei ole esitetty kaikkein eniten saastuttaville valtioille, päinvastoin. Pelkästään Kiina on ilmoittanut, että se aikoo kaksinkertaistaa energiantuotantonsa vuoteen 2020 mennessä. Se kaksinkertaistaa siten päästönsä, koska se pitää kiinni siitä, että 80 prosenttia energiasta saadaan hiilestä ja 20 prosenttia muista lähteistä.
<P>
Meidän mielestämme ei ole hyväksyttävää, että yrityksiltämme pyydetään uhrauksia kolmansien maiden yritysten hyväksi. Ensi vuonna järjestettävässä COP 17-kokouksessa on tärkeää päästä yleiseen sitovaan sopimukseen ilmastonmuutoksen torjumisesta. Siihen on sisällyttävä seuraamuksia niille maille, jotka kieltäytyvät edelleen yhteistyöstä.
<SPEAKER ID="560" NAME="João Ferreira" AFFILIATION="GUE/NGL">
(PT) Arvoisa puhemies, Cancúnin kokousta edeltäneillä merkillepantavan matalilla odotuksilla ei voida perustella liian optimistisia keskusteluita kokouksen tuloksesta saati sitten katsoa, että tämä kokous yleensä onnistui. Jos tarkastellaan kriteerien johdonmukaisuutta, on myönnettävä, että tulokset olivat odotetusti heikot.
<P>
Millä toimella korvataan Kioton pöytäkirja? Tämä oli vuosi sitten ehdottoman välttämätöntä. Missä ovat hallitustenvälisen ilmastonmuutospaneelin ehdottaman aikataulun mukaiset vähentämistavoitteet? Euroopan unioni on itsekin tällaisten aikataulujen ulkopuolella. Yhdysvaltojen tavoite oli 3-4 prosentin vähennys vuoden 1990 tasoon verrattuna, ja se esitti sen jo Kööpenhaminassa. Missä on vakava keskustelu markkinavälineiden, kuten hiilimarkkinoiden, tehottomuudesta ja luonnottomuudesta, joustomekanismista, kuten puhtaan kehityksen mekanismista, kuumasta ilmasta ja muunlaisesta temppuilusta, jolla edistetään enemmän muutaman henkilön hyviä liiketoimintamahdollisuuksia kuin saavutetaan vähentämistavoitteet?
<P>
Nämä ovat kysymyksiä, joita emme kysyneet tänään, nyt kun on kulunut jo yksi kolmasosa nopean rahoituksen ajanjaksosta.
<SPEAKER ID="561" NAME="RadvilMorkūnaitė-Mikulėnien" AFFILIATION="PPE">
(LT) Arvoisa puhemies, haluaisin kiittää Euroopan parlamentin valtuuskuntaa, komission jäsentä ja koko Euroopan unionia siitä, että Cancúnissa puhuttiin yhdellä äänellä. Viime vuonna pahoittelimme Kööpenhaminan tuloksia, tai tarkemmin sanottuna tulosten puutetta. Nyt olemme tyytyväisiä Cancúnista, mutta oma iloni on vielä hieman vaisu, koska haluaisin, että aikaan saadaan enemmän. On selvää, että neuvottelut ovat valtava ja monimutkainen tehtävä. Ne ovat todellinen haaste, koska on niin monia erilaisia kantoja. Kuitenkin se, joka huolestuttaa minua eniten, on tästä asiasta yhteiskunnassa saatu kuva. Todellisuudessa yhteiskunnan tukea ei ole saatu puolellemme. Oli vaikeaa saada aikaan sopimusta, millä tarkoitan laillisesti sitovien toimien aikaansaantia. Tämä on meille kaikille tärkeää, mutta siitä on tulossa rasittava asia. Olen samaa mieltä komission jäsenen kanssa siitä, että meidän on tehtävä läksymme, meidän itse on saavutettava 20 prosentin tavoite erilaisilla keinoilla. On aina tietenkin helpompaa osoittaa sormella niitä, jotka eivät ehkä tee jotain ja todeta, että ehkäpä meidänkään ei pitäisi toimia. Huolimatta toteamuksestanne, että saimme jotain aikaan, haluaisin vielä kysyä, ettekö te todella odottanut hieman parempaa tulosta Cancúnista?
<SPEAKER ID="562" NAME="Vittorio Prodi" AFFILIATION="S&amp;D">
(IT) Arvoisa puhemies, hyvät kollegat, olen kiitollinen komission jäsenelle ja koko EU:n valtuuskunnalle, joka auttoi pitämään prosessin käynnissä. Emme ole kuitenkaan ratkaisseet todellisia ongelmia: ensinnäkin meidän on annettava poliittinen ulottuvuus Balin julistukselle erityisesti sen osalta, mitä parlamentissa kutsutaan jo ilmasto-oikeudenmukaisuudeksi. Meidän on yleistettävä ja yksinkertaistettava päästökauppajärjestelmää, koska on mahdotonta pitää yllä markkinamekanismia, jossa puolet päästöoikeuksista annetaan pois ilmaiseksi.
<P>
Toiseksi haluaisin korostaa tarvetta edistää seurantaa, raportointia ja todentamista koskevia välineitä ja erityisesti ympäristön ja turvallisuuden maailmanlaajuisen seurantajärjestelmän (GMES) satelliittipalveluita, joilla tarjotaan ehdottoman tärkeitä tietoja tältä alalta.
<SPEAKER ID="563" NAME="Connie Hedegaard">
komission jäsen. - (EN) Arvoisa puhemies, haluaisin kiittää teitä ensiksi monista ystävällisistä sanoistanne, mukaan lukien Chris Daviesiä, vaikka tiedän vielä häntäkin vähemmän jalkapallosta ja en pystynyt seuraamaan kuvailua, mutta kaipa se oli myönteinen!
<P>
Monet jäsenet kysyivät 30 prosentin tavoitteesta. Miten me nyt tehostamme menettelyä, missä vaiheessa tämä prosessi on ja, kuten Linda McAvan totesi, mitkä ovat tulevaisuudennäkymät? Luulen, että te kaikki tiedätte, mikä menettely on. Olemme nyt tekemässä arviota eri jäsenvaltioista: mitkä ovat ongelmat, mitkä ovat haasteet, mitkä ovat yhteiset edut, mitä voimme tehdä? Sen lisäksi käymme myös keskustelua vuotta 2050 koskevasta vähähiilisestä strategista, jonka esitämme maaliskuuhun mennessä. Kuten sanoin, siihen sisältyy vuoden 2030 tavoite, koska vaikka tiedämme, missä aiomme olla vuoteen 2050 mennessä, on myös hyvin selvää, että asiassa on tehtävä joitain kompromisseja. Mitä vähemmän olemme saaneet aikaan vuoteen 2020 mennessä, sitä enemmän meidän on tehtävä sen jälkeen ja sitä todennäköisemmin se aiheuttaa korkeita kustannuksia.
<P>
Tämä on keskustelu, johon yritämme päästä keväällä, ja olen tyytyväinen voidessani panna merkille, että yhä useammat jäsenvaltiot ovat aloittaneet tämän keskustelun keskenään ja myös esittävät erilaisia viestejä siitä, miten ne näkevät tämän asian.
<P>
Chris Davies kysyi vuodesta 2050 ja 50 prosentin tavoitteesta sekä muista seikoista, jotka eivät sisältyneet kokoukseen. Tätä käsiteltiin paljon erityisryhmässä, jossa tietyt ministerit keskustelivat yhteisestä visiosta. Ruotsin ministeri oli yksi kahdesta ministeristä, jotka johtivat tätä ryhmää, ja voin sanoa varmasti, että EU yritti painostaa tätä erittäin kovasti. Tiedätte kaikki, miksi tätä on niin vaikea saada aikaan, mutta tämä on yksi aiheista, joita meidän on vielä käsiteltävä Etelä-Afrikan kokousta varten. Sen on oltava siis asialistalla.
<P>
Jäsen Del Castillo mainitsi, että Cancúnissa oli opittu Kööpenhaminasta. Olen samaa mieltä, mutta etupäässä ehkä sen vuoksi, että ihmiset ymmärsivät viimeisen 24 tunnin aikana, että jos he eivät osoita kompromissivalmiuttaan, oli todellinen riski siitä, että mitään ei saataisi aikaan ja koko prosessi tyrehtyisi. Tämä väite ei ollut pelkästään taktinen vaan todellinen seikka kokoussalissa, jossa tiedettiin, että tämä oli monelle todennäköisesti viimeinen mahdollisuus pelastaa ainoa prosessi, jossa jokainen oli mukana. Kööpenhaminan kokouksen vuoksi Meksikossa oli melkoisia paineita osoittaa tarvittavaa poliittista tahtoa.
<P>
Voidaan kysyä, mitä EU tarkalleen tekee saadakseen aikaan sopimuksen Durbanissa. Voin sanoa, että aiomme tehdä saman kuin tänä vuonna. Olemme itse asiassa tehneet paljon laajennettua yhteistyötä, ajatelleet ennakoivasti ja pohtineet myös paljon, missä asioissa voidaan saada aikaan sopimus. Paikalla olleet myös tietävät, että monet asiakirjat ja monet tiedot saatiin eurooppalaisilta asiantuntijoilta ja eurooppalaisilta tukijoilta, ja meidän pitäisi toimia täsmälleen samalla tavalla ensi vuonna. Meidän olisi pohjattava työmme siihen, mitä on saatu aikaan Cartagenan prosessissa, jossa 25 valtiota - kehitysmaita samoin kuin kehittyneitä valtiota - todella haluaa päästä eteenpäin. Jatkamme tätä työtä. Saimme paljon etua siitä, että tämä prosessi käytiin Cancúnissa, koska koordinoimme paljon eri alueellisten ryhmien välillä. Tämä on yksi ensimmäisistä asioista: pyrimme saamaan ihmiset yhteen Cartagenan ryhmään ja työskentelemään siellä heidän ja monien muiden kanssa.
<P>
Sitten esitettiin kysymys sopimuksesta, jolla pitäisi korvata Kioton pöytäkirja. Sellaista ei ole vielä, koska kaikki valtiot eivät ole siitä samaa mieltä, mutta tämä ei johdu Euroopan unionista. Haluaisin todeta jälleen, että jos Euroopan unioni ei olisi ilmoittanut halukkuuttaan toiseen sitoumuskauteen, jos olisimme sanoneet saman kuin muut Kioton sopimuksen osapuolet Cancúnissa, niin kaikki mahdollisuudet saada aikaan sitova sopimus olisivat nyt poissuljettuja.
<P>
Lopuksi jäsen Morkūnaitkysyi, emmekö odottaneet vähän enemmän Cancúnilta, ja sanoisin, että itse asiassa emme. Viimeisten tuntien aikana istuin siellä muistilistan kanssa. Joskus pitää varoa innostumasta liikaa, kun osallistuu johonkin. Luulemme, että kun saamme joitain asioita hoidettua, olisi ehkä mahdollista saada joitain muitakin sellaisia asioita aikaan, joista ennen kotoa lähdettyämme tiedämme, että niitä ei saada toteutettua. Istuessani muistilistan kanssa minun on todettava, että luettelo asioista, joita halusimme siihen sisältyvän, olivat jo siinä. Aina on tietenkin asioita, joita ei saada aikaan, mutta totuus on se, että me tiesimme toisen sitoumuskauden jäävän Cancúnin sopimuksen ulkopuolelle, joten halusimme vain säästää mahdollisuuden sen aikaansaamisesta ja jatkaa työtä siitä, minkä saimme sisällytettyä sopimukseen.
<P>
Sopeutumispuitteet, teknologian puitteet, metsänhoidon puitteet - nämä ovat kaikki asioita, jotka sisältyivät Kööpenhaminan sopimukseen - mahdollisuus saada vielä aikaan oikeudellisesti sitova sopimus ja huomattava edistyminen MRV:n ja ICAn ja joidenkin muiden asioiden kohdalla, sekä se, että saimme kaikki osapuolet kannattamaan näkemystä, että emme olleet vielä saaneet aikaan tarpeeksi yhdessä: luulen, että jos olisimme keskustelleet tällaisesta tuloksesta ennen kuin lähdimme Cancúniin, suurin osa teistä olisi luultavasti ollut sitä mieltä, että tämä olisi hyvä tulos.
<P>
Esitän viimeisen kommenttini. Nyt meidän on mietittävä hyvin tarkkaan strategiaa tuleville toimille. Monet meistä tarvitsevat tauon joulua ja uutta vuotta varten, mutta ensi vuoden alussa meidän olisi jatkettava erittäin tiivistä vuoropuhelua neuvoston, komission ja Euroopan parlamentin välillä ja otettava yhteyttä toisiimme, kun olemme pohtineet asiaa ja miettineet Cancúnin tulosta. Kuten sanoin alussa, ensi vuodesta tulee erittäin hankala, mutta meidän olisi luotettava kokemuksiin, joita saimme tässä yhteydessä. Jos EU asettaa selkeän strategian, niin voimme tosiasiassa muuttaa asioita oikeaan suuntaan, ja vaikka tämä ei ole yhtään vähemmän haastavaa Durbania ajatellen, olen varma, että voimme saada tämän aikaan. Ehkäpä meidän on vain levättävä ensin ja sen jälkeen palattava vuoropuheluun vuoden 2011 alussa.
<SPEAKER ID="564" NAME="Joke Schauvliege" LANGUAGE="NL">
Arvoisat puhemies ja komission jäsen, hyvät kollegat, kiitos monista myönteisistä puheenvuoroistanne Cancúnissa aikaansaadusta sopimuksesta.
<P>
Tiedätte kaikki, että Cancúnin sopimus on käytännöllinen ja erittäin tärkeä askel ilmastopolitiikassa ja ilmastokeskustelussa. Tiedätte, että periaate siitä, että meidän olisi lopulta saatava aikaan maailmanlaajuinen oikeudellisesti sitova sopimus, sisältyi edelleen neuvoston lokakuussa hyväksymiin päätelmiin. Olemme kuitenkin kaikki tietoisia siitä, että Meksikossa oli mahdotonta saada aikaan maailmanlaajuinen sopimus, ja tämä oli tiedossa jo etukäteen. Tästä syystä päätimme tehdä valinnan monen tasapainoisen osittaisen sopimuksen hyväksi. Ne saatiin aikaan, ja kuten komission jäsen totesi, asiat, jotka olivat meistä tärkeitä, jotta Euroopan unionin puolelta saadaan aikaan tämä tasapaino, toteutettiin myös Cancúnin kokouksessa.
<P>
Meidän olisi myös tunnustettava, että Euroopan unioni kanta oli hyvin selkeä ja avoin. Tämä kanta on sisällytetty neuvoston päätelmiin, ja sitä puolustettiin yhdellä äänellä. Jokainen komissiosta ja Euroopan parlamentista toimi osaltaan tämän kannan edistämiseksi, ja neuvosto teki kaikkensa varmistaakseen, että selvitimme mahdollisimman laaja-alaisesti kantaamme. Joskus oli todella tarpeen korostaa, mikä on näiden päätelmien sisältö ja mitkä olivat Euroopan unionin tavoitteet tämä kannan taustalla.
<P>
Rakensimme siltoja; saimme Meksikossa myös monia myönteisiä kannanottoja siihen, että Euroopan unioni on ottanut johtoaseman ja että todella pyrimme saamaan useita eri kantoja lähemmäs toisiaan. Toimimme tässä tehtävässä hyvin, ja luulen, että tämä oli selvää koko maailmalle.
<P>
Hyvä komission jäsen, on totta, että meidän on nyt arvioitava muutamia seikkoja, mutta se ei muuta sitä tosiasiaa, että meidän on nyt edettävä melko nopeasti. Voin kertoa teille, että jo ensi maanantaista lähtien käymme keskustelun Cancúnin tuloksista neuvostossa. Minusta on myös hyvä asia, että me täällä parlamentissa vaihdamme jo näkemyksiä tästä asiasta. Tämän sanottuani, on totta, että meidän on luotava strategia mahdollisimman pian.
<P>
Neuvosto on myös päättänyt ottaa keväällä käsiteltäväksi 30 prosentin vähennystarpeen. Me olemme pyytäneet komissiota tekemään toisen arvion, jotta me tiedämme, mitä 30 prosentin vähennys merkitsee jäsenvaltioiden tasolla, ja neuvosto on sopinut, että keskustelut aloitetaan uudelleen keväällä.
<P>
Haluaisin lopuksi kiittää jokaista läsnäolijaa yhteistyöstä ja erityisesti komission jäsentä Connie Hedegaardia erittäin miellyttävästä ja rakentavasta tavasta, jolla hän on tehnyt työtä kanssamme, sekä teidän ponnisteluistanne, jotka johtivat erinomaisiin saavutuksiin Cancúnissa. Tämä ei olisi ollut mahdollista ilman jokaisen rakentavaa yhteistyötä, ja jos Euroopan unioni ei olisi pystynyt lyömään näin selkeää leimaa Cancúnissa aikaansaatuun sopimukseen. Kiitän tästä lämpimästi.
<SPEAKER ID="565" NAME="Puhemies">
(EN) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="566" NAME="János Áder" LANGUAGE="HU">
Monet pitävät viime viikolla päättynyttä Cancúnin ilmastonmuutoskonferenssia menestyksenä, läpimurtona, paluuna toivoon. Minun mielestäni emme voi kuitenkaan puhua menestyksestä niin kauan, kun on tehty oikeudellisesti sitova kansainvälinen sopimus vuonna 2012 raukeavan Kioton pöytäkirjan jatkamisesta. Tämän sopimuksen avulla pitäisi voida määrätä perustavanlaatuisia seuraamuksia. Cancúnissa ei päästy minkäänlaiseen päätökseen tällaisesta sopimuksesta. Jotkut valtiot haluaisivat itse asiassa, että koko pöytäkirja kumotaan. Kysymys siitä, ovatko Kioton kiintiön ylijäämät käytettävissä vuoden 2013 jälkeen, millä on Unkarille keskeinen merkitys ja mitä pidetään kansallisena voimavarana, on siis edelleen ratkaisematta aina Etelä-Afrikassa vuonna 2011 pidettävään ilmastonmuutoskonferenssiin saakka.
<P>
On olemassa edelleen mahdollisuus, että Itä-Euroopan valtioilta evätään epäoikeudenmukaisesti korvaus, jonka ne olisivat saaneet, koska ne noudattivat Kioton järjestelmän mukaisia todellisten päästöjen vähentämistä koskevia sitoumuksia. Niitä rikkoviin osapuoliin ei sovellettaisi puolestaan mitään seuraamuksia. Lisäksi Yhdysvallat ja Kiina, suurimmat päästöjen aiheuttajat, eivät ole vieläkään allekirjoittaneet Kioton pöytäkirjaa, joten tulokset, joita saamme aikaan ilmaston lämpenemisen estämiseksi, pysyvät hyvin vähäisinä. Näin ollen niin kauan kun meillä ei ole oikeudellisesti sitovaa kansainvälistä sopimusta, jonka perusteella on mahdollista rangaista huonoja oppilaita ja palkita hyviä, emme voi missään nimessä puhua menestyksestä.
<SPEAKER ID="744" NAME="Luís Paulo Alves" LANGUAGE="PT">
Arvoisa puhemies, minä haluaisin onnitella Cancúnin konferenssin puheenjohtajavaltiota avoimista neuvotteluista näin monimutkaisessa prosessissa. Tämä sopimus näyttää olevan paras mahdollinen tällä hetkellä, vaikka se olisi voinut suuntautua pidemmällekin. Kioton pöytäkirjaa voidaan edelleen laajentaa, mikä on myönteistä: Ensi vuonna Durbanissa on paljon paineita, koska ainoa ilmastonmuutosta koskeva sitova sopimus raukeaa. On erittäin tärkeää, että Kööpenhaminassa aikaansaadusta sopimuksesta tulee Yhdistyneiden Kansakuntien virallinen asiakirja, koska sitä tukevat kaikki valtiot Boliviaa lukuun ottamatta. Olen tyytyväinen, että monet parlamentissa tuetut sosialistien kannat sisällytettiin asiakirjaan, kuten se, että luodaan vihreä ilmastorahasto, jolla autetaan kehitysmaita sopeutumaan ilmastonmuutokseen ja lievennetään sen vaikutuksia. Kiitän myös kaikkia valtioita, jotka sopivat pitävänsä ennallaan 1,5 astetta koskevan ehdotuksen, kunnianhimoisemman tavoitteen seuraavan konferenssin neuvotteluja varten. Tämä on erittäin tärkeä viesti, ja seuraava askel on varmistaa, että se näkyy hiilidioksidin vähennystavoitteissa.
<SPEAKER ID="567" NAME="Elena Oana Antonescu" LANGUAGE="RO">
Cancúnissa pidetyssä YK:n ilmastonmuutoskokouksessa päästiin pitkien neuvottelujen jälkeen myönteiseen kompromissiin. Lopputulos ei ole merkittävä saavutus, mutta se on tärkeä askel ilmastonmuutoksen torjunnan kannalta. Edistystä on tapahtunut kaikilla aloilla, jotka sisältyvät ensimmäistä kertaa YK:n asiakirjaan. Pidän myönteisinä tehtyjä päätöksiä, koska niillä helpotetaan neuvottelujen edistymistä tulevaisuudessa ja niillä varmistetaan, että edistytään huomattavasti pyrkimyksissä, jotka koskevat kehitysmaita ja ilmastonmuutoksen vaikutukselle kaikkein alttiimpia valtioita. Lisäksi tuen sitä, että kehittyneiden valtioiden ja kehittymättömien alueiden välistä kuilua kurotaan umpeen tarjoamalla teknistä ja taloudellista apua. Tämä huippukokous merkitsee mielestäni ratkaisevaa käännekohtaa, jossa neuvottelijamme ovat tasoittaneet tietä sopimukselle, joka allekirjoitetaan ensi vuonna Durbanissa Etelä-Afrikassa. Haluan onnitella Euroopan parlamentin valtuuskuntaa kaikista toteuttamistaan toimista ja saavutetusta menestyksestä.
<SPEAKER ID="568" NAME="Ivo Belet" LANGUAGE="NL">
Cancúnin ilmastokonferenssia ei voida pitää suurena saavutuksena. Se on kuitenkin parempi kuin ei mitään. Joitain konkreettisia toimia on toteutettu, esimerkiksi metsäkadon torjunta, ja on näytetty vihreää valoa 100 miljardin Yhdysvaltojen dollarin ilmastorahaston perustamiseksi. Koko asia kuitenkin liikkuu eteenpäin erittäin hitaasti ja väsyneesti. Tämä muistuttaa aivan sitä, kun seurattaisiin Echternachin tanssivaa kulkuetta. Samalla ilmaston lämpenemisen kello tikittää edelleen.
<P>
Mikä oli EU:n rooli tässä asiassa? EU on varmasti oppinut viimevuotisen Kööpenhaminan konferenssin virheistä. EU oli Cancúnissa neuvottelujen keskiössä ja toimi yhtenä rintamana. Koko maailma on luonut katseensa EU:n malliin, ja se tarkastelee sitä ihaillen, koska meillä on edistyksellisimmät ja sitovimmat sopimukset. EU on ilmastoasioissa roolimalli.
<P>
Meidän on pidettävä tiukasti kiinni tästä johtavasta asemasta tulevina vuosina. Se erottaa meidät selkeästi kaikista muista mantereista myönteisellä tavalla. Se on valtava voimavara imagomme kannalta ja samalla sen avulla saadaan aikaan merkittäviä taloudellisia ja sosiaalisia etuja.
<SPEAKER ID="569" NAME="Maria da Graça Carvalho" LANGUAGE="PT">
Arvoisa puhemies, olen seurannut kansainvälisiä ilmastoneuvotteluja edellisen 15 vuoden ajan, ja olen erityisen tyytyväinen Cancúnissa tehtyihin sopimuksiin. Hyväksytyt päätökset merkitsevät todellista edistymistä neuvotteluissa. Kööpenhaminan sopimuksen pääasialliset osat ovat nyt YK:n johdon alaisia. Yhdistyneet Kansakunnat ovat saaneet takaisin uskottavuutensa foorumina, jossa laaditaan monenvälisiä ilmastosopimuksia. Meksiko järjesti osallistavan ja avoimen konferenssin. EU oli johtavassa asemassa. Haluaisin korostaa komission ja puheenjohtajavaltio Belgian tehokasta toimien hallinnointia. Huomattavaa edistystä tapahtui teknologian, metsien ja sopeuttamisen alalla. Pidän erityisen myönteisenä ilmastorahaston luomista. Cancúnin tulosten perusteella tarvitaan kovaa työtä, jotta vuonna 2011 järjestettävästä Durbanin konferenssista saadaan menestys.
<SPEAKER ID="570" NAME="Eija-Riitta Korhola" LANGUAGE="FI">
Arvoisa puhemies, Cancúnin kokousta on kutsuttu onnistumiseksi, ja sanavalinta on perusteltu vain tietäen, että ennakkoon ei odotettu mitään. EU:n kannalta on kuitenkin tärkeätä, että toteamme tosiasiat: päästöjen vähentämisessä mikään ei liikahtanut eikä mitään vähennyssitoumuksia syntynyt. Meillä ei ole globaalia sopimusta näköpiirissä, eikä meillä ole mitään sellaista, joka antaisi aihetta kiristää EU:n omaa ja yksipuolista tavoitetta 20 prosentista 30 prosenttiin.
<P>
Cancúnissa parlamentin delegaatio tapasi Achim Steinerin, UNEPin johtajan, joka sanoi vakavalla naamalla, että Euroopalle on ollut pelkästään hyötyä 20 prosentin tavoitteesta - se on kuulemma boostannut meitä eteenpäin ja parantanut kilpailukykyämme. Siksi hän kannatti tavoitteen kiristämistä edelleen.
<P>
Haluaisin nyt haastaa kaikki ne yritykset, jotka ovat globaalissa bisneksessä mukana ja mielestään altistuvat hiilivuodolle: kertokaa Achim Steinerille ja vastaaville vaikutusvaltaisille järjestöjohtajille teidän taloudellisista realiteeteistanne. Näyttäkää selvin luvuin päästökaupan aiheuttama suora ja epäsuora kustannusnousu, jos olette eri mieltä.
<P>
Ei ole oikein Euroopan kansalaisia ja työntekijöitä kohtaan, jos keskeiset päättäjämme, - jopa komissiossa, josta Steiner lienee tietonsa saanut - pidetään keinotodellisuudessa, jalat tukevasti ilmassa.
<P>
Cancúnin menestys oli sitä, että poliittista ylpeyttä pelastettiin: sovittiin, että asiasta tullaan sopimaan. Tajutaan, että ilmastohype on laantumaan päin, ja ilmastonmuutoksesta tulee normaali, arkinen asia. Viihdekulttuuri ja showbisnes sen ympäriltä hiipuvat. Ehkä se on hyvä. Päästään asiaan: takaisin järkevään kokonaisvaltaiseen ympäristönsuojeluun.
