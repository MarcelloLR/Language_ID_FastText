<CHAPTER ID="009-04">
4. ETPP-operaatio Tšadin itäosassa ja Keski-Afrikan tasavallan pohjoisosassa 
<P>
- Päätöslauselma:
<P>
Ennen 3 kohdan h alakohdasta toimitettua äänestystä:
<SPEAKER ID="087" NAME="Michael Gahler" AFFILIATION="PPE-DE">
(DE) Arvoisa puhemies, hyvät naiset ja herrat, toteamme tässä päätöslauselmassa nimenomaan, että EUFORia on pidettävä ”väliaikaisena” voimatekijänä, jolla on väliaikaiset toimintavaltuudet ja joka on korvattava sitä seuraavalla operaatiolla. Tšadin hallituksen 21. syyskuuta lähettämässä kirjeessä ei kuitenkaan selvästi mainita, aikooko hallitus suostua tähän. Tästä johtuu 3 kohdan h alakohtaan tehtävä seuraava lisätarkistus:
<P>
”ennen EUFOR-joukkojen lähettämistä Tšadin hallituksen on sitouduttava selkeästi siihen, että se hyväksyy kansainvälisen yhteisön arvion jatko-operaation tarpeellisuudesta.”
<P>
Sen jälkeen teksti jatkuu.
<SPEAKER ID="090" NAME="Philippe Morillon" AFFILIATION="ALDE">
(FR) Arvoisa puhemies, ette kysyneet meidän kantaamme tähän tarkistukseen ennen sen äänestyttämistä.
<P>
Teidän olisi pitänyt kysyä, onko vastakkaisia mielipiteitä.
<SPEAKER ID="091" NAME="Michel Rocard" AFFILIATION="PSE">
(FR) Arvoisa puhemies, mielestäni tämä tarkistus on tarpeeton, koska Yhdistyneet Kansakunnat on saanut 11. syyskuuta 2007 Tšadin hallitukselta kirjeen, jossa se antaa hyväksyntänsä. Minulla on tässä kopio kirjeestä, ja siinä sanotaan, että hallitus suhtautuu myönteisesti Yhdistyneiden Kansakuntien pääsihteerin 10. elokuuta 2007 julkaisemaan kertomukseen sisältyviin uusiin suosituksiin, jotka koskevat kansainvälisten turvallisuusjoukkojen lähettämistä Tšadin itäosiin tarkoituksena ja niin edelleen.
<P>
Tämä tarkistus on näin ollen tarpeeton. Sopimus on kirjallinen ja kaikkien saatavilla. Olen hyvin hämmästynyt, koska lähetin sopimustekstin Michael Gahlerille. Ehdotankin, että tarkistusta ei hyväksytä.
<SPEAKER ID="092" NAME="Michael Gahler" AFFILIATION="PPE-DE">
(DE) Minulla on toki kyseinen teksti tässä, ja ratkaiseva kohta kuuluu seuraavasti:
<P>
Tšadin hallitus tekee kuuden kuukauden kuluttua alustavan arvion joukkojen läsnäolon vaikutuksesta ja tarkastelee mahdollisuuksia jatkaa Euroopan unionin operaatiota toisten joukkojen voimin, jotka toimivat Yhdistyneiden Kansakuntien puitteissa ja Tšadin suostumuksella.”
<P>
Se tarkoittaa, että Tšad voi käyttää veto-oikeuttaan. Jos hallitus ei suostu, sitä ei tapahdu. Sen vuoksi ehdotan lisäystä, jonka mukaan Tšadin on hyväksyttävä kansainvälisen yhteisön arvio eikä se voi käyttää veto-oikeutta.
<P>
(Suosionosoituksia)
<P>
(Suullista tarkistusta ei hyväksytty)
