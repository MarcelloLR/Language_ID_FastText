<CHAPTER ID="024">
Kehitysyhteistyön rahoitusväline (lyhyt esittely) 
<SPEAKER ID="232" NAME="Puhemies">
(EN) Esityslistalla on seuraavana Gay Mitchellin laatima kehitysyhteistyövaliokunnan mietintö kehitysyhteistyön rahoitusvälineen perustamisesta annetusta asetuksesta (EY) N:o 1905/2006: saadut kokemukset ja tulevaisuuden näkymät.
<SPEAKER ID="233" NAME="Gay Mitchell">
esittelijä. - (EN) Arvoisa puhemies, Euroopan unionin kehitysyhteistyön rahoitusväline on voimakas väline. Kaudella 2007-2013 EU:lla on käytössään lähes 17 miljardin euron talousarvio, jonka avulla se voi torjua köyhyyttä, auttaa savuttamaan vuosituhattavoitteita ja edistää demokraattista hallintoa kehitysmaissa. Parlamentti on seurannut tarkasti rahoitusvälineen toimintaa ja vaikutuksia varmistaakseen, että rahoja käytetään näiden tavoitteiden mukaisesti.
<P>
Tämän vuoden lopulla komissio aikoo esitellä ehdotuksensa ulkoista toimintaa koskevien rahoitusvälineiden seuraavasta sukupolvesta vuoden 2013 jälkeisessä monivuotisessa rahoituskehyksessä. Tämän vuoksi kehitysyhteistyövaliokunta on ryhtynyt analysoimaan kehitysyhteistyön rahoitusvälineestä saatuja kokemuksia ja määrittelemään tulevaa välinettä koskevia odotuksiamme.
<P>
Kehitysyhteistyövaliokunta kannatti yksimielisesti seuraavia keskeisiä periaatteita.
<P>
Tarvitsemme rahoitusvälineen, joka on suunnattu yksinomaan köyhyyden poistamista koskeviin tavoitteisiin, sellaisina kuin ne määritellään Lissabonin sopimuksessa, ja ainoastaan kehitysmaissa. Uudesta välineestä on rahoitettava ensisijaisesti toimenpiteitä, jotka täyttävät OECD:n kehitysapukomitean määrittämät julkisen kehitysavun arviointiperusteet.
<P>
Julkisen kehitysavun kiintiön on oltava jopa tiukempi kuin nykyisessä kehitysyhteistyön rahoitusvälineessä. Tahdon tehdä selväksi, ettemme kyseenalaista kehitysmaiden kanssa tehtävän muun kuin julkisen kehitysapuyhteistyön merkitystä varsinkaan kasvavien markkinoiden ja strategisten keskitulotason maiden kanssa. Tämän tyyppinen yhteistyö olisi kuitenkin kanavoitava erillisten välineiden kautta avoimuuden parantamiseksi ja kehitysyhteistyön erityisluonteen suojelemiseksi.
<P>
Perusterveydenhuollon ja -koulutuksen saatavuuden parantamiseen suunnattu rahoitus olisi rajattava käyttämällä selkeää viitearvoa. Vähintään 20 prosenttia maantieteellisten ohjelmien rahoituksesta olisi kohdennettava elintärkeille perusterveydenhuollon ja -koulutuksen aloille.
<P>
Tulevalla välineellä on varmistettava, että ympäristö- ja ilmastonmuutoskysymykset integroidaan tehokkaammin kehitysyhteistyöhön. Kehitysmaiden avustaminen oikeudenmukaisten ja tehokkaiden verotusjärjestelmien luomisessa on toinen asia, jota on kehitettävä. Erityisesti keskitulotason maissa omien tulojen käyttöönotto on ensiarvoisen tärkeää, jotta voidaan vähentää köyhyyttä ja kehitysapuriippuvuutta.
<P>
Uutta välinettä on rahoitettava asianmukaisesti. EU:n kehitysyhteistyön määrärahoja pitäisi lisätä tuntuvasti seuraavassa monivuotisessa rahoituskehyksessä, jotta voidaan saavuttaa yhteinen tavoite, jonka mukaan julkiseen kehitysapuun suunnattu rahoitus saavuttaa 0,7 prosenttia BKT:sta vuoteen 2015 mennessä.
<P>
Vähäisiä kehitysyhteistyövaroja on käytettävä mahdollisimman tehokkaasti ja vaikuttavasti. Komission ja jäsenvaltioiden välillä tarvitaan läheisempää koordinointia, ja sen vuoksi parlamentti kannattaa yhteisten strategia-asiakirjojen kehittämistä. Komissio on itse todennut, että näin voitaisiin saada aikaa suurempia säästöjä, noin 6 miljardia euroa vuodessa. Ajatelkaapa, mitä tällä voitaisiin tehdä kehitysmaissa.
<P>
Lopuksi vielä muutama sana menettelystä. Kun komissio tekee uuteen rahoitusvälineeseen liittyviä strategisia ohjelmia koskevia päätöksiä, parlamentin on voitava sanoa mielipiteensä neuvoston kanssa tasa-arvoisessa asemassa. Tämä on Lissabonin sopimuksen 290 artiklaan sisältyvä vaatimus, jota on noudatettava täysimääräisesti.
<P>
Päätöslauselma, josta aiomme äänestää tällä viikolla, tarjoaa suuntaviivat seuraavan sukupolven kehitysyhteistyön rahoitusvälinettä koskevia tulevia neuvotteluja varten. Toivon, että parlamentti kannattaa laajasti kehitysyhteistyövaliokunnan ehdotuksia, jotka on laadittu hiljaisessa käsittelyssä mutta käymistämme neuvotteluista saamamme kokemuksen perusteella - ja muistutan parlamenttia siitä, että yhdistimme kehitysyhteistyön rahoitusvälineessä 14 säädöstä yhdeksi säädökseksi. Haluamme varmistaa, että kehitysyhteistyön rahoitusväline toimii ja että sen seuraaja ponnistelee näiden tavoitteiden saavuttamiseksi.
<SPEAKER ID="234" NAME="Elena Băsescu" AFFILIATION="PPE">
(RO) Arvoisa puhemies, köyhyyden poistaminen on EU:n keskeinen kansainvälinen tavoite. Tämän välineen täytäntöönpano auttaa määrittämään Euroopan unionin vaikutusvaltaa YK:ssa ja saavuttamaan vuosituhannen kehitystavoitteet. Lisäksi, nyt kun Lissabonin sopimus on tullut voimaan, EU:lla on tarvittavat ulkoiset valtuudet tämän tavoitteen saavuttamiseen.
<P>
Tulevaisuudessa uuden rahaston maantieteellisiä ja aihekohtaisia painopisteitä on selvennettävä rahaston toiminnan tehostamiseksi. Tämä tarkoittaa sitä, että haavoittuvat yhteiskuntaryhmät, kehitysmaat ja nousevan talouden maat on sisällytettävä rahoitettavien kehitystavoitteiden luetteloon. Pk-yritysten ja kotimaisen yksityissektorin vahvistamista tuetaan, jotta voidaan nostaa elintasoa tähän ohjelmaan osallistuvissa maissa.
<P>
Tämä auttaa vähentämään riippuvuutta ulkoisesta avusta ja edistämään kotimaan talouskasvua.
<SPEAKER ID="235" NAME="Silvia-Adriana Ţicău" AFFILIATION="S&amp;D">
(RO) Arvoisa puhemies, Euroopan unioni voi auttaa kehitysmaita näiden köyhyyden poistamiseen tähtäävissä pyrkimyksissä. Jotta vuosituhattavoitteet voidaan saavuttaa, on mielestäni erittäin tärkeää toteuttaa myös toimia, joilla kehitysmaita autetaan torjumaan ilmastonmuutosta.
<P>
Euroopan unioni on toteuttanut tähän liittyviä toimia, jotka on suunnattu maatalouteen, ilmastonmuutokseen sopeutumiseen, metsittämiseen, meriluonnonvarojen ja rannikkoalueiden hoitoon sekä vesienhoitoon.
<P>
Energiatehokkuutta ja uusiutuvien energialähteiden käyttöä edistävä maailmanlaajuinen rahasto perustettiin vuonna 2006, ja sen tavoitteena on mobilisoida yksityisiä investointeja hankkeisiin, joilla tuetaan energiatehokkuutta ja edistetään uusiutuvien energialähteiden käyttöä kehitysmaissa ja siirtymätalousmaissa.
<P>
Energia- ja ilmastonmuutospaketissa säädetään myös puhtaan kehityksen mekanismien käyttöönotosta, minkä avulla jäsenvaltiot voivat tehdä energiatehokkaita investointeja ja käyttää päästövähennyshyvityksiä kehitysmaissa.
<SPEAKER ID="236" NAME="Anna Záborská" AFFILIATION="PPE">
(FR) Arvoisa puhemies, arvoisa korkea edustaja Ashton, kollegamme Gay Mitchell on kehitysyhteistyövaliokunnassa arvostettu asiantuntija. Sen vuoksi hänen mietintönsä on niin hyvin laadittu, ja kiitän häntä.
<P>
Haluan korostaa vain yhtä pientä seikkaa: toissijaisuusperiaatteen kunnioittamista. Paras lahja, minkä voimme antaa, ei ole raha. Tiedetään hyvin, että unioni käyttää talousarviotaan länsimaalaisten arvojensa ja normiensa tyrkyttämiseen kehitysmaille. Velvollisuutemme on vaatia ihmisoikeuksien kunnioittamista, mutta tulevaisuus riippuu siitä, kunnioitetaanko kansakuntien oikeutta itsemääräämisoikeuteen. Taloudellista tukea antaessamme meidän länsimaalaisten on kunnioitettava näiden maiden arvoja ja kulttuureja.
<SPEAKER ID="237" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, kuten myös esittelijä on korostanut, köyhyyden poistaminen on yksi Euroopan unionin kehitysmaiden auttamiseksi perustaman kehitysyhteistyön rahoitusvälineen tärkeimmistä tavoitteista.
<P>
Tällä hetkellä kehitysyhteistyön rahoitusvälinettä koskevaan keskusteluun on otettava mukaan toinenkin haaste, nimittäin kuivuuden ja maailman elintarvikemarkkinoilla esiintyvän keinottelun aiheuttama elintarvikehintakriisi. Tämä edellyttää sitä, että Euroopan unioni ryhtyy joustaviin ja pikaisiin toimenpiteisiin paitsi vastatakseen äkillisiin vaatimuksia ja painopisteitä koskeviin muutoksiin myös varmistaakseen, että toimenpiteet ovat yhdenmukaiset niiden uusien kansainvälisten tavoitteiden kanssa, jotka on määritettävä. Euroopan parlamentin on osana tätä prosessia tuettava jatkossakin komission pyrkimyksiä kehitysyhteistyöpolitiikkaa koskevien ohjelmien laatimisessa ja parannettava rooliaan demokratian ja talousarvion valvontamenettelyssä.
<SPEAKER ID="238" NAME="Viviane Reding" LANGUAGE="EN">
Arvoisa puhemies, komissio suhtautuu myönteisesti parlamentin huomautuksiin ja ehdotuksiin. Olen tyytyväinen nähdessäni, että suurimmasta osasta kysymyksiä olemme samaa mieltä. Komissio arvostaa ennen kaikkea sitä, että demokraattisen valvonnan yhteydessä käytävä jatkuva vuoropuhelu on tuottanut todella hyviä tuloksia. Pahoittelemme vain sitä, että parlamentti kokee, ettei joitakin sen ohjelmasuunnittelua koskevista päätöslauselmista ole noudatettu yksityiskohtaisesti, vaikka komissio on ottanut parlamentin näkemyksen täysimääräisesti huomioon aina, kun se on ollut mahdollista.
<P>
Globaaleja julkishyödykkeitä koskevan yhteistyön osalta komissio huomauttaa, että yleensä se saattaa täyttää julkisen kehitysavun kriteerit, ja siksi EU:n olisi jatkettava globaaleja julkishyödykkeitä koskevan julkiseen kehitysapuun liittyvän yhteistyön rahoittamista kehitysyhteistyön rahoitusvälineestä (DCI). Erillinen kumppanuusväline keskittyy kuitenkin EU:n etujen mukaiseen yhteistyöhön, ja sitä täydennetään kansalaisjärjestöjä ja paikallisviranomaisia koskevalla aihekohtaisella ohjelmalla. Vastaavasti muuttoliikettä ja turvapaikka-asioita koskevasta aihekohtaisesta ohjelmasta rahoitettavien hankkeiden katsotaan yleisesti olevan julkista kehitysapua. Esimerkiksi aihekohtaisessa ohjelmassa "Investointi ihmisiin" keskitytään edelleen kaikkiin vuosituhannen kehitystavoitteisiin, koska emme saa laiminlyödä niiden välisiä keskinäisiä suhteita.
<P>
Vaikka Euroopan kehitysyhteistyön rahoitusvälineen sisällyttäminen talousarvioon ei tällä hetkellä näytä mahdolliselta, komissio kuitenkin pyrkii jatkamaan asian käsittelyä jäsenvaltioiden kanssa ottaen huomioon ennen kaikkea Cotonoun sopimuksen tavoitteet ja periaatteet.
<P>
Säädösvallan siirtoa koskevan menettelyn käytön osalta komissio viittaa 7. maaliskuuta 2011 päivättyyn puheenjohtaja Barroson kirjeeseen, jossa todetaan, että uusi rakenne heijastaa uutta institutionaalista toimintaympäristöä. Yksi tärkeä elementti on ohjelmasuunnittelun joustavuus, jotta rahoitus ja painopisteet voidaan mukauttaa nykyiseen nopeasti muuttuvaan maailmaan. Tämä voidaan tehdä ottamalla käyttöön merkittäviä elementtejä säädösvallan siirtoa koskevasta menettelystä täysin SEUT-sopimuksen 209 artiklassa määrättyjen kriteerien mukaisesti.
<P>
Lopuksi totean, että komissio on tyytyväinen parlamentin mietintöön. Se antaa hyödyllisen panoksen DCI:tä seuraavan rahoitusvälineen valmisteluun seuraavassa monivuotisessa rahoituskehyksessä.
<SPEAKER ID="239" NAME="Puhemies">
(DE) Keskustelu on päättynyt.
<P>
Äänestys toimitetaan tiistaina 7. kesäkuuta kello 12.00.
