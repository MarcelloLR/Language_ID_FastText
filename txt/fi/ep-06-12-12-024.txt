<CHAPTER ID="024">
Euroopan tasa-arvoinstituutti (keskustelu)
<SPEAKER ID="379" NAME="Puhemies">
Esityslistalla on seuraavana naisten oikeuksien ja sukupuolten tasa-arvon valiokunnan suositus toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi Euroopan tasa-arvoinstituutin perustamisesta (10351/1/2006 - C6 0314/2006 - (Yhteisesittelijät: Lissy Gröner, Amalia Sartori)
<SPEAKER ID="380" NAME="Lissy Gröner " AFFILIATION="PSE">
esittelijä. - (DE) Arvoisa puhemies, haluan aluksi esittää suuret kiitokseni toiselle yhteisesittelijälle sekä komissiolle. Olemme tehneet hyvää yhteistyötä pyrkiessämme saamaan instituutin toimintakykyiseksi mahdollisimman pian ja onnistuneet erittäin hyvin. Arvoisa puhemies, pyytäisin silti jälleen kerran muistuttamaan kaikkia yksiköitä siitä, että mietinnön kaikissa kieliversioissa on käytettävä sukupuolten näkökulmasta tasa-arvoista kieltä. Omalla kielelläni saksaksi tämä ei aina toteudu lukuisista kehotuksista huolimatta.
<P>
Olemme puhuneet Euroopan parlamentissa tasa-arvon puolesta niin kauan kuin parlamentti on ollut olemassa. Kymmenen viime vuotta olemme keskustelleet siitä, kuinka edistäisimme parhaiten sellaisen instituutin perustamista, joka ajaisi tasa-arvon valtavirtaistamista ja hyödyntäisi laaja-alaisen tehtävänsä hoidossa jäsenmaiden parhaita kokemuksia. Toteutettavuustutkimuksen perusteella päädyimme esittämään tasa-arvoinstituutin perustamista. Neuvosto yhtyi tähän jo vajaat kaksi vuotta sitten päättäessään instituutin perustamisesta siten, ettei siitä koidu budjettivaikutuksia. Mitä tämä merkitsee? Käytännössä sitä, että tasa-arvoinstituutti rahoitetaan aiemmasta naisten ja miesten tasa-arvoa koskevasta ohjelmasta. Ohjelman budjetti puolitettiin ja jäljelle jäänyt osa ohjelmasta sisällytettiin sosiaalikysymyksiä käsittelevään Progress-ohjelmaan. Tällaisen hinnan naiset ovat joutuneet maksamaan. Jos jotkin tahot aikovat väittää instituutin maksavan liikaa, niille on vastattava, että pikemminkin naiset ovat maksaneet todella paljon instituutin saadakseen.
<P>
Kaikesta huolimatta olemme kyenneet ajamaan instituutin asiaa täällä parlamentissa naisjärjestöjen merkittävällä tuella. Haluamme instituutin kokoavan riippumattomasti yhteen tietoa parhaista testatuista käytänteistä, joilla edistetään sukupuolten tasa-arvoa parhaalla mahdollisella tavalla. Haluamme, että näitä malliesimerkkejä kootaan kaikista jäsenmaista. Lisäksi haluamme kuroa umpeen laissa määritellyn tasa-arvon ja jokapäiväisessä elämässä näkyvän syrjinnän välisen kuilun. Kuten 3 artiklassa jälleen muistutetaan, lakisääteinen tasa-arvo mainitaan muun muassa perustamissopimuksissa.
<P>
Haluamme, ettei naisten enää tarvitse ansaita työstään noin 30 prosenttia miehiä vähemmän. Parlamentin puhemiehistön keskuudessa tilanne on luultavasti toinen ja asia saattaa tuntua jopa huvittavalta, mutta kun tuotantolinjalla työskentelevä nainen ansaitsee 30 prosenttia mieskollegoitaan vähemmän, siinä ei ole mitään hauskaa. Haluamme, että tieto väkivallan, pakkoprostituution ja seksuaalisen hyväksikäytön tehokkaasta torjumisesta on kaikkien jäsenvaltioiden saatavilla. Lisäksi toivomme Euroopan-laajuista tiedonvaihtoa siitä, kuinka sukupuoleen perustuva syrjintä saadaan loppumaan 2000-luvulla.
<P>
Korostin jo, että valiokunta pääsi sopimukseen nopeasti. Komissio tuki voimakkaasti työtämme hyväksyessään ensimmäisen käsittelyn 50 tarkistuksesta 35 saman tien, vaikka jouduimmekin tekemään töitä muutamien muiden eteen. Teimme lujasti töitä saadaksemme kuulemistilaisuuden instituutin päälliköstä - ja tässä en ole sukupuolineutraali, vaan odotan, että johtajaksi nimitetään nainen. Onnistuimme saamaan haluamamme, samoin kuin supistamaan instituutin hallintoneuvoston kokoa. On hyvin epäselvää, miksi jokaisella jäsenvaltiolla pitäisi olla edustus hallintoneuvostossa, sillä tämä merkitsisi, että 13:a työntekijää valvoisi 33 henkilöä. Tällainen järjestely ei olisi kenenkään näkökulmasta järkevä.
<P>
Haluamme Euroopan tasa-arvoinstituutin tekevän pohjatyötä EU:n toimielimille. Lisäksi haluamme pystyä tekemään työmme parlamentissa asiantuntijoiden avulla nykyistä tehokkaammin. Kuinka siis on mahdollista, että neuvosto päätti viime viikolla instituutin sijoittamisesta Vilnaan? Mielestäni tästä koituu suurta haittaa, sillä Vilna on kaukana päätöksentekopaikoista. Tasa-arvoinstituutin kaltaisella toimintapainotteisella virastolla ei ole edustustehtävää, eikä sitä siksi pidä sijoittaa jonnekin vain julkisuuskuvan kohentamiseksi, vaan päinvastoin lähelle hallintomme hermokeskuksia. Päätös heikentääkin instituutin toimintamahdollisuuksia. Halusimme instituutin tukevan ja tehostavan EU:n toimielimiä työssään sekä vaikuttavan myönteisesti siihen, että tasa-arvosta tulee vihdoin poliittista todellisuutta.
<P>
Siksi laatimamme ehdotus on mielestäni hyvä, ja pyydänkin parlamenttia yhtymään neuvoston kanssa saavutettuun kompromissiin ja antamaan laajan tukensa Euroopan tasa-arvoinstituutille. Tie on nyt auki mahdollisimman pikaiselle sovulle, joten haluan vielä kerran kiittää kaikkia työhön osallistuneita - erityisesti komissiota, joka pyrki yhä uudelleen kuromaan kiinni parlamentin ja neuvoston välille syntynyttä kuilua. Toistan kiitokseni kaikille mukana olleille, erityisesti kaikkien poliittisten ryhmien varjoesittelijöille. Tasa-arvoinstituutti saataneen käyntiin pian, jolloin on saavutettu tärkeä virstanpylväs. Silti on jäljellä vielä paljon työtä, jotta kaikki kunnianhimoiset tehtävämme saadaan suoritettua.
<P>
Kaiken yhteistyöstä tuntemani kiitollisuuden lomassa haluan silti kysyä, kuka lopulta kykenisi johtamaan instituuttia. Johtajan ei pidä olla vain asiantuntija, vaan hän tarvitsee myös kokemuksen tuomaa välttämätöntä sisäpiiritietoa EU:n toimielimistä. Siksi naisten oikeuksien ja sukupuolten tasa-arvon valiokunta katsoo tarkkaan, ettei tehtävään valita neuvoston tai komission sisältä jotakuta, joka ei täytä tehtävän asettamia vaatimuksia. Jos onnistumme tavoitteessamme ja saamme laajan naisjärjestöverkoston tuen, instituutin perustaminen merkitsee eurooppalaiselle naisliikkeelle huikeaa edistysaskelta.
<SPEAKER ID="381" NAME="Amalia Sartori, " AFFILIATION="PPE-DE">
esittelijä. - (IT) Arvoisa puhemies, hyvät kuulijat, kiitän ryhmäni puolesta kollegaani Lissy Gröneriä yhdessä tekemästämme työstä.
<P>
Toivoimme vahvasti, että instituutti perustettaisiin Euroopan parlamentin kahden suurimman puolueen edustajien tuella, nimenomaan tästä koituvan huomattavan hyödyn vuoksi. Mielipiteet naisten oikeuksien ja sukupuolten tasa-arvon valiokunnassa erosivat ajoittain voimakkaasti, mutta on todettava, että lopulta pääsimme äänestyksessä lähes aina yksimielisyyteen. Mielestäni tämä on syytä panna merkille.
<P>
Epäluuloja nousee usein pintaan jopa täysistunnossa käsiteltäessä naiskysymystä, joka on yhä ratkaisematta myös yhteisön tasolla. Lait takaavat periaatteessa naisten aseman, mutta naiset eivät silti vieläkään hyödy toden teolla tasa-arvosta tai pysty osallistumaan kaikilla tasoilla päätöksentekoon. Silti pääsimme äskettäin asiasta sopuun, vieläpä ensimmäisessä käsittelyssä, ja olen varma, että sama toistuu huomenna istuntosalissa.
<P>
Haluan lisätä ainoastaan muutaman seikan kollegani sanoihin. Ensinnäkään ei ole mielestäni kovin yleistä, että päätös vastaa valmistelevien selvitysten kantoja niin hyvin kuin tässä tapauksessa.
<P>
Vuoden 2000 alkupuolella sosiaalipoliittisen ohjelman pohjalta syntyi päätös ryhtyä valmistelemaan instituutin perustamista, minkä jälkeen sekä parlamentti että komissio tilasivat perusteellisen selvityksen alaan perehtyneiltä konsulttitoimistoilta. Huomenna parlamentin äänestykseen tuleva työn tulos vastaa mielestäni täysin näissä kahdessa selvityksessä omaksuttua kantaa. Toisin sanoen perustamme pienen, joustavan ja riippumattoman instituutin, joka rakentuu verkostojen ympärille, pystyy analysoimaan syrjintää koskevia tietoja ja sen syitä, tutkii hyviä käytänteitä sekä etsii ja tuo julki innovatiivisia, normiperusteisia ja lainsäädäntöön sisällytettäviä ratkaisuja naisten oikeuksia ja tasa-arvoa koskeviin kysymyksiin.
<P>
Keskustelu instituutin toimipaikasta - johon emme periaatteessa valiokuntana osallistuneet - saatiin päätökseen, kun valinta kohdistui Liettuan pääkaupunkiin Vilnaan. Toivon, että se tarjoaa kaukaisesta sijainnistaan huolimatta toivotut tulokset hyödyntämällä tieteen ja tekniikan ihmeitä. Puuttumatta sijaintipaikkaan sen enemmän haluan ilmaista tyytyväisyyteni siihen, että instituutti perustetaan heti ja että se aloittaa työnsä jo vuonna 2007.
<P>
Instituutin työ merkitsee edistystä, josta hyötyvät niin EU kuin EU:n ulkopuolisetkin tahot, jotka odottavat saavansa tasa-arvoasioissa meiltä neuvoja ja mallia.
<SPEAKER ID="382" NAME="Vladimír Špidla">
komission jäsen. (CS) Arvoisa puhemies, hyvät parlamentin jäsenet, olen erittäin iloinen siitä, että neuvoston ja parlamentin keskustelut ovat edenneet nopeasti ja että olemme nyt lähellä sopua. Euroopan tasa-arvoinstituutin perustaminen vastaa todelliseen tarpeeseen saada EU:n tasa-arvopolitiikalle uusia välineitä, jotka mahdollistavat lisäedistyksen. Tarve tunnistettiin jo vuonna 1999. Parlamentti ja erityisesti naisten oikeuksien ja sukupuolten tasa-arvon valiokunta kannattivat ajatusta instituutin perustamisesta. Instituutti auttaa meitä, siis EU:n elimiä ja jäsenvaltioita, kehittämään ja toteuttamaan tarvittavia toimia tuottamalla tietoa miesten ja naisten tasa-arvosta. Tätä varten instituutti kerää, analysoi ja levittää puolueetonta, luotettavaa ja vertailukelpoista tietoa EU:n laajuisesti sekä kehittää soveltuvia menetelmiä tasa-arvon valtavirtaistamiseksi yhteisön politiikassa.
<P>
Ensimmäisen käsittelyn pohjalta parlamentti pystyi parantelemaan ja selventämään useita komission ehdotuksen kohtia, ja yhteiseen kantaan sisältyy valtaosa parlamentin esittämistä tarkistuksista. Toisessa käsittelyssä oli löydettävä vastaukset hallintoneuvoston perustamista koskeneisiin kysymyksiin, joista neuvostolla ja parlamentilla oli hyvin eriäviä mielipiteitä. Olen iloinen, että molemmat tahot halusivat löytää huolellisesti punnitun kompromissin ja lopulta onnistuivat siinä. Käsiteltävänä oleva kompromissi onkin paranneltu versio yhteisestä kannasta. Yhtäältä hallintoneuvoston jäsenten vuorottelujärjestelmä sekä sopu yhteisten lausuntojen antamisesta saivat epäröivällä kannalla olleet jäsenvaltiot hyväksymään keskikokoisen hallintoneuvoston, minkä ansiosta instituutti voi toimia tehokkaasti kokoonsa ja tehtäviinsä nähden. Toisaalta tarkistukset instituutin johtajan nimittämisestä, asiantuntijaryhmän mukaan ottamisesta sekä kahden ryhmän jäsenen nimittämisestä parlamentin toimesta vahvistavat parlamentin roolia. Komissio näin ollen hyväksyy kompromissin, ja uskon vakaasti, että myös parlamentti, joka jakaa toiveemme saada asetus hyväksytyksi vuoden loppuun mennessä, tekee samoin. Haluan kiittää teitä siitä.
<P>
Hyvät parlamentin jäsenet, haluan lisäksi kiittää esittelijöitä Gröneriä ja Sartoria. Tapasimme säännöllisesti, ja jokainen teistä tietää, kuinka kovasti he ovat työskennelleet instituutin puolesta. On heidän ansiotaan, että olemme nyt tässä pisteessä ja voimme toivottavasti huomenna saattaa asian lopullisesti päätökseen.
<SPEAKER ID="383" NAME="Anna Záborská">
PPE-DE-ryhmän puolesta. (SK) Naisten oikeuksien ja sukupuolten tasa-arvon valiokunta toimi aivan oikein, kun se nimesi PPE-DE- ja PSE-ryhmistä kaksi esittelijää laatimaan mietinnön komission ehdotuksesta Euroopan tasa-arvoinstituutin perustamiseksi.
<P>
Työn tuloksena syntynyt mietintö on erittäin tasapuolinen, ja haluankin kiittää vilpittömästi jäsen Sartoria ja jäsen Gröneriä. Olisi upeaa, jos pystyisimme tänään ilmoittamaan, ettei tasa-arvoinstituutin perustamiselle ole tarvetta, sillä kaikki naisten syrjinnän muodot on jo poistettu. Olisi hienoa sanoa, ettei naisten palkoissa ole enää syrjintää, että miesten ja naisten työn arvo tunnustetaan täysin kotityöt mukaan lukien ja että äideillä ja isillä on mahdollisuus tehdä aitoja valintoja työn ja perheen tasapainottamisessa saavutetun edistyksen ansiosta.
<P>
Valitettavasti näin ei ole, vaikka EU:lla on käytössään kokonainen arsenaali oikeudellisia välineitä kansalaisten oikeuksien suojelemiseksi. Euroopan tasa-arvoinstituutti voikin osoittautua näissä olosuhteissa hyödylliseksi välineeksi. Täyttääkö se odotuksemme, sen näemme arviointiprosessin myötä viiden vuoden kuluttua. Onko meillä riittävästi rohkeutta lakkauttaa instituutti, jos arvioinnin tulokset osoittautuvat kielteisiksi? Olemmeko tarvittaessa riittävän rohkeita etsimään rahoille hyödyllisempiä käyttökohteita, vaikka ne olisi jo varattu tähän tarkoitukseen? Haluan varoittaa tuudittautumasta ajatukseen, että tasa-arvoinstituutti ratkaisisi kaikki miesten ja naisten epätasa-arvoon liittyvät ongelmat.
<P>
Aivan kuten kuin kattava lainsäädäntö EU:ssa ja koko maailmassa on yli 50 vuoden ajan epäonnistunut ongelmien ratkaisussa, myöskään tasa-arvoinstituutti ei pysty siihen. Vain jokaisen miehen, naisen, poliitikon ja kansalaisjärjestön osallistuminen takaa, ettei naisia syrjitä, että kaikilla naisilla köyhimpiä myöten on käytössään oikeustoimikeinot ja että heidän arvoaan, kunniaansa ja ihmisyyttään kunnioitetaan täysimääräisesti.
<SPEAKER ID="384" NAME="Zita Gurmai">
PSE-ryhmän puolesta. - (HU) Naisten ja miesten tasa-arvo on yksi kulmakivistä, joiden varaan moderni EU rakentuu. Pitkän taistelun jälkeen olemme vihdoin todistamassa sukupuolten tasa-arvoa ajavan julkisen instituutin perustamista. Haluan kiittää jäsen Gröneriä ja jäsen Sartoria heidän työstään sekä ehdotusluonnoksesta, joka on paras tällä hetkellä saavutettavissa oleva lopputulos ja jolla on - mikä parasta - myös komission ja neuvoston tuki.
<P>
Olemme onnistuneet nyt varmistamaan instituutin riippumattomuuden. Tämä on välttämätöntä, jotta instituutti voi tehdä työtään ammattimaisesti ja täyttää tehtävänsä asiantuntijaryhmänä, joka vuorostaan auttaa johtajaa työssään. Myös toiminnan talous on turvattu, samoin kuin varainhoitoa koskeva avoimuus. Instituutin johtajan nimittäminen on yhä komission ja hallintoneuvoston tehtävä, mutta korostan, että johtajan täytyy vastata tekemisistään parlamentin valiokunnalle. Tämä vahvistaa parlamentin roolia.
<P>
On erittäin tärkeää, että EU:hun saadaan vihdoin instituutti, joka analysoi jatkuvasti tasa-arvon toteutumista yhteiskunnassa ja kerää systemaattisesti tietoa. Instituutti kehittää varmasti arvokkaita ja hyödyllisiä menetelmiä tasa-arvopolitiikan käyttöön, antaa neuvoja yhteisön toimielimille ja jäsenvaltioille sekä vahvistaa osaltaan yhteisön politiikkaa.
<P>
Olen tyytyväinen siihen, että instituutti on päätetty sijoittaa uuteen jäsenvaltioon. Valintaprosessissa oli mielestäni erittäin tärkeää valita paikka, joka on ympäristöltään tarkoitukseen sopiva. Voimme olla varmoja, että Liettuan kohdalla asia on näin, sillä Liettuan hallitus osoitti sitoutumisensa varaamalla instituutin perustamiseen tarvitut ylimääräiset 50 miljoonaa euroa, jotka ovat käytettävissä yhteisön varoista seitsemän vuoden ajan.
<P>
Instituutin perustaminen merkitsee meille tärkeää edistystä tasa-arvon alalla. Vasta ajan myötä tiedämme, kuinka suuri instituutin merkitys on, mutta asian ajankohtaisuutta korostaa se, että vuosi 2007 on Euroopassa tasa-arvon vuosi. Olemme ottaneet välttämättömän askeleen, ja instituutti on valmis ryhtymään työhön. Meidän tehtävämme on kuitenkin varmistaa, että se toimii tehokkaasti.
<SPEAKER ID="385" NAME="DanutBudreikaitė">
ALDE-ryhmän puolesta. - (LT) Arvoisa puhemies, hyvät kollegat, haluan ilmaista tyytyväisyyteni siihen, että Euroopan unionin yleisten asioiden ja ulkosuhteiden neuvosto päätti 1. joulukuuta 2006 perustaa Euroopan tasa-arvoinstituutin Liettuan Vilnaan. Päätös vahvistetaan virallisesti 14. ja 15. joulukuuta kokoontuvan Eurooppa-neuvoston päätelmissä.
<P>
Instituutti on ensimmäinen EU:n elin, joka sijoittuu uuteen jäsenvaltioon, Liettuaan.
<P>
Vaikka naiset ovat jo pitkään pyrkineet saamaan miesten kanssa yhtäläiset oikeudet, miesten ja naisten palkoissa on yhä suuri ero naisten tappioksi. Todellisen tasa-arvon toteutuminen paitsi merkitsisi tämän EU:n demokraattisen arvon, ilmaisunvapauden ja ihmissuhteiden solmimisvapauden konkretisoitumista, myös auttaisi ratkaisemaan väestökehityksen ongelmia ja vähentämään köyhyyttä.
<P>
Instituutin tärkein tehtävä on kerätä tietoa tasa-arvosta, analysoida sitä, antaa suosituksia tasa-arvoasioista sekä levittää tietoa tasa-arvon tilasta EU:ssa ja kolmansissa maissa.
<P>
Olen varma, että Liettuaan perustettava Euroopan tasa-arvoinstituutti toimii menestyksekkäästi, sillä Liettualla on kokemusta yhteistyöstä muiden EU:n jäsenvaltioiden kanssa ja sen sijainti mahdollistaa kokemusten jakamisen kolmansien maiden, erityisesti itäisten naapurimaiden, kanssa.
<P>
Komissio hyväksyi 40 parlamentin esittämää tarkistusta, joilla laajennetaan tiedon keruun ja analysoinnin maantieteellistä kattavuutta sekä tehostetaan tiedotusta. Tämä koskee myös pian liittyviä uusia jäsenvaltioita ja ehdokasvaltioita.
<P>
Naisten syrjintä joissakin EU:n jäsenvaltioissa on kuitenkin niin laajaa, ettei kenenkään pitäisi iloita instituutin rahoituksen vähentämisestä. Mielestäni olisi toimittava päinvastoin: lisättävä instituutin henkilökunnan määrää ja määrärahoja samassa suhteessa tehtäväalueen laajentamisen kanssa.
<P>
Lisäksi korostan, että jäsenvaltioiden on ensisijaisesti toteutettava aktiivista ja tarmokasta tasa-arvopolitiikkaa omien rajojensa sisällä ja että Euroopan tasa-arvoinstituutti auttaa niitä tässä. Haluan myös - jos puhemies sallii - kertoa jäsen Sartorille, että Vilna ei ole kaukana Euroopan maantieteellisestä keskipisteestä eikä myöskään kovin kaukana Brysselistä.
<SPEAKER ID="386" NAME="Hiltrud Breyer">
Verts/ALE-ryhmän puolesta. - (DE) Arvoisa puhemies, myös minä haluan kiittää lämpimästi esittelijöitä. Tasa-arvoinstituutti muuttuu pian puheista todeksi, ja se on suunnaton edistysaskel. Euroopan unioni tarvitsee riippumatonta ja autonomista tasa-arvoinstituuttia varmistaakseen, ettei miesten ja naisten tasa-arvon tavoite jää muuta syrjintää koskevan politiikan varjoon. Siksi on erittäin tärkeää, että olemme ilmaisseet haluavamme vahvan naisen tämän instituutin johtoon.
<P>
Riippumatonta tasa-arvoinstituuttia tarvitaan, koska naisten syrjintä on valitettavasti yhä totta Euroopassa. On monia politiikan aloja, joilla emme tarvitse ainoastaan uusia tilastoja, vaan myös innovatiivisia ehdotuksia ongelmien ratkaisemiseksi. Toivon, että instituutista tulee paitsi tiedonkeruun keskus, myös elin, joka kehittää innovatiivisesti ratkaisuja sukupuoleen perustuvan syrjinnän ongelmaan.
<P>
Lopuksi haluan kuitenkin nostaa esiin itselleni hyvin tärkeän seikan: Euroopan tasa-arvoinstituutti ei voi korvata käytännön politiikkaa ja lakeja, eikä siitä saa tulla tekosyytä epäonnistumiselle lainsäädäntöaloitteiden toteuttamisessa.
<P>
(Puhemies keskeytti puhujan.)
<SPEAKER ID="387" NAME="Eva-Britt Svensson">
GUE/NGL-ryhmän puolesta. - (SV) Arvoisa puhemies, haluan esittää suuret kiitokseni kaikille mukana olleille heidän kovasta työstään ja sitoutumisestaan sekä erityiskiitoksen jäsen Grönerille ja jäsen Sartorille siitä, että instituutti vihdoin perustetaan ja se pystyy aloittamaan tärkeän työnsä. Tämä on tärkeä päivä meille kaikille, jotka ponnistelemme saadaksemme aikaan yhteiskunnan, jossa vallitsee miesten ja naisten tasa-arvo. Saavutus merkitsee myös lasten oikeuksien vahvistumista, sillä lasten tilanteeseen vaikuttavat hyvin pitkälti heidän äitiensä - siis naisten - oikeudet. Huolimatta siitä, että olen tyytyväinen tasa-arvoinstituutin perustamisessa saavutettuun edistykseen, olen yhtä lailla pettynyt siihen, että vielä vuonna 2006 tarvitaan erityinen instituutti puolustamaan oikeuksia, jotka olisi ilman muuta taattava myös naisille. Olen pettynyt myös heikkoon edistykseen sen tunnustamisessa, että kumpikin väestönosa ansaitsee samat oikeudet elää elämäänsä samoin ehdoin.
<P>
Puhumme EU:ssa paljon demokratiasta ja ihmisoikeuksista, mutta myös naisilla on oikeus näihin. Jos suuri osa maailman väestöstä katsoo, että naisia voidaan kohdella kauppatavarana ja ettei yhteiskunta voi taata naisten oikeutta omaan kehoonsa, ei voida puhua demokratiasta. Kyse on naisten oikeudesta olla tulematta lyödyksi tai muutoin hyväksikäytetyksi ja esimerkiksi siitä, että poliittinen valta on yhä pääosin miesten hallinnassa ja että naiset ansaitsevat samasta työstä miehiä vähemmän. Toivon todella, että tuemme täysistunnon äänestyksessä tasa-arvoinstituutin perustamista. Se olisi suuri ja merkittävä askel, jotta voisimme tulevaisuudessa puhua aidosti demokratiasta ja ihmisoikeuksista, jotka ovat samat kaikille sukupuoleen katsomatta.
<SPEAKER ID="388" NAME="Urszula Krupa">
IND/DEM-ryhmän puolesta. - (PL) Arvoisa puhemies, ajatus tasa-arvoinstituutin perustamisesta - joka on mainittu myös yhdeksi yhteisön tärkeimmistä tavoitteista - syntyi vuonna 2000, kun kävi ilmi, että useimmilla politiikan aloilla esiintyi merkittävää sukupuolten välistä epätasa-arvoa. Tätä kuvataan moniulotteiseksi ilmiöksi, jota se varmasti tietyssä määrin onkin. Esiin nousee kuitenkin perustava kysymys siitä, puhummeko todella tasa-arvosta ja ihmisarvosta vai pikemminkin uuden vasemmistolaisen ideologian luomisesta.
<P>
Yksi instituutin tehtävistä on poistaa sukupuolistereotypioita levittämällä tietoa epätyypillisistä mies- ja naisrooleista ja tarjoamalla ihmisille vapaamielisiä malleja. Näin on toimittu jo kauan, mutta kristillisen maailmankatsomuksen kannattajat eivät voi tätä hyväksyä.
<P>
Nykyiset ohjelmamme ovat erkaantuneet kauas moraalinormeista ja hyödyntävät ihmisen heikkouksia. Ne tekevät ihmisistä heikkoja, puolustuskyvyttömiä, seksuaalisten mielihalujensa ja tyydytyksen tarpeidensa orjia. Ihmiskunta, joka jää pelkkien himojensa varaan, vaille minkäänlaista hengellistä ulottuvuutta elämässään, vaille kaikkia henkilökohtaisia kehitysmahdollisuuksia hengellisen elämän puuttuessa, ei löydä täydellistä tyydytystä, vaikka sitä autettaisiin ja tuettaisiin erilaisten toimielinten kuinka ylevillä tavoitteilla.
<P>
Direktiivin säännökset herättävät joukon epäilyksiä myös siksi, että instituutille aiotaan sallia mahdollisimman suuri riippumattomuus tehtäviensä hoidossa ja jopa mahdollisuus teettää ulkoinen arviointi omista tekemisistään. Tällainen Euroopan parlamentin valiokunnan toteuttaman valvonnan puute ja instituutin mahdollisuus valita oma arvioijansa ei ole ainoastaan epäilyttävää, vaan oikeastaan melko naurettavaa. Myös instituutin rahoitus yllättää, sillä se koostuu paitsi verovaroin maksettavista avustuksista, myös erilaisten varakkaiden järjestöjen rahallisesta tuesta. Näiden ohella instituutti saa tuloja tuottamistaan palveluista.
<P>
Yksi lisäetuoikeus on koskemattomuus. Sen mukaan instituutin henkilökunta voi työskennellä rajoituksetta ja levittää vapaasti valheellisia feministisiä ajatuksia. Tämä johtaa tilanteeseen, jossa naiset eivät teekään yhteistyötä miesten kanssa vaan syntyy tuhoisa sukupuolten välinen taistelu. Sukupuolisodasta tulee uusi luokkataistelu, oppisuuntaus, ja sukupuolesta uusi proletariaatti. Näin ollen äänestämme direktiivin hyväksymistä vastaan.
<SPEAKER ID="389" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, on selvää, että miesten ja naisten tasa-arvoinen kohtelu sekä tasa-arvon periaatteen noudattaminen kaikilla julkisen ja yksityisen elämän alueilla mahdollistavat aiempaa paremman inhimillisten voimavarojen hyödyntämisen EU:ssa. Tämä puolestaan edistää kiistatta talouskehitystä ja talouden kilpailukykyä sekä nostaa kansalaisten elintasoa ja tukee kulttuurielämää.
<P>
Korostan erityisesti, että jos haluamme tehostaa naisten osallistumista työmarkkinoille ja samalla mahdollistaa ihmiskunnan jatkuvuuden suvunjatkamisen ja lasten kasvatuksen myötä, on välttämätöntä lukea naisten oikeudet perusihmisoikeuksiksi. Kuten komission jäsen aivan oikein huomautti, neuvosto ja Euroopan parlamentti viime vaalikauden kokoonpanossaan loivat pohjan Euroopan tasa-arvoninstituutin perustamiselle. Sittemmin yhteisössä tasa-arvoa kohtaan koettu epäluulo on kuitenkin kehittynyt näkemykseksi, jota on sovellettu laaja-alaisesti kaikilla politiikan aloilla ja kaikissa toimissa. Selviä todisteita tästä ovat sukupuolten välisen tasa-arvon edistämissuunnitelma sekä direktiivi miesten ja naisten tasa-arvoisesta kohtelusta työmarkkinoilla. Haluan kiittää esittelijöitä Sartoria ja Gröneriä heidän esittämistään tarkistuksista instituutin perustamista koskevaan asetusehdotukseen. Odotamme instituutilta sekä tasa-arvon edistämistä tutkimuksen, kirjastojen, tietojen analysoinnin ja reilujen käytänteiden kautta että läpimurtoa tasa-arvon toteutumisen moniulotteisen valvonnan hyväksymisessä. Ehdotetut tavoitteet tulee saavuttaa etnisiä eroja ja toissijaisuusperiaatetta kunnioittaen, ja instituutin johdon on taattava jäsenvaltioiden kattava edustus kaikessa toiminnassa. Toivomme asiantuntijamielipiteiden olevan niin laadukkaita, että niistä saadaan hyödyllisiä ehdotuksia ja että niiden avulla voidaan välttää tehtävien päällekkäisyys niiden laitosten välillä, jotka käsittelevät työterveyden ja -turvallisuuden kaltaisia perusoikeuksia.
<P>
Siksi haluan korostaa, että neuvoa-antavan elimen perustamistyössä saavutetusta edistyksestä huolimatta Euroopan parlamentti vasta tulevassa kuulemisessaan instituutin johtajan kanssa...
<P>
(Puhemies keskeytti puhujan.)
<SPEAKER ID="390" NAME="Puhemies">
Kiitoksia paljon puheenvuorostanne.
<P>
Hyvä jäsen Thomsen, ennen kuin aloitatte, totean havainneeni, että television kuvausryhmä seuraa ja haastattelee teitä istuntosalissa. Epäilen, voisiko sama tapahtua Tanskan Folketingissä. Tämä on parlamentti, ei televisiostudio. Sallin kuvauksen tällä kertaa, mutta pyydän, ettette anna sen toistua.
<SPEAKER ID="391" NAME="Britta Thomsen" AFFILIATION="PSE">
(DA) Arvoisa puhemies, arvoisa komission jäsen, hyvät kollegat, kiitän aluksi esittelijöitä siitä suuresta määrästä työtä, jonka he ovat tehneet tämän mietinnön eteen. Olen erittäin iloinen, että instituutti on vihdoin toteutumassa. Kaikesta lainsäädännöstä ja hyvistä tarkoitusperistä huolimatta meillä ei edelleenkään ole EU:ssa tasa-arvoa. Tämä näkyy esimerkiksi miesten ja naisten yhä jatkuvissa palkkaeroissa sekä ilmiselvässä naisten aliedustuksessa kaikentyyppisissä päätöksentekoelimissä, olivatpa ne poliittisia, julkishallinnollisia tai yksityisiä. EU tarvitsee kipeästi tällaista instituuttia saadakseen tasa-arvoasioista täsmällistä tietoa, analyysejä ja suosituksia.
<P>
Instituutilla on mielestäni tärkeä tehtävä EU:ssa sekä inspiraation lähteenä että tasa-arvotietouden levittäjänä. Tiedon keräämisen ja parhaiden käytänteiden kehittämisen myötä instituutille lankeaa johtoasema tasa-arvon esteitä koskevien ehdotusten ja strategioiden tuottamisessa. Monet jäsenvaltiot tarvitsevat patistelua, ja esimerkkinä voidaan mainita tarve yksilöidä ja poistaa samapalkkaisuuden esteitä. Tällä hetkellä meiltä ei puutu ainoastaan aihepiiriä koskevaa tietoa vaan myös työvälineitä, joilla pystymme torjumaan näitä eroja. Siksi epätasa-arvo ei katoa, vaikka säätäisimme lakeja ja puhuisimme kauniisti siitä, kuinka haluamme asioiden muuttuvan. Olen erittäin tyytyväinen EU:n haluun viitoittaa tietä tässä asiassa ja osoittaa, että tasa-arvon edistäminen on asetettava poliittisen asialistan kärkipäähän. Toivon, että työ antaa sysäyksen myös jäsenvaltioiden toimille.
<SPEAKER ID="392" NAME="Bairbre de Brún" AFFILIATION="GUE/NGL">
(Puhuja puhui iirin kielellä.)
<P>
Olen iloinen, että saan tukea tätä mietintöä ja toivoa nopeaa edistystä, jotta Euroopan tasa-arvoinstituutti pääsee aloittamaan työnsä ensi vuonna. Kiitän esittelijöitä heidän työstään.
<P>
Edistämällä kokemusten vaihtoa halki EU:n voimme nykyistä paremmin hyödyntää kansallisia ja alueellisia analyysejä sekä tuottaa uusia tärkeitä analyysejä. Instituutista on tehtävä merkittävä osa EU:n politiikan kehitystä, jotta voimme aktiivisesti edistää tasa-arvon valtavirtaistamista koskevia toimia. Instituutti on saatava toimimaan mahdollisimman pian, ja sen pitää keskittyä selkeästi sekä tiedon keräämiseen että analysoimiseen. Sen jälkeen on meidän tehtävämme parlamentissa vahvistaa, että instituutin tuottamat analyysit viedään läpi kaikessa politiikan kehittämisessä.
<SPEAKER ID="393" NAME="Johannes Blokland" AFFILIATION="IND/DEM">
(NL) Arvoisa puhemies, sukupuolten tasa-arvon teema toistuu säännöllisesti parlamentissa. Tällä luultavastikin viitataan miesten ja naisten tasa-arvoiseen kohteluun, ei heidän samanlaisuuteensa, ja nähdäkseni olisi liian helppo ratkaisu toivoa, että kysymys voitaisiin ratkaista muutamalla syvällekäyvällä muutoksella. Viime vuosikymmeninä naisten oikeudet ovat herättäneet paljon kiinnostusta, sekä terveellä että vähemmän terveellä tavalla. Se ei merkitse, etteikö tietyissä tapauksissa ja tietyillä alueilla olisi varmasti syytä silmälläpitoon, sillä vuosisatojen aikana eri kulttuureissa on muotoutunut erilaisia roolijakokäsityksiä. Monien maiden kulttuureissa on yhä jälkiä tästä, eikä vähiten Euroopan unionissa.
<P>
Eroja on mielestäni käsiteltävä viisaasti, jos tasa-arvo halutaan saavuttaa kaikissa maissa ja jäsenvaltioissa. Jäsenvaltioilla on tärkeä osa tavoitteen saavuttamisessa, sillä ne pystyvät parhaiten arvioimaan paikallisen tilanteen ja toimimaan sen mukaisesti. Jos jokin jäsenvaltio ei ole tarpeeksi aloitteellinen, meillä on riittävä määrä kansallisia ja kansainvälisiä järjestöjä, jotka voivat kannustaa, tarvittaessa jopa pakottaa, maita konkreettisiin toimiin.
<P>
Lyhyesti sanottuna kannatan täysin miesten ja naisten tasa-arvoista kohtelua ja mahdollisuuksia, mutta samalla huomautan, ettemme niinkään tarvitse uutta EU:n laajuista instituuttia huolehtimaan tehtävästä.
<SPEAKER ID="394" NAME="Teresa Riera Madurell" AFFILIATION="PSE">
(ES) Arvoisa puhemies, haluan aluksi kiittää jäsen Gröneriä ja jäsen Sartoria sekä neuvostoa ja komissiota aikaan saadusta sopimuksesta. Olemme iloisia siitä, että kompromissi noudattaa parlamentin näkemystä instituutin toiminnan tehostamisesta.
<P>
Päätöksenteko taatusti nopeutuu, kun siitä vastaa keskikokoinen hallintoneuvosto, jonka valinnassa noudatetaan jäsenvaltioiden vuorottelujärjestelmän periaatetta. Olemme tyytyväisiä järjestelyyn, jossa johtaja nimitetään avoimella menettelyllä ja hän vastaa jäsenten kysymyksiin parlamentin toimivaltaisen valiokunnan edessä. Sekin on epäilemättä hyvä asia, että ehdotukseen otettiin uudelleen mukaan jäsenvaltioiden, parlamentin ja työmarkkinaosapuolten edustajista koottu asiantuntijaryhmä, joka avustaa hallintoneuvostoa instituutin toiminnan suunnittelussa.
<P>
Hyvät kuulijat, tämä on parlamentille historiallinen päivä, sillä olemme nyt luomassa jotakin sellaista, mitä parlamentti, muut toimielimet ja kansalaisyhteiskunta ovat pitäneet olennaisen tärkeänä. Se jokin on tasa-arvoasioihin keskittyvä riippumaton elin.
<P>
Hyvät kuulijat, miesten ja naisten tasa-arvo on yksi Euroopan unionin perusperiaatteista. Instituutista tulee vahva väline sen takaamiseksi, että tasa-arvo sisällytetään kaikkeen yhteisön politiikkaan.
<SPEAKER ID="395" NAME="Pia Elda Locatelli" AFFILIATION="PSE">
(IT) Arvoisa puhemies, hyvät kollegat, äänestämme huomenna tasa-arvoinstituutista ja olemme ilmeisen tyytyväisiä saavuttaessamme viimein tuon tavoitteen. Sanon "viimein", sillä muistini mukaan toteutettavuustutkimus tehtiin jo vuonna 2002. Toivon joka tapauksessa, että instituutti voi pian ryhtyä toimeen.
<P>
Olisimme toki toivoneet instituutille lisää rahoitusta, mutta minun mielestäni on parempi keskittyä myönteiseen puoleen eli instituutin perustamiseen. Toivon, että jatkossa instituutin resursseja lisätään kaikissa muodoissaan.
<P>
Haluan esittää kaksi suositusta instituutin tulevista tehtävistä. Ensimmäinen liittyy siihen, missä instituutin työskentely olisi kaikkein hyödyllisintä, ja toinen seikkaan, joka edellyttää pikaista toimeen tarttumista.
<P>
Siellä, missä naisten olot ovat kaikkein takapajuisimmat, on aina ollut vakava pula sukupuolen mukaan eritellyistä tilastotiedoista. Ensimmäinen suositukseni kuuluukin, että instituutin on toimittava erityisen aktiivisesti tällä saralla.
<P>
Toinen suositukseni koskee aihetta, joka kaipaa erityistä paneutumista: palkkakuilua. Erot naisten ja miesten palkoissa ovat yhä sietämättömät, ja olennaista on, etteivät ne juurikaan näytä pienenemisen merkkejä. Rooman sopimukseen sisältyvässä artiklassa mainitaan erikseen miesten ja naisten samapalkkaisuus, ja tuon artiklan laatimisesta on kulunut jo 50 vuotta. Se, ettei edistystä ole juuri lainkaan tapahtunut tänä aikana, osoittaa alalla olevan vielä paljon tehtävää.
<SPEAKER ID="396" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, ajatus tasa-arvoinstituutin perustamisesta syntyi jo vuonna 1995. Neljä vuotta myöhemmin Ruotsin integraatio- ja tasa-arvoministeri esitti alkuperäisen suunnitelman. Sen jälkeen Euroopan komissio ja parlamentti tutkivat monta vuotta instituutin tavoitteita ja organisaatiota ja lopulta suosittelivat sen perustamista.
<P>
Euroopan parlamentti kannatti viime maaliskuussa pidetyn ensimmäisen käsittelyn jälkeen uuden viraston perustamista esitettyään joukon tarkistuksia, jotka koskivat instituutin tehtävien laajuutta sekä tapoja varmistaa työn tehokkuus. On hienoa, että neuvosto, komissio ja parlamentti ovat ilmaisseet halunsa perustaa instituutti ja käynnistää sen toiminta vuonna 2007.
<P>
Toisessa käsittelyssä ratkaistavana on enää seikat, jotka liittyvät instituutin hallintorakenteeseen, johtajan valintaan sekä yhä kiistanalaiseen kysymykseen asiantuntijaryhmästä. On sääli, että neuvoston kanta eroaa tässä sekä komission että parlamentin kannasta. Lopputulos on silti tyydyttävä.
<P>
Virastolle lankeaa merkittävä rooli EU:ssa, jonka joissakin jäsenvaltioissa esiintyy yhä selvää sukupuolisyrjintää monilla elämänalueilla. Niinpä instituutin on luotava yhtenäinen järjestelmä, jolla kerätään ja analysoidaan tietoa miesten ja naisten tasa-arvoisesta kohtelusta Euroopassa.
<P>
On hyvä, että instituutti sijoitetaan uuteen jäsenvaltioon. Paikaksi tulee Liettuan pääkaupunki Vilna. Toivon, että instituutti aloittaa työnsä mahdollisimman pian, sillä olemme odottaneet sitä jo vuodesta 1995 lähtien.
<P>
Lopuksi haluan kiittää esittelijöitä erittäin hyvin valmistellusta asiakirjasta.
<SPEAKER ID="397" NAME="Anna Hedh" AFFILIATION="PSE">
(SV) Arvoisa puhemies ja kaikki te kollegat, jotka vielä olette hereillä, naisten ja miesten tasa-arvo on yksi EU:n perusperiaatteista ja sen toteuttaminen yksi EU:n keskeisistä tehtävistä. EU:n on pyrittävä toteuttamaan tasa-arvoa kaikessa toiminnassaan. Paljon edistystä on saavutettu tasa-arvon alalla, mutta silti useat selvitykset osoittavat edistyksen olevan hyvin hidasta. EU:lla ei esimerkiksi ole kykyä laatia analyysejä ja tuottaa rakentavia ratkaisuja tasa-arvon edistämiseksi ja sisällyttämiseksi politiikkaan. Euroopan tasa-arvoinstituutin perustamisella EU ja sen jäsenvaltiot viestittävät pitävänsä asiaa ensisijaisen tärkeänä ja osoittavat poliittista tahtoa toimia rivakammin tasa-arvon puutteiden korjaamiseksi.
<P>
Euroopan parlamentin sosialidemokraattisen ryhmän edustajana tunnen tänään suurta ylpeyttä siitä, että EU:n laajuisella yhteistyöllä edistetään sukupuolisyrjinnän torjuntaa. On erittäin tärkeää, että kaikki jäsenvaltiot hyödyntävät instituuttia sekä antavat sen käyttöön tilastoja ja muita tietoja. Tämä merkitsee suurta vastuuta jäsenvaltioille. Totean lopuksi olevani erittäin iloinen siitä, että instituutti sijoittuu nimenomaan uuteen jäsenvaltioon eli Liettuaan ja siellä Vilnan kaupunkiin. Mielestäni läheisyysperiaatteella ei ole tässä tapauksessa merkitystä, sillä kaikilla EU:n jäsenvaltioilla on keskeinen rooli. Toivotan niille paljon onnea matkaan sekä kiitän komission ohella esittelijöitä Gröneriä ja Sartoria.
<SPEAKER ID="398" NAME="Vladimír Špidla">
komission jäsen. (CS) Hyvät parlamentin jäsenet, olen tyytyväinen siihen, että parlamentti pystyy hyväksymään kokonaisuudessaan puheenjohtajavaltion kompromissin. Sopimuksen ansiosta instituutti saadaan perustettua ja toimintakykyiseksi aiempaa nopeammin. Jäsenvaltioiden äskettäinen päätös sijoittaa instituutin päätoimipaikka Vilnaan on osoitus yhteisestä halusta saada instituutti toimintaan mahdollisimman pian.
<P>
Hyvät parlamentin jäsenet, te otatte huomenna jälleen yhden askeleen matkalla kohti tasa-arvoa. Kuten useat puhujat korostivat, lopullisen tavoitteen saavuttamiseksi on vielä kuljettava pitkä tie.
<SPEAKER ID="399" NAME="Puhemies">
Haluan kiittää komission jäsentä, kaikkia puhujia sekä jäsen Záborskáa ja hänen valiokuntaansa tästä tärkeästä työstä. Toivotan instituutille paljon menestystä, jota epäilemättä tarvitaan.
<P>
Keskustelu on päättynyt.
<P>
Äänestys toimitetaan torstaina.
