<CHAPTER ID="020">
Mehiläishoidon tilanne (keskustelu)
<SPEAKER ID="415" NAME="Puhemies">
(FR) Esityslistalla on seuraavana keskustelu Neil Parishin maatalouden ja maaseudun kehittämisen valiokunnan puolesta mehiläishoidon tilanteesta komissiolle laatimasta suullisesta kysymyksestä-B6-0480/2008).
<SPEAKER ID="416" NAME="Neil Parish">
esittelijä. - (EN) Arvoisa puhemies, aluksi haluan kiittää suuresti Astrid Lullingia, sillä esitämme kysymyksen paljolti hänen aloitteestaan. Valiokunnan puheenjohtajana esitän kysymyksen tänä iltana, koska olemme hyvin huolissamme mehiläishoidon tilanteesta. Se, mitä mehiläisille tapahtuu, on hyvin merkittävää Euroopalle, itse asiassa koko maailmalle.
<P>
Yhdysvalloissa on selittämättömästi kuollut kahden viime vuoden aikana kolmannes mehiläisistä. Vuonna 2007 hävisi noin 800 000 yhdyskuntaa. Kroatiassa katosi viisi miljoonaa mehiläistä alle 48 tunnissa. Yhdistyneessä kuningaskunnassa joka viides mehiläispesä tuhoutuu, ja ympäri maailman kaupalliset mehiläishoitajat ovat raportoineet jopa 90 prosentin menetyksistä vuodesta 2006 alkaen.
<P>
Mitä tapahtuu ja kuinka vakavaa se on meidän kannaltamme ja ihmiskunnan tulevaisuuden kannalta? Albert Einstein ennusti, että ihmisellä on vain neljä elinvuotta, jos mehiläiset katoavat maapallolta, joten meidän on suhtauduttava tähän hyvin vakavasti. Mehiläiset huolehtivat niiden kasvien ja kukkien pölytyksestä, joista saadaan noin kolmannes kaikesta ravinnostamme. Ne ovat luonnon ykkösiä pölytyksen alalla, ja ilman niitä saamme sanoa hyvästit soijapavulle, porkkanalle, parsakaalille, omenoille, appelsiineille, avokadoille, persikoille ja monille muille elintarvikkeille. Jäisimme ilman mansikoita. Voitte kuvitella, että Wimbledon ei selviytyisi ilman mansikoita! Jäisimme ilman sinimailasta, jota käytetään karjan rehuna. Olemme siis täysin riippuvaisia mehiläisistä. Tietenkin ne pölyttävät myös puuvillan, joten jäisimme myös ilman vaatteita. Meidän on todellakin suhtauduttava tähän asiaan hyvin vakavasti.
<P>
Esimerkiksi Kiinassa tietyillä alueilla ei ole käytännössä lainkaan mehiläisiä, joten siellä sato on suurelta osin pölytettävä käsin. Kaikkialla maailmassa viljeltävät pölytyksestä riippuvaiset 90 kaupallista viljelykasvia tuottavat vuosittain noin 30 miljardia puntaa. Mehiläiset tuottavat yli 100 miljoonaa puntaa vuosittain Yhdistyneen kuningaskunnan taloudelle ja noin 400 miljoonaa euroa Euroopan taloudelle, joten näette, että kyse on selvästi valtavasta ongelmasta.
<P>
Kysyn tämän vuoksi komissiolta - ja jos mahdollista haluaisin antaa hieman puheaikaani Astrid Lullingille, sillä hän on ollut kantava voima tässä - voiko se koota rahaa tutkimukseen. Keskusteltuamme ammattimehiläishoitajien ja muiden kanssa tiedämme, että on joku selittämätön syy mehiläisten kuolemiin, osittain koska niiden tilanne on vaikuttanut hyvin heikolta muutaman viime vuoden aikana ja ne näyttävät kirjaimellisesti kuolevan kuin kärpäset. Ongelmana on myös oikeiden kemikaalien löytäminen mehiläisten tautien parantamiseksi.
<P>
Minusta komission kuuluu sekä osoittaa rahaa tutkimukselle että tehdä yhteenveto jäsenvaltioiden toimista. On tärkeää, että toimimme nyt. Emme voi odottaa siihen asti, että kaikki mehiläiset ovat kuolleet, sillä ongelma on äärimmäisen vakava.
<SPEAKER ID="417" NAME="Janez Potočnik" LANGUAGE="EN">
Arvoisa puhemies, kiitän jäsen Parishia ja tietenkin myös jäsen Lullingia EU:n mehiläishoidon tilannetta koskevasta suullisesta kysymyksestä sekä päätöslauselmasta. Komissio tunnustaa täysin mehiläisten merkityksen EU:n ekologiassa ja sen ekosysteemeissä. Komissio on myös tietoinen useissa jäsenvaltioissa raportoiduista merkittävistä menetyksistä mehiläisyhdyskunnissa.
<P>
Vastaan suoraan kysymyksiinne - niitä oli varsin monta - ja pyrin kertomaan suoraan, mitä komissio jo tekee alalla.
<P>
Mitä tulee mehiläisten kuolleisuuteen ja tutkimukseen, komissio pyysi tämän vuoden helmikuussa Euroopan elintarvikeviranomaista (EFSA) tutkimaan mehiläisten kuolleisuutta ja sen syitä Euroopan unionissa. EFSA on kerännyt tietoja jäsenvaltioista ja aikoo nyt analysoida niitä antaakseen komissiolle selkeämmän kuvan mehiläisyhdyskuntien romahtamisen epidemiologisesta tilanteesta, ja tämä tulee olemaan perusta lisätoimille alalla. EFSA:n toimien lisäksi komissio tukee nyt ja jatkossakin useita mehiläisiä koskevia tutkimushankkeita tutkimuksen puiteohjelmassa. Jos teitä kiinnostaa, voin mainita joitakin niistä myöhemmin.
<P>
Ekologisten siitepölyalueiden osalta, vaikka sellaisten perustaminen vaikuttaa vaikealta, haluan muistuttaa, että rahoitustukea on jo myönnetty mehiläispesien tehokasta siirtoa varten. Toimenpiteellä, joka perustuu neuvoston asetukseen (EY) N:o 1234/2007, on tarkoitus auttaa mehiläispesien siirron hallinnoinnissa yhteisössä ja tarjota kohteita, joihin suuri määrä mehiläiskasvattajia voi kokoontua kukkimisaikaan. Toimenpiteeseen voi sisältyä myös mehiläisten käyttämien kasvien lisääminen tietyillä alueilla.
<P>
Kolmannen kysymyksenne osalta haluan muistuttaa, että kasvinsuojeluaineiden hyväksynnästä ja markkinoille saattamisesta säädetään neuvoston direktiivissä 91/414/ETY. Direktiivin mukaan torjunta-aineita voidaan käyttää ainoastaan, jos on osoitettu, etteivät ne aiheuta merkittävää ihmisten ja eläinten terveyteen ja ympäristöön kohdistuvien odottamattomien vaikutusten riskiä. Arviointi kattaa näin ollen myös akuutit ja pitkäaikaiset riskit mehiläisille ja niiden toukille, ja käytettävät testit perustuvat Euroopan ja Välimeren maiden kasvinsuojelujärjestön (EPPO) kaltaisten hallitusten välisten organisaatioiden kehittämiin standardeihin. EPPO:n yhteistyöhön osallistuu 47 hallitusta.
<P>
On tärkeää panna merkille, että yhteisön lainsäädäntö on riskeihin perustuvaa. On ilmeistä, että hyönteismyrkyt ovat luonteeltaan mehiläisille myrkyllisiä. Niiden käyttö voi silti olla mahdollista, jos altistumista ei tapahdu tai se minimoidaan tasolle, jolla ei aiheudu haitallisia vaikutuksia.
<P>
Perinteisiä esimerkkejä riskien lieventämistoimenpiteistä ovat: hyvin mukautetut maanviljelykäytännöt, asianmukaiset määrät ja ajoitus (esimerkiksi illalla mehiläisten lennon jälkeen tai sadon ja mahdollisten lähistön rikkaruohojen kukinta-ajan ulkopuolella), tuotteen lisääminen suoraan maaperään, käyttö kasvihuoneissa, joihin mehiläiset eivät pääse tai siementen käsittely siihen erikoistuneissa laitoksissa.
<P>
Pintavesien laadun osalta vesipolitiikan puitedirektiivissä säädetään kaikkien vesien suojelusta, kuten kaikkien pinta- ja pohjavesien hyvän laadun saavuttamista ja ylläpitämistä koskevasta velvoitteesta vuoteen 2015 mennessä, vesien tilan heikkenemisen kiellosta, velvoitteesta perustaa seurantajärjestelmä sekä velvoitteesta laatia tarvittavat suunnitelmat ja ohjelmat joulukuuhun 2009 mennessä ottaen laajasti huomioon paikallisviranomaisten, sidosryhmien ja kansalaisjärjestöjen kuuleminen.
<P>
Vaikeuksissa olevien viljelmien tukemisesta haluan kertoa, että komissio on ilokseen havainnut mehiläispesien määrän lisääntyneen vuodesta 2004 vuoteen 2007 - eikä tässä oteta huomioon laajentumista.
<P>
Mehiläiskantojen tuhoutumisen osalta teidän on syytä tietää, että vuodesta 2004 lähtien kansallisten mehiläishoito-ohjelmien tukikelpoisiin toimenpiteisiin on lisätty mehiläiskantojen lisääminen. Nyt on siis mahdollista korvata mehiläisten (ja tuotannon) menetyksiä rahoittamalla toimintaa kuningatarmehiläisten tuotannon edistämiseksi, mehiläisyhdyskuntien hankkimiseksi ja jopa mehiläispesien hankkimiseksi.
<P>
Katson esittämänne kysymyksen olen tietenkin äärimmäisen vakava, ja meidän on suhtauduttava siihen yhtä vakavasti.
<SPEAKER ID="418" NAME="Astrid Lulling">
PPE-DE-ryhmän puolesta. - (FR) Arvoisa puhemies, kun viivyttely on vaarallista, voin luottaa maatalouden ja maaseudun kehittämisen valiokuntaan kokonaisuudessaan sekä sen puheenjohtajaan, kollegaani Parishiin. Kiitän heitä nopeasta toiminnasta esitettyäni aloitteen suulliseksi kysymykseksi keskusteluineen ja päätöslauselmineen Euroopan komissiolle mehiläistalouden terveyskriisin osalta.
<P>
Tilanteessa, jossa mehiläisyhdyskunnat heikentyvät ja kärsivät liiallisesta kuolleisuudesta, on analysoitava kaikki lisääntyneen kuolleisuuden syyt ja ehdotettava toimintasuunnitelmaa tämän tuhoisan suuntauksen korjaamiseksi.
<P>
Komissio on juuri lukenut pitkän luettelon siitä, mitä se on jo tehnyt, mutta minun on todettava, että viime vuosina, toimiessani mehiläishoidon tilanteen esittelijänä -vuodesta 1994 alkaen - se on tarvinnut paljon suostutteluja toimilleen, kun minä ja kollegani olemme pyrkineet kiinnittämään sen huomion tähän hälyttävään tilanteeseen, joka on yleisesti tiedossa ja jonka erityisesti kollegani Parish hyvin kuvasi.
<P>
Minulla ei ole aikaa toistaa kaikkea tai lisätä mitään, mutta koska kukaan ei nyt uskalla kiistää sitä, etteikö kuolleisuus olisi tappava vaara hedelmien ja vihannesten tuotannollemme, joka on riippuvaista pölytyksestä, pyydämme komissiota toimimaan entistä määrätietoisemmin ja suuremmin resurssein. Sen on osaltaan edistettävä mehiläisten kuolleisuuden syiden analysointia ja lopulta sisällytettävä mehiläisiä vaivaavan taudin tutkimus ja torjunta yhteisön eläinlääkintäpolitiikkaan.
<P>
Sen on edistettävä tarvittavia toimenpiteitä riittämättömän pölytyksen vaaran rajoittamiseksi ja torjumiseksi ja varmistettava ihmisten ja karjan tarpeet täyttävä riittävä ja monipuolinen elintarviketuotanto. On ymmärrettävä, että mehiläistalouden terveysongelma on yhtä vaarallinen ihmisen selviytymiselle kuin rahoitusalan kriisi reaalitaloudelle.
<P>
En mainitse lukuja lukuun ottamatta yhtä maailmanlaajuista lukua: ihmiskunnan ruokkivan viljelyn pölytyksen arvoksi arvioidaan 153 miljardia euroa. Suosittelemamme ratkaisut ovat paljon vähemmän työläitä kuin rahoitusalan kriisin edellyttämät ratkaisut, ja vaikka lopulta ottaisimme käyttöön pölytyspalkkion ja vaikeuksissa olevien mehiläishoitajien rahoitustuen mehiläisten selviytymisen varmistamiseksi Euroopassa, kyse on pikkurahoista verrattuna muihin budjettikohtiin. Jos teillä on varaa lähettää Afrikkaan yksi miljardi ilman mitään valvontaa - kuten haluatte tehdä - nälän torjumiseksi, kaikkine tuhoisine seurauksineen, teidän olisi kyettävä löytämään 60 miljoonaa euroa merkityksellisen asian toteuttamiseksi täällä.
<P>
Arvoisa puhemies, koska olen esittelijä, saanko vielä sanoa jotain tarkistuksista? En ole käyttänyt jäsen Parishin puheaikaa...
<P>
(Puhemies keskeytti puhujan.)
<SPEAKER ID="419" NAME="Rosa Miguélez Ramos">
PSE-ryhmän puolesta. - (ES) Arvoisa puhemies, onnittelen jäsen Lullingia hänen tässä asiassa osoittamastaan määrätietoisuudesta, joidenkin suhteellisen vähäpätöisenä pitämän asian saamiseksi parlamentin esityslistalle, vaikkakin näin myöhäisenä ajankohtana.
<P>
Mehiläishoito on maataloustoimintaa, jolla on merkittäviä taloudellisia ja myönteisiä vaikutuksia maaseudun kehittämisen ja ekologisen tasapainon kannalta.
<P>
Kotimaassani mehiläishoitoon osallistuu noin 27 000 tuottajaa, jotka hoitavat yli 2 300 000 mehiläispesää. Tämän vuoksi kotimaani on Euroopan unionin suurin hunajantuottaja.
<P>
Kaikkien muiden mehiläishoitajien tavoin espanjalaiset mehiläishoitajat kohtaavat ongelmia, jotka johtuvat sekä siitepölyn ja meden vähentymisestä että uusien mehiläispesiä harventavien tautien ilmestymisestä. Komission olisi käynnistettävä tutkimuslinja näiden tautien alkuperän selvittämiseksi, ja tässä talousarvioponnistelut vaikuttavat meistä hyvin tärkeiltä.
<P>
Haluan kuitenkin myös lisätä, että tuontiin - ja tarkoitan nyt hunajan tuontia - on sovellettava samoja vaatimuksia kuin omiin tuotteisiimme, ja kuluttajille on tarjottava täydet takeet. Tässä omien tuotteidemme merkinnät ovat ratkaisevassa asemassa, ja komissiolla on tässä merkittävä asema.
<P>
On säilytettävä niin tarkastusten tiheyden kuin määränkin korkea taso rajatarkastusasemilla sen varmistamiseksi, ettei jäämiä sisältäviä mehiläishoidon tuotteita pääse Euroopan unioniin kolmansista maista.
<P>
Monille viljelijöillemme mehiläishoito täydentää heidän jatkuvasti vähäisiä tulojaan. Se myös työllistää paljon naisia. Hunajalla on merkittävä asema pienillä markkinoilla ja marketeissa, ja mehiläiskasvattajat ovat tehneet paljon työtä monipuolistaakseen tuotteitaan, merkitäkseen niitä, varmistaakseen entistä paremmat hygienian ja terveystakeet ja avatakseen uusia jakelukanavia.
<P>
Arvoisa komission jäsen, emme yksinkertaisesti voi antaa kaiken tämän työn mennä hukkaan.
<SPEAKER ID="420" NAME="Francesco Ferrari">
ALDE-ryhmän puolesta. - (IT) Arvoisa puhemies, arvoisa komission jäsen, hyvät kollegat, mehiläishoitoala ei ole pelkästään maataloustoimintamme historian ikivanhojen alkuperien mukaista tuottavaa toimintaa, vaan se on tällä hetkellä yksi elintärkeistä järjestelmistä puiden ja ruohovartisten kasvien tuottavuuden säilyttämiseksi ristipölytyksen vuoksi.
<P>
Haluan korostaa, että 80 prosenttia kasveistamme tuottaa hedelmää mehiläisten kuljettaman siitepölyn ansiosta, mikä varmistaa myös geneettisen muuntelun lajien lisääntymisessä. On selvää, ettei mehiläishoitoalaa ja sen toimintaa voida korvata, vaan ne ovat ainoa keino säilyttää luonnon monimuotoisuus. Mehiläispesien tuotanto joutuu yhä useammin kilpailemaan maailmanlaajuisilla markkinoilla kilpailuedellytyksin, jotka eivät ole avoimia, ja kohtaamaan tuotteiden massatuontia myös EU:n ulkopuolelta ilman takeita. Aina ei ole mahdollista taata niiden laatua, osittain Euroopassa kiellettyjen mutta muualla käytettyjen hyönteismyrkkyjen vuoksi. Tämän vuoksi tarvitaan merkintöjä, ja tuotteeseen on merkittävä sen alkuperä.
<P>
Minusta on myös tärkeää korostaa viruksen aiheuttamia vakavia vaikutuksia mehiläishoitotoimintaan, sillä sen seurauksena yli 50 prosenttia Euroopan mehiläishoitoalasta on tuhoutunut. Pyydän komissiolta lisätoimia tieteellisen tutkimuksen alalla, jotta löydetään keino selviytyä tästä vakavasta taudista kieltämällä kaikki kasvinsuojeluhoito kukinnan aikana.
<SPEAKER ID="421" NAME="Zdzisław Zbigniew Podkański" LANGUAGE="PL">
Arvoisa puhemies, arvoisa komission jäsen, luonnon terveydentila heikkenee silmissä. Kokonaisia lajeja kuolee, niitä harventavat loiset, taudit, kemikaalit ja ihmisen vastuuton käytös. Monilla alueilla ekologinen tasapaino on häiriintynyt, ja on tapahtunut merkittäviä ja korvaamattomia menetyksiä.
<P>
Olemme huolestuneina seuranneet mehiläisten joukkokatoa, kun pesä toisensa jälkeen hiljenee, ja niiden myötä häviää monia pölytyksestä riippuvaisia kasvilajeja. Mehiläishoito varmistaa Euroopassa viljellyistä kasveista jopa 84 prosentin tuoton. Mehiläisillä on siis hyvin suuri merkitys pöydässämme olevaan ruokaan.
<P>
Mehiläisiä harventavat taudit ja tuholaiset, joista mehiläishoitajat eivät selviydy yksinään. Tarvitaan lisävaroja niiden valvomiseksi ja tutkimiseksi. Mehiläishoitajat eivät selviydy yksin myöskään markkinoidensa suojelusta ja tuotteidensa elinkelpoisuudesta. Meidän on tämän vuoksi suojeltava sisämarkkinoitamme heikkolaatuisemman kolmansista maista peräisin olevan hunajan tulvalta, sillä se ei usein vastaa kansanterveysalan vaatimuksia. Mehiläishoitajien on myös saatava tukea joko tukina tai halvempana sokerina sekä laaja-alaisina markkinointikampanjoina.
<P>
Lyhyesti sanottuna meidän on korkea aika alkaa tehdä työtä mehiläisten tavoin. Mehiläishoitajana voin vain toivoa Euroopan komission ryhtyvän ahkeraksi kuin mehiläinen, ettei meidän tarvitse odottaa viittätoista vuotta järkevää ohjelmaa, jota jäsen Lulling on niin kovasti pyrkinyt edistämään.
<SPEAKER ID="422" NAME="Alyn Smith" LANGUAGE="EN">
Arvoisa puhemies, minäkin haluan ilmaista kunnioitukseni jäsen Lullingille, joka on ollut vähintäänkin sinnikäs tämän asian tuomisessa parlamentin käsittelyyn. Arvoisa komission jäsen, kiitän myös teitä vaikuttavasta tehtäväluettelosta, jonka komissio on laatinut vastatakseen tähän vakavaan asiaan, ja odotamme vähintäänkin yhä suurempaa rahoitusta ja tietenkin myös koordinointia. On olemassa vaara, että toimielinten osastot tekevät paljon hyvää työtä, mutta emme välttämättä osaa yhdistää niitä toisiinsa. Minusta siihen voidaan tuoda hieman valoa tässä keskustelussa.
<P>
Tämä in vakava asia. Ennen vanhaan kaivosmiehet ottivat kanarialinnun mukaan kaivokseen varoittamaan myrkyllisistä kaasuista. Ne varoittivat myrkyllisistä kaasuista kuolemalla. Se oli huono juttu kanarialinnuille, mutta hyvä asia kaivosmiesten kannalta. Pelkäämme Euroopan mehiläisten tekevän meille juuri samanlaisen palveluksen. Kolmannes EU:n elintarvikkeista - joka kolmas suuntäysi ruokaa - voidaan yhdistää mehiläisten pölytykseen
<P>
Mehiläiset ovat vähentyneet katastrofaalisesti, ja meidän on toteutettava toimia yhteisön tasolla. Tutkijat ovat yhtä mieltä tästä vähentymisestä. Olemme jo kuulleet, kuinka vakavaa se on ollut, mutta emme tiedä yhtä selvästi, mikä sen on aiheuttanut. Onko kyse hyönteismyrkkyjen käytöstä? Liittyykö se ilmasto-olosuhteisiin? Ovatko syynä loiset ja punkit ja muut taudit, joita emme kenties voi hallita?
<P>
Arvoisa komission jäsen, haluan vielä mainita teille erityisesti Skotlannin Stirling- yliopiston kimalaisten säilytyssäätiön, joka on tehnyt uraauurtavaa työtä tällä alalla. Euroopasta ei puutu asiantuntemusta. Meidän on saatava yhdistettyä tämä asiantuntemus. Minusta nyt tarkasteltavana olevaan tekstiin sisältyy paljon konkreettisia toimia, jotka voivat edistää tätä - erityisesti kesannointi mehiläisiä varten, monimuotoiset luonnon alueet, jopa pientareilla ja tuottamattomalla maalla, hyönteismyrkkyjä ja pintavesiä koskevat tutkimukset sekä tuen pohtiminen.
<P>
Kuten täällä jo todettiin, jos meillä on antaa miljardi euroa Afrikan kehityksen tukemiseen, minusta meidän on löydettävä rahat oman tutkimuksemme rahoittamiseen. EU:n on toimittava tässä asiassa ja - rohkenenko sanoa - tämä on varsin johdonmukainen suunnitelma B, kun suunnitelma A, Euroopan yhteinen maatalouspolitiikka, on epäonnistunut mehiläisten osalta. Minusta meidän on saatava nykyiset toimet täydentämään paremmin toisiaan tilanteen helpottamiseksi.
<SPEAKER ID="423" NAME="Czesław Adam Siekierski" AFFILIATION="PPE-DE">
(PL) Arvoisa puhemies, mehiläishoitajat ja mehiläiset kokevat valtavia ongelmia ja tarvitsevat apua. Olemme todistaneet mehiläisyhdyskuntien dramaattista vähentymistä, eikä pelkästään Euroopassa vaan kaikkialla maailmassa. Valitettavasti alan tuottavuus laskee, ja sen myötä nuorten kiinnostus siihen. On useita seikkoja, joita meidän on tarkasteltava mahdollisimman pian.
<P>
Meidän on ensinnäkin kehitettävä näitä kovasti työtä tekeviä hyönteisiä harventavien loisten, tautien ja virusten tutkimusta. Toiseksi meidän on aloitettava kolmansista maista tuotavan hunajan testaaminen. Kaikkien tuotteiden on täytettävä asianmukaiset laatuvaatimukset. Lisäksi pakkausmerkinnöissä on oltava tietoa alkuperämaasta. Kolmanneksi meidän on käynnistettävä tiedotuskampanja, jossa selitetään mehiläisten hyödylliset vaikutukset luonnonympäristöön ja hunajan ja muiden mehiläisvalmisteiden terveysvaikutukset.
<P>
Ongelman laajuuden vuoksi meidän on tarkasteltava rahoitustuen myöntämistä häviämisuhan alla oleville mehiläispesille. Mehiläishoitajien yhteisö on pyytänyt halvempaa sokeria mehiläisten ruokintaan. Olisi viisasta harkita mehiläishoitoalan erityistuen käyttöönottoa, koska sillä on hyvin myönteisiä vaikutuksia luonnonympäristöön.
<SPEAKER ID="424" NAME="Janusz Wojciechowski" AFFILIATION="UEN">
(PL) Arvoisa puhemies, onnittelen jäsen Lullingia ja kiitän häntä väsymättömästä ja intohimoisesta huolenpidosta yhteisön mehiläishoitoalaa kohtaan. On hyvä asia, että keskustelemme ongelmasta, sillä mehiläishoitajat Euroopassa ja kaikkialla maailmassa ovat säikähtäneitä ja huolissaan mehiläisten kuolemista.
<P>
Ilmiön syitä tutkitaan parhaillaan. Tutkijoiden pohtimia syitä ovat muun muassa bioteknologian ja erityisesti geneettisesti muunnellun viljan viljelyn mahdollinen vaikutus, koska sillä voi olla kielteinen vaikutus mehiläisten toimintaan.
<P>
Kysyn tämän vuoksi Euroopan komissiolta, joka hyväksyy geneettisesti muunnellun viljan viljelyn Euroopan unionissa, seuraavan kysymyksen. Mitä tutkimustulokset kertovat ja mikä on yleinen käsitys GMO:iden vaikutuksesta mehiläisten tilanteeseen Euroopassa?
<SPEAKER ID="425" NAME="James Nicholson" AFFILIATION="PPE-DE">
(EN) Arvoisa puhemies, aluksi haluan onnitella Astridia hänen tämän asian parissa tekemästään työtä. Sikäli kuin tiedän, hän on puhunut mehiläisistä jo varsin pitkään, joten olen iloinen todetessani, että tämä maatalouden ja maaseudun kehittämisen valiokunnan esittämä päätöslauselma antaa parlamentille mahdollisuuden keskustella mehiläishoitoalan kohtaamista ongelmista.
<P>
Vaikka asia on kiinnittänyt paljon huomiota ja saanut julkisuutta, kenties koska se on jokseenkin uusi asia, olemme hyvin tietoisia siitä, että todellisuudessa kohtaamamme ongelmat ovat hyvin vakavia ja niillä voi olla tuhoisia seurauksia.
<P>
Olen varma, ettei minun tarvitse muistuttaa ketään mehiläisten merkityksestä - ja sitä on jo korostettu täällä tänä iltana - sekä mehiläisvahan ja hunajan kaltaisten merkittävien sivutuotteiden että mehiläisten pölytystehtävän ja terveen ekosysteemin ylläpidon alalla.
<P>
Koska olen kotoisin Pohjois-Irlannin Armaghin kunnasta, joka tunnettiin saarella hedelmätarhakuntana, jossa mehiläisiä tarvittiin omenapuiden pölytykseen, voin sanoa, että se jo kertoo tarinan tältä erityisalalta. Komission on nopeutettava alaa koskevaa tutkimustaan mehiläiskantojen nopean häviämisen aiheuttajasta, ja toivomme sen löytävän ratkaisuja. Tilanne vain heikkenee, ellemme löydä keinoa parantaa mehiläisten terveydentilaa ja vähentää niiden kuolleisuutta ja estää mehiläisyhdyskuntien kuoleminen ja häviäminen. Tämä on kaikille asianosaisille suuri huolenaihe, eikä pelkästään Euroopassa vaan myös jopa Yhdysvalloissa ja muuallakin.
<P>
Osallistuin hiljattain alueeni Pohjois-Irlannin mehiläishoitajien konferenssiin, ja kuunneltuani aamun aikana monta puheenvuoroa vakuutuin mehiläishoitajien huolesta mehiläispesiensä menettämisestä erityisesti talvikauden aikana. Tarvitaan lisävaroja tutkimukseen ja kehittämiseen pyrittäessä arvioimaan syytä tähän mehiläishoitoon kohdistuvaan katastrofiin. Jos olemme tehneet jotain väärin, meidän on selvitettävä se nopeasti. Onko syy hyönteismyrkyissä, vai onko jokin muu syys? Teorioita ja spekulaatioita voi olla paljon, mutta totuus on, ettei meillä ole vastausta, ja me tarvitsemme vastauksen sekä lisää tukea.
<SPEAKER ID="426" NAME="Mairead McGuinness" AFFILIATION="PPE-DE">
(EN) Arvoisa puhemies, me tunnemme mehiläisten merkityksen. Kaikki ovat puhuneet siitä. Yksi asia, jota keskustelussa ei ole käsitelty, on kaupalliseen käyttöön tarkoitettujen kimalaisten merkittävä kauppa. Maailmassa on kirjaimellisesti mehiläisten vapaa liikkuvuus, ja tietääkseni mehiläisten liikkuvuutta säännellään vain vähän, vaikka se olisi tarpeen. Muiden eläinten ja karjan osalta on sääntelyä, ja tiedämme sen toimivan tautien torjunnan osalta. Mehiläisten liikuvuuden vaarana on mahdollisuus tuoda maahan Varroa-punkki, kuten tapahtui Irlannissa. Nyt ongelmana on pienten mehiläispesien kovakuoriainen, joka aiheuttaa menetyksiä mehiläishoitajille.
<P>
Meillä on siis valtava ongelma, johon emme tiedä ratkaisua. On olemassa ainakin puoli tusinaa mahdollista syytä sille, miksi näin tapahtuu, ja tutkimus on aivan välttämätöntä. Meidän on koordinoitava tutkimusta kaikkialla Euroopan unionissa ratkaisun löytämiseksi. Meidän on myös tarkasteltava mehiläishoitajien asemaa, sillä he vaikuttavat ikääntyvän, ja me tarvitsemme enemmän mehiläishoitajia.
<SPEAKER ID="427" NAME="Avril Doyle" AFFILIATION="PPE-DE">
(EN) Arvoisa puhemies, jos jäsen Lulling jää tänne tarpeeksi myöhään, jotta voin onnitella häntä, teen sen mielelläni, sillä hän on Euroopan parlamentissa jo jonkin aikaa osoittanut jatkuvaa kiinnostusta ja tukea mehiläishoitoon.
<P>
Mehiläiskantojen väheneminen ja sen pelottavat vaikutukset kasvien pölytykseen sekä yleensä luonnon monimuotoisuuteen ansaitsevat täyden mielenkiintomme, ja meidän on tuettava tutkimusta ja yhdistettävä tutkijat ympäri maailmaa selvittämään sen syitä. Loistartunnat, ilmastonmuutos, hyönteismyrkyt; tässä vaiheessa voimme vain arvailla.
<P>
Ruuastamme 25 prosenttia on suoraan riippuvaista mehiläisistä, täysin riippumatta siitä, että lisäksi ne säilyttävät laidunmaamme. Valitettavasti Irlannin hallitus sulki joitakin vuosia sitten alan ainoan tutkimuskeskuksemme Clonrochessa Wexfordin kunnassa. Tämän vuoksi en ole varma, voiko Irlanti osallistua tutkimukseen. Meillä on tutkijoita ja tietoa, mutta meillä ei todellakaan ole hallituksen tukea. Toivon kuulevani komissiolta siitä, kuinka Eurooppa ja Euroopan unioni voivat tukea tutkimusta ja mitä tällä hetkellä teemme alalla.
<SPEAKER ID="428" NAME="Astrid Lulling" AFFILIATION="PPE-DE">
(FR) Arvoisa puhemies, koska jäsen Parishin oli poistuttava, hän pyysi minua ilmaisemaan kantamme viime minuuteilla saamiimme tarkistuksiin.
<P>
Maatalouden ja maaseudun kehittämisen valiokunta hyväksyi yksimielisesti päätöslauselman kaikkine tarkistuksineen, jotka kaikki minä tutkin. Vihreät / Euroopan vapaa allianssi -ryhmä, joka ei mitenkään säkenöivästi osallistunut päätöslauselmaa koskeneeseen keskusteluun, pyrkii nyt kuitenkin viime minuuteilla palauttamaan maineensa ehdottamalla neljää tarkistusta. Sen lisäksi, että tarkistuksiin ei sisälly mitään uutta, ne myös aiheuttaisivat sekaannusta nyt johdonmukaiseen ja helppolukuiseen tekstiin.
<P>
Tarkistus 1 pohjautuu virheeseen saksankielisessä käännöksessä, sillä jäsen Graefe zu Baringdorfin ehdotus on täsmälleen sama kuin minun, mutta kuten sanoin, johdanto-osan kappaleeni saksankielinen käännös on epätarkka.
<P>
Tarkistuksessa 2 esitetään itsestäänselvyyksiä, tarkistus 3 on käsittämätön ja tarkistuksessa 4 toistetaan kohta 8, jossa selvästi vaaditaan lisätutkimuksia hyönteismyrkkyjen vaikutuksesta mehiläiskuolemiin ja jossa lisäksi todetaan, että tällaisten tuotteiden lupamenettelyt on yhdistettävä tämän tutkimuksen tuloksiin, kuten nytkin.
<P>
Ehdotankin näiden tarkistusten hylkäämistä, sillä ne eivät tuo mukanaan mitään uutta, vaan pilaisivat selkeän ja hyvin kirjoitetun tekstin. Minä vaadin hyvää luonnosta, sillä päätöslauselma on hyvin tärkeä, ja haluamme sen olevan sanamuodoltaan asianmukainen. Tämän vuoksi emme halua hyväksyä näitä tarkistuksia.
<SPEAKER ID="429" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, mehiläishoitoa koskeva keskustelu Euroopan parlamentissa on herättänyt suurta mielenkiintoa mehiläishoitajissa. Mehiläishoitajana olen itse tavannut Pulawyssa kaikkialta Puolasta tulleita mehiläishoitajia. He pyysivät minua esittämään Euroopan komissiolle vain yhden kysymyksen ja saamaan siihen lopullisen vastauksen. Mitä mehiläishoitajat voivat todella odottaa lähivuosina?
<SPEAKER ID="430" NAME="Janez Potočnik" LANGUAGE="EN">
Arvoisa puhemies, uskon todella, että tämä oli hyvin hedelmällinen keskustelu, jossa esitettiin paljon ideoita sekä kollegalleni että maatalouden pääosaston yksiköille sekä omille yksiköilleni ja muillekin. Monet muutkin pääosastot kuin maatalouden pääosasto työskentelevät tämän keskustelun aiheen parissa: terveys- ja kuluttaja-asioiden pääosasto, tutkimuksen pääosasto ja ympäristön pääosasto. Tämä on todella monialainen aihe. Kun puhutaan siitä, kuinka paljon rahoitusta aiheeseen todella osoitetaan, minusta meidän on tarkasteltava myös muita aloja.
<P>
Vastaan ensin useisiin kysymyksiinne siitä, mitä me teemme, mitä valmistellaan ja mitä varsinaisesti tarkoitetaan, kun puhutaan mehiläisalan tutkimuksesta. Tutkimuksen kuudennessa puiteohjelmassa oli erityinen elintarvikkeiden laatua ja turvallisuutta koskeva tutkimushanke nimeltä "Mehiläiset Euroopassa ja kestävä hunajantuotanto" (BEE SHOP). Siihen kuului yhdeksän eurooppalaista mehiläistutkimusryhmää, joiden erikoisalat olivat hunajan laatu, patologia, genetiikka ja käyttäytyminen. Älkää nyt erehtykö: kuudennen puiteohjelman hankkeet ovat käynnissä, seitsemännen puiteohjelman hankkeet juuri käynnistymässä.
<P>
Lisäksi erityinen tukitoimi "Mehiläistutkimus ja virologia Euroopassa" (BRAVE) on mahdollistanut kahden suuren monialaisen konferenssin järjestämisen. Niihin kokoontui asiantuntijoita, jotka työskentelevät mehiläisiä koskevan perustutkimuksen ja soveltavan tutkimuksen aloilla - virologian, diagnostiikan, immunologian ja epidemiologian asiantuntijoita - sekä kansainvälisen kaupan, politiikan laatimisen ja tautien riskinarvioinnin asiantuntijoita. Tämän vuoden syyskuun kolmantena päivänä julkaistiin ehdotuspyyntö, joka koski elintarvikkeita, maataloutta ja kalastusta sekä bioteknologiaa, mehiläisten uusien loisten ja tautien tunnistamista sekä taudinaiheuttajien uutta ilmaantumista, tavoitteena valaista mehiläisten lisääntyneen kuolleisuuden kiinteitä suhteita ja syitä. Se liittyy siis nimenomaan tähän aiheeseen ja useisiin kysymyksiinne.
<P>
Myös ympäristönäkökohdat, kuten jatkuva altistuminen hyönteismyrkyille, otetaan huomioon. Myös integroitua ALARM-hanketta, jossa arvioidaan luonnon monimuotoisuuden laaja-alaisia ympäristöriskejä, rahoitetaan kuudennesta puiteohjelmasta, ja siihen sisältyy pölyttäjien häviämistä koskeva moduuli. ALARM-hankkeessa kehitetään ja testataan menetelmiä ja protokollia laaja-alaisten ympäristöriskien arvioimiseksi välittömien ja välillisten ihmiseen kohdistuvien kielteisten vaikutusten minimoimiseksi. Tutkimuksessa arvioidaan ekosysteemien biodiversiteetin rakenteessa, toiminnassa ja dynamiikassa tapahtuvia muutoksia - erityisesti ilmastonmuutoksesta, ympäristökemikaaleista, biologisesta leviämisestä ja pölyttäjien häviämisestä seuraavia erityisiä riskejä Euroopan nykyisen ja tulevan maankäytön parantamiseksi. Nämä ovat kaikki käynnistyneitä aloitteita.
<P>
Yhtä asiaa tahdon korostaa - koska myös kolleganne korosti sitä - että Euroopasta ei puutu asiantuntemusta. Minusta meidän on tiedostettava tämä ja oltava oikeudenmukaisia. Euroopan unionin tasolla kyse on viidestä prosentista - toistan vielä, viidestä prosentista - Euroopan unionin julkisista varoista, jotka osoitetaan tutkimukseen. On siis hyvin tärkeää, että yhdistämme voimamme ja teemme niin paljon kuin käytännössä on mahdollista. Eurooppalaisen tutkimusalueen perustaminen, jota tuen täysin, on itse asiassa juuri tämä ajatus - että me kaikki tiedämme, mitä tehdään, ja että yhdistämme tieteellisen asiantuntemuksen, jota meillä jo on kaikkialla Euroopassa. Tämä tekijä meiltä todellakin puuttuu vielä Euroopassa.
<P>
Takaan teille, että tutkimuksesta vastaava komission jäsen kuulee lisätutkimuksia koskevat pyyntönne - se olen nimittäin minä, mutta tänään olen toisessa asemassa. Yksi asia, jonka myös haluan mainita - koska sitä ei kenties aivan ymmärretty aloituspuheenvuorossani - on EFSA:n kattava arviointi mehiläisten kuolleisuudesta ja mehiläisten seurannasta Euroopassa. Se julkaistiin 11. elokuuta 2008, joten se on varsin uusi asia. Se on juuri sellainen ohjelman arviointi, jota toivotte, ja minusta on tärkeää, että tutkimme sitä, mitä meillä on.
<P>
Minun on vastattava myös parlamentin jäsenelle, joka esitti GMO-viljaa koskevan kysymyksen. Ainoa Euroopan unionissa viljeltävä GMO-vilja on Bt-maissi MON 810. Bt-maissia ja Bt-myrkkyjä yleensä on analysoitu hyvin laajasti niiden mehiläisten terveyteen kohdistuvien vaikutusten osalta. Pakkosyöttökokeissa, joissa terveet mehiläiset on altistettu suurille bt-myrkkyannoksille, ei ole havaittu mitään kielteisiä vaikutuksia. Yleisesti ottaen ylivoimainen enemmistö tutkimuksista osoittaa, ettei bt-maissista koostuvalla ruokavaliolla ole vaikutusta mehiläisiin. Tähän voin lisätä, että hiljattain Pohjois-Amerikassa ja Euroopassakin havaitut mehiläisten joukkokatoamiset, joita kutsutaan yhdyskuntien romahdushäiriöksi (colony collapse disorder, CCV), eivät vaikuta liittyvän GMO-viljaan, sillä niistä on raportoitu myös muilla alueilla, joilla ei kasvateta GMO-viljaa. Esimerkiksi eteläisessä Saksassa havaitut mehiläiskadot voidaan selvästi yhdistää Poncho Pro -hyönteismyrkyn aiheuttamaan myrkytykseen. Sillä on myös latinankielinen nimi, joka on niin hankala, etten mielelläni lausu sitä ääneen.
<P>
Toisin sanoen komission toimet jatkuvat varmasti ja niitä vahvistetaan. Niillä autetaan mehiläishoitajia kohtaamaan nykyiset vaikeudet ja rohkaistaan heitä jatkamaan toimintaansa. Toivon tämän myös rohkaisevan uusia yrittäjiä ammattiin, sillä tämä on hyvin merkittävää toimintaa, ei pelkästään EU:n biodiversiteetin kannalta, vaan myös taloudellisesti.
<P>
Kollegani komission jäsen Fischer Boelin välittömillä vastuualueilla tämä varmistaa edelleen, että kansallisia mehiläishoidon ohjelmia hyödynnetään mahdollisimman tehokkaalla tavalla. Ensisijaisesti on kuitenkin jäsenvaltioiden vastuulla käyttää talousarviotaan asianmukaisella tavalla. Meillä on tällä hetkellä yhteisön varoja vuosittain 26,3 miljoonaa euroa. Kun tähän lisätään jäsenvaltioiden osuus, määrä kaksinkertaistuu - mutta sitä ei käytetä. Käytämme 80 prosenttia käytettävissä olevista varoista. Jäsenvaltiot eivät käytä niiden käytettävissä olevia varoja.
<P>
Lopuksi paras ratkaisu alan tulevaisuuden turvaamiseksi on rohkaista lisäämään EU:n hunajankulutusta. Hunaja on kuulunut vuodesta 2004 alkaen tukikelpoisten tuotteiden luetteloon sisämarkkinoiden myynnin edistämiseksi, ja useita ohjelmia on hyväksytty.
<P>
Vastaukseni oli pitkähkö, koska halusin tehdä teille selväksi, että suhtaudumme näihin toimiin vakavasti ja että voitte luottaa siihen - varmasti myös minun alallani - että teemme niin jatkossakin. Kiitos mielenkiinnostanne ja siitä, että viivyitte näin myöhään.
<SPEAKER ID="431" NAME="Puhemies">
- (FR) Olen vastaanottanut yhden työjärjestyksen 108 artiklan 5 kohdan mukaisesti käsiteltäväksi jätetyn maatalouden ja maaseudun kehittämisen valiokunnan päätöslauselmaesityksen.
<P>
Keskustelu on päättynyt.
<P>
Äänestys toimitetaan torstaina 20. marraskuuta 2008.
<P>
Kirjalliset lausumat (työjärjestyksen 142 artikla)
<SPEAKER ID="432" NAME="Filip Kaczmarek  " AFFILIATION="PPE-DE">
kirjallinen. - (PL) Mehiläiset ovat merkittäviä monille erilaisille viljelmille eri puolilla maailmaa. Niiden yleismaailmallisuus ei ole sattumaa. Mehiläishoito on ollut merkittävä osa taloutta esihistoriallisesta ajasta lähtien, toisin sanoen jo ajoista ennen historiankirjoitusta. Espanjassa kerättiin hunajaa jo 6 000 vuotta sitten.
<P>
Nyt mehiläisten ja mehiläishoitajien ponnistelut saattavat mennä hukkaan luonnonympäristöön ja epäsuorasti myös ihmiskuntaan vaikuttavan ilmiön vuoksi. Euroopassa on edelleen ihmisiä, joiden elinkeino on riippuvainen heidän omasta työstään ja mehiläisten työstä. He myyvät itse tuottamaansa hunajaa. Meidän olisi syytä olla iloisia tästä. Myös paluuta perinteiseen mehiläishoitoon metsissä on yritetty. Puolassa Bashkiriasta tulleet mehiläishoitajat tukivat näitä pyrkimyksiä, sillä kukaan maassamme ei muistanut enää ikivanhoja menetelmiä. Mehiläishoidolla on kulttuurista, sosiaalista ja taloudellista merkitystä. Tämän vuoksi meidän on suojeltava mehiläishoitoa Euroopassa. Valitettavasti on paljon sellaista, miltä sitä on suojeltava.
<P>
On taloudellisia uhkia, kuten kolmansien maiden epäoikeudenmukainen kilpailu, sekä tautien, loisten ja ympäristön pilaantumisen kaltaisia biologisia uhkia ja harkitsematon hyönteismyrkkyjen käyttö. Euroopan komission ja jäsenvaltioiden on tuettava mehiläishoitoalaa, joka kohtaa suuria haasteita. Yksinään mehiläishoitajien on vaikea pelastaa biodiversiteettiä, jonka rikkauteen mehiläiset antavat oman merkittävän panoksensa.
