<CHAPTER ID="012-03">
3. al-Kurdin perheen tapaus
<SPEAKER ID="266" NAME="Puhemies">
- (FR) Esityslistalla on seuraavana keskustelu kuudesta al-Kurdin perheen tapausta käsittelevästä päätöslauselmaesityksestä.
<SPEAKER ID="267" NAME="Marios Matsakis">
laatija. - (EN) Arvoisa puhemies, aluksi haluan todeta, että käytän tästä asiasta puheenvuoron henkilökohtaisesta näkökulmasta.
<P>
Totean myös tietäväni varsin hyvin - kuten teidän kaikkien tulisi tietää - että Israelin viranomaiset tutkivat erittäin pikkutarkasti kaiken, mitä Euroopan parlamentissa sanotaan Israelista, ja sen jälkeen asiasisältö jätetään täysin vaille huomiota. Ainoa toimenpide on hyökätä monin tavoin niitä Euroopan parlamentin jäseniä vastaan, jotka jollain tavoin tai jollain muotoa arvostelivat Israelin väärinkäytöksiä.
<P>
Minulla on tästä henkilökohtaista kokemusta. Keskusteluissa, joita parlamentissa on viime aikoina käyty Israelissa olevista palestiinalaisvangeista, käytin voimakasta kieltä Israelin hallituksen viranomaisia vastaan. Tein tämän korostaakseni heille, että heidän asenteensa palestiinalaisvankeja kohtaan oli - ja pelkäänpä että on edelleen - täysin epäinhimillinen ja rikollinen.
<P>
Puheenvuoroni jälkeen ei pelkästään Israelin Kyproksen-suurlähettiläs aloittanut poliittista häväistyskampanjaa minua vastaan, vaan - mikä merkittävintä - myös knessetin puhemies Dalia Itzik kirjoitti Euroopan parlamentin puhemiehelle henkilökohtaisesti minua vastaan suunnatun virallisen valituskirjeen. Hans-Gert Pöttering vastasi niin diplomaattisesti kuin pystyi, ja kiitän häntä Euroopan parlamentin jäsenten sananvapauden puolustamisesta parlamentin keskusteluissa. Kiitän häntä myös siitä, että hän antoi Dalia Itzikille laatimastaan vastauksesta minulle kopion. Minulla on kyseinen kirje mukanani, ja jätän sen sihteeristön haltuun todistuksena siitä, että puhun totta.
<P>
Lisäksi totean Dalia Itzikille seuraavaa: Euroopan parlamentissa ja yleensäkin EU:ssa meillä on oikeus ilmaista mielipiteemme vapaasti ja demokraattisesti. Arvoisa Dalia Itzik, kenties teidänkin pitäisi toimia samoin omassa parlamentissanne ja myös maassanne.
<P>
Tämän päätöslauselman sisällöstä totean seuraavaa: Ensinnäkään tämä ei ole yksityisoikeudellinen kysymys, kuten jotkut asioista huonosti perillä olevat tai niistä huonosti tiedottavat Euroopan parlamentin jäsenet saattaisivat ehdottaa, vaan selvästi poliittinen kysymys. Se jatkaa toimia, joita Israelin peräkkäiset hallitukset ovat toteuttaneet ajaakseen palestiinalaiset pois kodeistaan ja mailtaan ja liittääkseen voimakeinoin - tai oikeudellisilla tempuilla - mahdollisimman suuren osan miehitetyistä alueista Israelin valtioon.
<P>
Toiseksi Israelin edustusto EU:ssa yrittää muutamille harvoille Euroopan parlamentin jäsenille lähetetyn asiakirjan avulla väittää, että kyseinen maa-alue kuuluu Israelille historiallisista syistä. Kyseisen asiakirjan mukaan kaksi juutalaisten kansalaisjärjestöä osti ottomaanien imperiumin hallintokaudella maa-alueen, jolle riidanalaisella asuinalueella sijaitsevat rakennukset rakennetaan. Rehellisesti sanoen tällaista väitettä ei voida ottaa vakavasti, eikä sitä kannata pohtia enempää.
<P>
Lopuksi haluan väärinkäsitysten välttämiseksi toistaa kantani: Kunnioitan juutalaisten oikeutta omaan valtioon, mutta juutalaishallinnon on kunnioitettava palestiinalaisten oikeutta saada oma valtionsa.
<SPEAKER ID="268" NAME="Véronique De Keyser">
laatija. - (FR) Arvoisa puhemies, al-Kurdin perheen karkottamista koskevassa kipeässä ongelmassa on kaksi puolta: poliittinen ja humanitaarinen.
<P>
Poliittiselta kannalta kyseessä on Itä-Jerusalemin asema: Israelilaiset väittävät sen olevan erottamaton osa Israelia. Muistakaamme, etteivät Eurooppa eikä kansainvälinen yhteisö ole koskaan ymmärtäneet sitä sellaiseksi.
<P>
YK:n turvallisuusneuvoston päätöslauselmassa 252 todetaan varsin selvästi, että kaikki Israelin toteuttamat oikeudelliset ja hallinnolliset toimenpiteet ja määräykset, mukaan luettuina maan ja omaisuuden pakkolunastus, jotka yleensä muuttavat oikeudellista asemaa, ovat pätemättömiä eivätkä voi muuttaa sen asemaa.
<P>
Turvallisuusneuvosto muistutti Israelia juuri tästä vuonna 1980, kun Israel toteutti toimenpiteitä tehdäkseen yhdistetystä Jerusalemista pääkaupunkinsa, ja päätöslauselmassa 476 vaaditaan pyhän kaupungin luonteeseen ja asemaan vaikuttavien politiikkojen ja toimenpiteiden välitöntä keskeyttämistä. Päätöslauselmassa 478 vahvistetaan, että kaikki kaupungin aseman muuttamiseksi toteutetut toimenpiteet ovat mitättömiä. YK ja Eurooppa eivät ole koskaan ole peräytyneet tässä asiassa.
<P>
Siksi tiedämme, huolimatta kaikesta siitä kunnioituksesta, jota jokainen parlamentin jäsen tuntee Israelin itsenäisyyttä ja oikeutta kohtaan, että se voi perustua ainoastaan Israelin lakeihin, jotka ovat tässä asiassa ristiriidassa kansainvälisen oikeuden kanssa, ja ettei myöskään kansainvälinen oikeus anna Israelille Itä-Jerusalemia koskevaa tuomiovaltaa.
<P>
Al-Kurdin perheen karkottamista on siis tarkasteltava tästä poliittisesta näkökulmasta, eikä sitä voida pitää pelkkänä omaisuusriitana. Al-Kurdin perhe on karkotettu vasta hiljattain Israeliin muuttaneen juutalaisperheen tieltä. Al-Kurdin perheen omistusoikeus on viety 40 vuoden taistelun jälkeen, ja jotkut parlamentin jäsenet, jotka tapasivat heidät, osaavat kuvailla karkotuksen aiheuttamaa inhimillistä kärsimystä minua paremmin.
<P>
Olen tyytyväinen siihen, että parlamentti vaatii yli puoluerajojen oikeuden toteutumista ja heidän omaisuutensa palauttamista.
<P>
(Suosionosoituksia)
<SPEAKER ID="269" NAME="Luisa Morgantini">
laatija. - (IT) Arvoisa puhemies, hyvät kollegat, 9. huhtikuuta keskellä yötä Israelin poliisi karkotti palestiinalaisen al-Kurdin perheen heidän kodistaan Sheikh Jarahissa, Itä-Jerusalemissa. Perheeseen kuuluvat äiti, puolittain halvaantunut isä, jolla on sydänongelmia, ja viisi lasta. Perhe on joutunut pakolaiseksi omilta mailtaan vuodesta 1948 lähtien, kun heidät ajettiin pois talostaan Itä-Jerusalemissa yhdessä tuhansien ja taas tuhansien muiden palestiinalaisten kanssa.
<P>
Tänään he ovat jälleen kerran vailla kotia, vaikka he olivat ostaneet talon ja eläneet siellä vuodesta 1956. Ryhmä jyrkän linjan uudisasukkaita vaatii kyseisen talon ja 26 muun samalla alueella sijaitsevan kodin omistusoikeutta 1800-luvulta peräisin olevan, kiistattomasti aidon ottomaanien lain perusteella, kuten Marios Matsakis totesi. Kyseessä eivät ole juutalaisparat, joita vainottiin ja jotka pakenivat juutalaisten hirvittävää ja traagista joukkomurhaa, vaan fundamentalistit, jotka uskovat omistavansa maan jumalallisen oikeuden nojalla - jopa Yhdysvaltojen viranomaiset kiistävät heidän omistusoikeutensa. Suunnitelma on kuitenkin jo valmiina: eräs israelilainen yhdistys haluaa rakentaa 200 taloa niiden talojen raunioille, joissa asuvat palestiinalaiset on määrä ajaa pois.
<P>
Juuri viime viikolla vierailimme parlamentin kaikkien poliittisten ryhmien jäsenistä muodostuvan, miehitetyille palestiinalaisalueille lähetetyn Euroopan parlamentin valtuuskunnan kanssa al-Kurdin perheen kotona ja todistimme omin silmin kiusaamista ja väkivaltaa, jota he joutuvat päivittäin kokemaan joihinkin taloihin jo asettuneiden uudisasukkaiden taholta.
<P>
Nyt al-Kurdin perhe on koditon, ja kehotamme päätöslauselman 4 kohdassa palauttamaan al-Kurdin perheelle heidän kotinsa. Olen pahoillani siitä, että PPE-DE-ryhmä, joka kannattaa kompromissia ja oli äänestänyt kyseisen kohdan puolesta, pyytää nyt kohta kohdalta -äänestystä, sillä kompromississa kaikki olivat yksimielisiä. Nyt al-Kurdin perhe on kuitenkin sekä vailla kotia että telttaa, sillä Israelin puskutraktorit ovat kahdesti tuhonneet teltan, joka oli pystytetty palestiinalaisomistuksessa olevan talon piha-alueelle. Toiset 500 perhettä Sheikh Jarahissa kärsivät saman kohtalon, ellemme puutu tehokkaasti asioihin näiden rikosten - näiden toistuvasti sallittujen ja jatkuvien tuhotöiden - yhteydessä.
<P>
Siksi katson, että Itä-Jerusalemia koskeva politiikka on Israelin harjoittamaa siirtomaapolitiikkaa, jota kansainvälinen yhteisö ei tunnusta, kuten Véronique De Keyserkin totesi. Nähdäkseni meidän on aika tuoda painokkaasti esiin kantamme: ei ainoastaan "pyytääksemme Israelia noudattamaan kansainvälistä oikeutta", vaan toteuttaaksemme konkreettisia toimia, jotta Israelia estetään toimillaan jatkamasta palestiinalaisten ja israelilaisten välisen rauhan tuhoamista.
<SPEAKER ID="270" NAME="Ryszard Czarnecki">
laatija. - (PL) Arvoisa puhemies, minulla on sellainen tunne, että tämä asia eroaa niistä, joista aikaisemmin keskustelimme. Somaliassa armottoman väkijoukon silmien edessä tehty 13-vuotiaan tytön raaka murha sekä kuolemanrangaistusta ja satoja teloitusta odottavia koskeva kysymys Nigeriassa eroavat nyt käsittelemästämme aiheesta.
<P>
On todettava, että olemme palestiinalaisperheen murhenäytelmän tarkkailijoita, ja meidän on kohdistettava siihen huomiomme. Toisaalta haluan korostaa, että toisin kuin Nigeria ja Somalia, tämä ei ole mustavalkoinen kysymys. Alueen monimutkainen 50-vuotinen historia osoittaa, että uhrit ovat usein olleet sekä juutalaisia että palestiinalaisia. Molempien osapuolten aiheuttamat vahingot eivät tosiaankaan jakaudu tasapuolisesti, emmekä nyt keskustele siitä. Käytän puheenvuoron todetakseni, että meidän on tulevaisuudessa yritettävä tarkastella näitä asioita laajemmassa yhteydessä. Saattaa olla, että tämä antaa meille oikeuden tasapuolisempaan arviointiin, kuin toisinaan nykyisin.
<SPEAKER ID="271" NAME="Bernd Posselt">
laatija. - (DE) Arvoisa puhemies, Israelin kansan historia on loputon tarina karkotuksista. Heidät ajettiin 2000 vuotta sitten pois alkuperäisestä kotimaastaan ja he hajaantuivat ympäri maailmaa. Vuosisatojen ajan heitä on vainottu ja ajettu pois niistä maista, joista he ovat löytäneet turvapaikan. Tämä prosessi huipentui kammottavalla tavalla juutalaisten joukkomurhaan, rikokseen ihmisyyttä vastaan, jonka päätyttyä valtava määrä juutalaisia palasi pyhään maahan, esi-isiensä maahan, mistä on seurannut yhä uusia yhteenottoja, karkotuksia ja oikeuskiistoja alueella.
<P>
Tällaisessa tilanteessa Euroopan parlamentti ei voi tehdä muuta kuin tukea parhaansa mukaan niitä tavoitteita, jotka Israelin valtio ja rauhaa rakastava palestiinalaisväestön osa, jonka määrästä minulla ei ole aavistustakaan, ovat asettaneet löytääkseen rauhanomaisen ja yksimielisen ratkaisun. Hätätilanteessa ei ole järkevää korostaa yhtä yksittäistapausta ja päättää sen jälkeen totuttuun tapaan, että se ratkaistaan jonain torstaina Strasbourgissa. Meillä on kuitenkin selvät syyt mukanaolollemme tässä päätöslauselmassa: halusimme olla mukana tässä neuvotteluprosessissa ja uskomme ihmisoikeuksien jakamattomuuteen.
<P>
Emme tietenkään suhtaudu välinpitämättömästi al-Kurdin perheen kohtaloon ja haluamme keskustella siitä. Mielestämme emme kuitenkaan voi tehdä tätä virallisesti. Siksi pidämme 4 kohtaa ahdasnäköisenä tavalla, joka ei tee oikeutta tapaukselle. Tästä syystä olemme valinneet toimintatavaksi ihmisoikeuksien, rahanprosessin ja tietenkin al-Kurdin perheen puolustamisen, mutta ainoa keino tähän on osallistua molempien osapuolten kanssa käytävään vuoropuheluun eikä esittää yksipuolisia kannanottoja. Siksi kannatamme ehdottomasti päätöstä, mutta pyydämme kohta kohdalta -äänestystä 4 kohdasta, koska tästä asiasta on päätettävä välittömästi. Haluamme toiminnallamme edesauttaa tätä päämäärää.
<SPEAKER ID="272" NAME="Jana Hybášková">
PPE-DE-ryhmän puolesta. - (CS) Arvoisa puhemies, qui bonum, haluan ilmaista eriävän mielipiteeni tavasta, jolla Euroopan parlamentti on harkitsemattomasti vedetty mukaan Palestiinan ja Israelin välisen selkkauksen osapuolten erityisiin poliittisiin etunäkökohtiin. Tässä kaikessa on kyse päätöslauselmalle 242 - joka on minua itseäni vanhempi - ominaisesta moniselitteisyydestä, sillä siinä ei täsmennetä Itä-Jerusalemia koskevan oikeudellisen toimivallan rajoja. Onko tämä yksityisoikeudellinen riita-asia? Ei ole. Liittyykö neljäs Geneven sopimus tähän? Ei liity.
<P>
Valmistelemme täällä varomattomasti tulevan rauhankonferenssin neuvotteluja, vaikka meillä ei ole siihen mitään oikeutta. Suhteista Palestiinaan vastaavan valtuuskunnan päällikkö saatiin mukaan vierailulle laillisesti tuomitun perheen luo ja yllytettiin siten Israelin viranomaisten äärimmäiseen provosointiin, ja tästä on laadittu päätöslauselma, jolla ei valitettavasti saavuteta mitään. On välttämätöntä luoda edellytykset perinpohjaiselle muutokselle Euroopan parlamentin poliittisissa näkemyksissä, jotka koskevat Israelin osallistumista yhteisön ohjelmiin, ja saada poliittisissa suhteissa aikaan edistystä, jota emme valitettavasti ole pystyneet saavuttamaan demokraattisin keinoin. Toimintatapa, jota Euroopan parlamentin jäsenet käyttivät demokraattisen ratkaisun sijasta, antoi Israelille aiheen ryhtyä ankariin toimenpiteisiin. Ongelmien selvittämisen sijasta kaadamme öljyä liekkeihin. Tämä ei ole kunnioitusta herättävä rooli parlamentille.
<SPEAKER ID="273" NAME="Proinsias De Rossa">
PSE-ryhmän puolesta. - (EN) Arvoisa puhemies, totean mielelläni kuuluvani niihin, jotka olivat mukana suhteista Palestiinan lakiasäätävään neuvostoon vastaavassa valtuuskunnassa kaksi viikkoa sitten vieraillessamme al-Kurdin perheen luona. Tuolloin he suhtautuivat vielä toiveikkaasti siihen, että Israelin tuomioistuimet tekisivät oikeudenmukaisen päätöksen. Valitettavasti heidän toiveensa oli turha ja heidät on nyt häädetty kodistaan kokonaan, ja päälle päätteeksi heidät on poistettu kotinsa lähialueelta, jossa he oleskelivat teltassa.
<P>
On vaikea pitää yllä pienintäkään toivoa siitä, että kestävä kahden valtion ratkaisu olisi edelleen mahdollinen, kun otetaan huomioon palestiinalaisia vastaan käyty näännytyssota, josta saimme todisteita äskettäisellä vierailullamme ja josta perheen häätö on osoitus. On aivan kauheaa, että tässä vaiheessa edes harkitsemme suhteiden parantamista Israeliin, kun kansainvälistä oikeutta rikotaan niin paljon, perheitä häädetään ja siirtokuntia perustetaan. Vankiloissa on 11 000 palestiinalaisvankia. Palestiinalaisten vaaleilla valituista edustajista 40 on vankilassa, puhemies mukaan luettuna, kuten 300 alle 18-vuotiasta lastakin, joiden joukossa on vasta 12-vuotiaita lapsia. Tämä ei ole hyväksyttävää valtiolta, joka väittää olevansa demokraattinen ja noudattavansa kansainvälisen oikeuden sääntöjä. Se ei pidä paikkaansa.
<P>
EU:n on vaadittava Israelin hallitusta palauttamaan al-Kurdin perhe kotiinsa. Israelille on ilmoitettava selvin sanakääntein, että jos se haluaa jatkaa kaupankäyntiä EU:n kanssa, sen on noudatettava demokraattisia ja humanitaarisia sääntöjä sekä teoissaan että puheissaan. Ajatuskin siitä, että EU:n pitäisi parantaa suhteitaan Israeliin, kuten jotkut jäsenvaltiot ehdottavat, pitäisi ehdottomasti jättää sikseen niin kauan kuin tällaiset epäoikeudenmukaisuudet jatkuvat.
<P>
Lopuksi haluan käyttää työjärjestyspuheenvuoron. Ehdottamalla suullisten tarkistusten esittämistä parlamentissa torstai-iltapäivänä käytetään mielestäni väärin mahdollisuutta esittää suullisia tarkistuksia - kyseisissä tarkistuksissa ei oteta huomioon tilannetta paikan päällä, eikä niillä ole yhteisen päätöslauselman laatijoiden kannatusta. Mielestäni parlamentin sihteeristön pitäisi käsitellä tätä asiaa ja ehdotuksia pitäisi tehdä sen varmistamiseksi, ettei se toistu.
<SPEAKER ID="274" NAME="Puhemies">
(FR) Otamme tietenkin ehdotuksenne huomioon, hyvä Proinsias De Rossa. Se lähetetään asianomaiselle osapuolelle tietäen, että torstai-iltapäivien suulliset tarkistukset ovat jokseenkin oma lukunsa siinä mielessä, että vaikka paikalla sattuisikin olemaan liian vähän jäseniä niiden vastustamiseksi, parlamentti voi silti äänestää niitä vastaan.
<SPEAKER ID="275" NAME="Marios Matsakis" AFFILIATION="ALDE">
(EN) Arvoisa puhemies, vaikka olenkin jyrkästi eri mieltä suullisista tarkistuksista, puolustan siitä huolimatta tässä asiassa Euroopan parlamentin jäsenten oikeutta esittää suullisia tarkistuksia jopa torstai-iltapäivänä, ja paheksun voimakkaasti niitä ryhmiä - omaa ryhmääni ensimmäisten joukossa - jotka eivät pysty saamaan jäseniään tänne torstai-iltapäivänä.
<SPEAKER ID="276" NAME="Puhemies">
(FR) En halua aloittaa keskustelua, kuten varmasti ymmärrätte.
<P>
Ilmoitan teille ainoastaan Euroopan parlamentissa sovellettavasta oikeudesta. Tietenkin jokaisella parlamentin jäsenellä on oikeus esittää suullisia tarkistuksia torstaina toimitetun äänestyksen aikana. Sääntöjemme mukaisesti määrätty määrä jäseniä voi vastustaa niitä. Haluan myös ilmoittaa, että nämä kysymykset on jo ratkaistu aikaisemmin kaikkein korkeimmalla tasolla. On selvää, että jos parlamentin jäsenten tyytymättömyyden takia saataisiin joskus läpi sellainen suullinen tarkistus, jota parlamentti ei selvästikään kannata, ja syynä olisi vain se, että paikalla on liian vähän ihmisiä sen vastustamiseksi, palaisimme alkuperäiseen tekstiin, jotta suullisesti tarkistetusta tekstistä ei tulisi sellainen, jota on mahdotonta hyväksyä.
<P>
Jos toivotte, voin tietenkin toimittaa täsmällistä ja yksityiskohtaista tietoa aiemmista esimerkeistä.
<SPEAKER ID="277" NAME="Charles Tannock">
PPE-DE-ryhmän puolesta. - (EN) Arvoisa puhemies, ennen kuin puheaikani alkaa, haluaisin myös käyttää työjärjestyspuheenvuoron tästä asiasta. Mielestäni on täysin sääntöjen vastaista ja anteeksiantamatonta, että parlamentin työjärjestystä voidaan muuttaa siksi, että parlamentin toista puolta edustavat jäsenet päättävät olla ilmaantumatta paikalle torstai-iltapäivänä. Se on heidän ongelmansa - ei meidän - ja meillä on täysi oikeus toimia parlamentin työjärjestyksen mukaisesti, jonka pitäisi olla sama Strasbourgin istuntojakson työviikon jokaisessa vaiheessa.
<P>
Olisin kiitollinen, jos voisitte nyt aloittaa ajanoton uudelleen puheenvuoroani varten.
<P>
Arvoisa puhemies, näissä kiireellisiä asioita koskevissa istunnoissa keskustelemme vakavista ihmisoikeusloukkauksista, kuten kidutuksesta, raiskauksista ja murhista. Al-Kurdin perheen tapaus Itä-Jerusalemissa ei kuulu lähimainkaan samaan luokkaan. Kyseessä on kahden yksityisen osapuolen yksityisoikeudellinen riita-asia, eikä meidän todellakaan pidä sekaantua tällaiseen kiistaan. Häätäessään perheen poliisi pani toimeen Israelin korkeimman oikeuden määräyksen. Perhe tiesi hyvissä ajoin etukäteen, että häätömenettelyyn turvauduttaisiin. Perhe ei ollut maksanut vuokraa 40 vuoteen huolimatta tuomioistuimen velvoittavasta päätöksestä. Tämä asia ei juurikaan vaikuta Israelin ja Palestiinan välistä selkkausta koskevan laajemman kysymyksen ratkaisemiseen.
<P>
Tavallisesti näitä keskusteluja käydään kahdenvälisesti. Tämä keskustelu on kuitenkin vain uusi esimerkki Israelin vastaisten vihamielisyyksien ja näkemysten ruokkimisesta etenkin toisella puolella parlamenttia. Vaikka he kuinka yrittäisivät, he eivät voi salata sitä, että Israel on demokratia, jossa oikeusvaltion periaatteet ja riippumaton oikeuslaitos ovat ensisijaisien tärkeitä. Voisimmepa sanoa samaa Hamas-johtoisesta Gazan alueen hallinnosta.
<P>
Hyvät kollegat, eikö avarassa maailmassa ole monia kiireellisempiä asioita, jotka ansaitsevat huomiomme ihmisoikeuksia koskevassa keskustelussa?
<SPEAKER ID="278" NAME="Puhemies">
(FR) Hyvät parlamentin jäsenet, haluan tehdä yhden asian selväksi, jotta olemme yksimielisiä.
<P>
Euroopan parlamentin sääntöjä ei muuteta torstai-iltapäivisin. Torstai-iltapäivisin ne ovat erilaiset, ja nimenomaan työjärjestyksemme on erilainen. Esimerkiksi torstai-iltapäivän keskustelujen catch-the-eye-menettelyssä on viiden puhujan sijasta kaksi puhujaa.
<P>
Jos pyydetään asian palauttamista, koska parlamentti ei ole päätösvaltainen, asian käsittelyä ei jatketa, vaan se peruutetaan. Suullisia tarkistuksia koskevissa pyynnöissä noudatetaan myös eri sääntöjä: ei istunnon puhemiehen käytettävissä olevia sääntöjä, vaan sääntöjä, jotka on jo virallisesti sisällytetty parlamentin työjärjestykseen.
<SPEAKER ID="279" NAME="Lidia Joanna Geringer de Oedenberg" LANGUAGE="PL">
Arvoisa puhemies, sunnuntaiyönä 9. marraskuuta Israelin joukot häätivät al-Kurdin perheen kodistaan Sheikh Jarrahissa, Itä-Jerusalemin alueella, jossa he olivat eläneet yli 50 vuotta. Häätö johtui tuomioista, jonka Israelin korkein oikeus langetti viime heinäkuussa ja jolla oli saatettu päätökseen pitkä ja hyvin ristiriitainen oikeudenkäynti Israelin tuomioistuimissa ja viranomaisissa.
<P>
Korostettakoon, että perheeltä vietiin sen koti kansainvälisen yhteisön voimakkaasta vastustuksesta huolimatta ja että korkeimman oikeuden päätös itse asiassa tasoittaa tietä 26 muun talon takavarikoinnille samalla alueella. Al-Kurdin perheen kohtalo ja lukuisat esimerkit Israelin viranomaisten tuhoamista palestiinalaisperheiden kodeista Itä-Jerusalemin alueella antavat aihetta suureen huoleen. Tällaiset toimet ovat laittomia kansainvälisen oikeuden mukaan, ja kansainvälisen yhteisön, ja erityisesti Lähi-idän kvartettiryhmän, pitäisi kaikin mahdollisin keinoin suojella kyseisellä alueella ja muualla Itä-Jerusalemissa asuvia palestiinalaisia. Israelia on vaadittava pysäyttämään siirtokuntien leviäminen ja muurin rakentaminen vuonna 1967 vahvistettujen rajojen ulkopuolelle. Nämä toimet ovat ristiriidassa kansainvälisen oikeuden kanssa ja vaarantavat vakavasti mahdollisuudet pysyvään rauhansopimukseen palestiinalaisten ja israelilaisten välillä.
<SPEAKER ID="280" NAME="Paulo Casaca" AFFILIATION="PSE">
(PT) Arvoisa puhemies, mielestäni tässä keskustelussa on kaksi olennaista asiaa, joista ensimmäinen on se, että käsittelemme yhtä maailman puolueettomimmista oikeusjärjestelmistä. Tämä oikeusjärjestelmä pakotti jopa oman maansa presidentin eroamaan juuri vähän aikaa sitten.
<P>
Toiseksi tätä vuosikymmeniä jatkunutta riita-asiaa, joka koski omistusoikeutta ja vuokrien maksamatta jättämistä, ei voida verrata esimerkiksi miljoonien irakilaisten karkottamiseen. Vielä aivan hiljattain heidät jätettiin oman onnensa nojaan kenenkään vaivautumatta kyseenalaistamaan Irakin hallituksen laillisuutta, eikä kenelläkään ollut tasapuolista käsitystä koko alueen tapahtumista. Juuri tasapuolisuudesta meidän on puhuttava. Tasapuolisuus on olennainen kysymys. Todettakoon, että olen ollut kauhuissani siitä, mitä täällä on sanottu Israelin valtion olemassaolon kyseenalaistamisesta.
<SPEAKER ID="281" NAME="Siim Kallas">
komission varapuheenjohtaja. - (EN) Arvoisa puhemies, komissio on erittäin huolestunut viimeaikaisista tapahtumista Itä-Jerusalemissa ja erityisesti palestiinalaisten omistamien talojen tuhoamisesta ja siirtokuntien laajentamisesta Itä-Jerusalemissa.
<P>
Edellä mainitut teot ovat äärimmäisen haitallisia juuri nyt, kun Annapolisissa käynnistetyn neuvotteluprosessin tueksi tarvitaan kiireesti luottamusta vahvistavia toimenpiteitä. EU vaati 11. marraskuuta antamassaan julkilausumassa Israelin viranomaisia lopettamaan tällaiset toimenpiteet mitä pikimmin.
<P>
EU on myös viime kuukausina lukuisissa yhteyksissä ilmaissut huolensa Israelin viranomaisten päätöksestä hyväksyä uusien siirtokuntien rakentaminen Itä-Jerusalemiin. Asioiden kehitys paikan päällä heikentää mahdollisuuksia selkkauksen ratkaisemiseen neuvottelemalla. Jerusalem on yksi niin kutsutuista lopullista asemaa koskevista kysymyksistä, jotka osapuolten on ratkaistava neuvottelemalla.
<P>
Komissio on toimittanut tukea auttaakseen turvaamaan palestiinalaisten läsnäolon Itä-Jerusalemissa ja on sitoutunut jatkamaan tätä tukea.
<SPEAKER ID="282" NAME="Puhemies">
(FR) Keskustelu on päättynyt.
<P>
Äänestys toimitetaan keskustelujen päätteeksi.
