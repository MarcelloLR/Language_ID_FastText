<CHAPTER ID="003">
Sukupuolten tasa-arvon valtavirtaistaminen valiokuntatyöskentelyssä (keskustelu)
<SPEAKER ID="008" NAME="Puhemies">
Esityslistalla on seuraavana Anna Záborskán laatima naisten oikeuksien ja sukupuolten tasa-arvon valiokunnan mietintö sukupuolten tasa-arvon valtavirtaistamisesta valiokuntatyöskentelyssä.
<SPEAKER ID="009" NAME="Anna Záborská " AFFILIATION="PPE-DE">
esittelijä. - (SK) Viime vuosina naisten ihmisarvo ja heidän elämäntehtävänsä ovat saaneen uuden ulottuvuuden. Tämä on ilmennyt etenkin Lissabonin strategiaan liittyvien yhteisön monialaisten politiikkojen puitteissa, kuten väestöpoliittisten haasteiden sekä perhe- ja työelämän yhteensovittamisen yhteydessä mutta myös naisiin kohdistuvan väkivallan torjunnan yhteydessä.
<P>
Naisten ja miesten erilaisuuden tunnustaminen yhtäältä ja heidän keskinäisen täydentävyytensä kehittäminen toisaalta voi auttaa merkittävästi edistämään demokratiaa ja parlamentarismia EU:n kansalaisten hyödyksi. Vapaus ei merkitse ainoastaan kilpailun vapautta, kuten suosikkipoliitikkoni Saksan liittokansleri korosti eilen. Naisilla on erityisarvo tässä laajassa ja monimuotoisessa kontekstissa, jota innoittaa pääasiallisesti ihmisoikeuksien suojelu. Se johtuu toisaalta naisen erityisarvosta ihmisenä, jolla on loukkaamaton oikeus perusarvokkuuteen. Toisaalta se johtuu naiseudesta kulttuurikontekstista täysin riippumatta ja yksilöllisistä henkisistä, psykologisista tai fyysisistä ominaispiirteistä, kuten ikä, terveys, koulutus, työ ja siviilisääty.
<P>
Mietintö sukupuolten tasa-arvon valtavirtaistamisesta Euroopan parlamentin valiokuntatyöskentelyssä on naisten oikeuksien ja sukupuolten tasa-arvon valiokunnassa kuluvan vaalikauden ensimmäisen puolivuotiskauden aikana tehdyn yhteistyön hedelmä. Valiokunta hyväksyi mietinnön yksimielisesti, ja olen siitä äärimmäisen kiitollinen. Valiokuntatyöskentelyssä emme useinkaan koe tällaisia yhteisiä riemuvoittoja tai näin hyvin kohdennetun lähestymistavan etuja. Tällä hetkellä naisten oikeuksien ja sukupuolten tasa-arvon valiokunta on tärkein väline, jolla tuetaan toimia, jotka on vielä välttämätöntä toteuttaa muissa valiokunnissa naisten ja miesten välisen todellisen tasa-arvon varmistamiseksi.
<P>
Valiokuntani on kehittänyt ensimmäisenä metodologiamallin, jota voidaan soveltaa kaikissa valiokunnissa toimien tehokkuuden arvioimiseen. Malli kuvataan mietinnön perusteluissa. Naisten oikeuksien ja sukupuolten tasa-arvon valiokunnan sihteeristö käsitteli huolellisesti kyselyymme vastanneilta valiokunnilta saadut tiedot. Jos kaikki valiokunnat olisivat vastanneet, arviointi olisi ollut paljon kattavampi. Kaikkien valiokuntien olisi noudatettava suosituksiamme. Naisten oikeuksien valiokunnassa käytyjen keskustelujen jälkeen hyväksyttiin muutamia tarkistuksia, joilla lujitetaan mietinnön sisältöä. Haluaisin kuitenkin tarkastella lähemmin kolmea tarkistusta, jotka liittyvät 8, 21 ja 22 kohtaan. Mielestäni näillä tarkistuksilla heikennettäisiin naisten oikeuksien ja sukupuolten tasa-arvon valiokunnalle annettuja toimivaltuuksia, eivätkä ne ole täysin yhdenmukaisia Euroopan parlamentin työjärjestyksen kanssa.
<P>
Arvostan etenkin sitä seikkaa, että mietinnön laadinta on vauhdittanut moniarvoista parlamentaarista keskustelua niin, että samalla on korostettu taustalla olevan ongelman merkitystä. Haluaisin kiittää kaikkia parlamentin kollegojani, niin naisia kuin miehiäkin, jotka ovat osallistuneet aktiivisesti tähän toimeen ja jotka ovat auttaneet minua tämän mietinnön laadinnassa.
<SPEAKER ID="010" NAME="Lívia Járóka">
PPE-DE-ryhmän puolesta. - (HU) Arvoisa puhemies, puheenjohtaja Záborskán mietinnössä meitä kehotetaan panemaan entistä paremmin täytäntöön täällä Euroopan parlamentin seinien sisällä eräs kaikkein keskeisin eurooppalainen kysymys, nimittäin miesten ja naisten tasa-arvoa koskeva yhteinen tavoitteemme parlamentin nykyisten valiokuntien vastuiden ja tehtävien jaon osalta. Kysymys ja kysymyksen esittämistapa ovat kaikkea muuta kuin yksiselitteisiä myös parlamentin seinien sisällä, kuten edelliset jaksot ja etenkin kuluva jakso ovat osoittaneet. Ehkäpä tämä on syy sille, miksei ongelmaa ole vielä ratkaistu, vaikka naisten oikeuksien ja sukupuolten tasa-arvon valiokunta onkin viime aikoina ponnistellut valtavasti tilanteen arvioimiseksi ja muutoksen aikaansaamiseksi.
<P>
Sukupuolten tasa-arvon periaatteen sisällyttäminen yhteiskunnan jokapäiväiseen elämään ja siitä tiedottaminen kaikille ihmisille, vakiintuneiden stereotypioiden torjunta, naisten valmiuksien ja tietämyksen yhä tuottavampi hyödyntäminen ja aidosti yhtäläiset mahdollisuudet ovat edelleen hyvin kaukaisia tavoitteita Euroopan unionissa. Esittelijä kritisoi ankarasti tätä asioiden tilaa Euroopan parlamentissa.
<P>
Kokemukseni perusteella täällä parlamentissa esitetyt, sukupuolten tasa-arvoa koskevat epäilyt johtuvat usein siitä, että valtaosalla ihmisistä on edelleen se virheellinen käsitys, että yhtäläiset mahdollisuudet merkitsevät taistelua, jossa yksi ryhmä - tässä tapauksessa miehet - luovuttavat valtansa ja etuoikeutensa toisen ryhmän - tässä tapauksessa naisten - hyväksi.
<P>
Euroopan parlamentti on toimielin, joka näyttää esimerkkiä, ja se voi pitää yllä ja lujittaa tätä asemaa vain, jos päivittäisessä parlamentaarisessa työskentelyssä, myös asiantuntijavaliokuntien työskentelyssä, noudatetaan kaikilta osin niitä periaatteita ja direktiivejä, jotka pyrimme panemaan täytäntöön yhteisön tasolla, ja jotka asetamme standardeiksi jäsenvaltioille.
<P>
Haluaisin nähdä naisia mahdollisimman monissa valiokuntatehtävissä. Euroopan poliittisten puolueiden on pyrittävä edistämään naisten osallistumista julkiseen elämään, asettamaan useampia naisia ehdolle vaaleissa, ja täällä Euroopan parlamentissa niiden olisi kannustettava oikeudenmukaisempaan ja tasa-arvoisempaan edustukseen. Euroopan parlamentin on näytettävä esimerkkiä. Meidän on asetettava naisten ja miesten yhtäläisten mahdollisuuksien edistäminen huomiomme keskipisteeseen jokaisella politiikan alalla -alkaen suunnittelusta ja loppuen arviointiin - ja kaikkien parlamentissa käsiteltävien käytännön kysymysten yhteydessä. Kilpailu valiokuntapaikoista ja yhdenvertaisten mahdollisuuksien teemavuosi muodostavat juuri nyt mielestäni erinomaisen kehyksen tätä tarkoitusta varten.
<SPEAKER ID="011" NAME="Britta Thomsen">
PSE-ryhmä. - (DA) Arvoisa puhemies, anteeksi, että olen myöhässä, mutta minun oli käytettävä puheenvuoro muualla. Haluaisin kiittää aluksi esittelijää tästä erittäin tärkeästä mietinnöstä, ja haluan sanoa, miten tärkeää on, että suhtaudumme vakavasti tähän kysymykseen. Olemme olleet mukana todistamassa parlamentin 14 varapuhemiehen valintaa, ja vain kolme heistä on naisia. Olemme valitsemassa parlamentin kaikkien valiokuntien puheenjohtajia ja varapuheenjohtajia, ja mielestäni meillä pitäisi olla käytössä herrasmiespolitiikka omien poliittisten nimitystemme alalla. Monet kiitokset mietinnön hyväksi toteutetuista toimista. Toivon, että sitä noudatetaan.
<SPEAKER ID="012" NAME="Siiri Oviir" LANGUAGE="ET">
Arvoisa puhemies, haluan ensinnäkin toivottaa teille onnea ja menestystä uudessa ja tärkeässä tehtävässänne. Tänä vuonna vietämme Euroopan unionin yhdenvertaisten mahdollisuuksien teemavuotta, ja tämä vuosi on siten omistettu meille kaikille, niin miehille kuin naisillekin.
<P>
Keskustelemme tänään sukupuolten tasa-arvon valtavirtaistamisesta valiokuntiemme työskentelyssä, ja haluan kiinnittää huomiota siihen seikkaan, että tämä on ensimmäinen parlamentin valiokuntien poliittiseen toimintaan liittyvä asiakirja, jossa keskitytään sukupuolten tasa-arvon valtavirtaistamisen arviointiin käytännössä.
<P>
Haluan kiittää tässä yhteydessä esittelijä Anna Záborskáa hänen erinomaisesta työstään.
<P>
Muutaman kuukauden kuluttua juhlimme Rooman sopimuksen allekirjoittamisen 50-vuotispäivää. Euroopan talousyhteisön perustamissopimuksen 2 artiklan mukaan miesten ja naisten välinen tasa-arvo on eräs yhteisön oikeuden perusperiaatteista. Korostan, että tämä perusperiaate ja näin ollen myös sen edistäminen on kiistattomasti yhteisön tehtävä.
<P>
Euroopan unionin kaikki jäsenvaltiot ovat allekirjoittaneet ihmisoikeuksien ja perusvapauksien suojaamiseksi tehdyn Euroopan yleissopimuksen. Kysynkin teiltä: miksi emme pane sitä täytäntöön? Miksei meillä ole käytössä toimivaa valvontamekanismia ja tehokkaita toimia sen toteuttamiseksi ja takaamiseksi, mistä olemme aiemmin päättäneet?
<P>
Nämä päätökset tehtiin puoli vuosisataa sitten. Parlamentti laatii edelleen samasta aiheesta joka vuosi uusia asiakirjoja, joissa se korostaa tätä kysymystä, tekee sitoumuksia ja vaatii toimia. Nyt elämme vuotta 2007, ja meidän on tunnustettava nyt tarkasteltavassa asiakirjassa, että naiset ovat aliedustettuina parlamentin hallinnossa ja päätöksiä tekevissä elimissämme.
<P>
Lopuksi pyydän meitä kaikkia, jotka on valittu eurooppalaisen politiikan korkeimmalle tasolle, olemaan päättäväisiä ja lopettamaan jo ennestään surkeiden henkilöstöresurssien ja -mahdollisuuksien tuhlaaminen. Hyväksykäämme toimillamme naiset tasa-arvoisiksi miesten kanssa niin poliittisen päätöksenteon kuin palkkakysymystenkin alalla.
<P>
Yhtäläisistä oikeuksista on tehtävä osa lainsäädäntöä paitsi paperilla myös jokapäiväisessä elämässä. Se on myös ratkaiseva tekijä Lissabonin strategian onnistuneen täytäntöönpanon kannalta.
<SPEAKER ID="013" NAME="Puhemies">
Olette onnitelleet minua, ja minä puolestani onnittelen niitä harvoja miehiä, jotka ovat läsnä parlamentissa tässä sukupuolten tasa-arvoa koskevassa keskustelussa, sillä mielestäni heidän läsnäolonsa on ensisijaisen tärkeää yhä näkyvän syrjinnän vastustamiseksi.
<SPEAKER ID="014" NAME="Roberta Angelilli" LANGUAGE="IT">
Arvoisa puhemies, hyvät parlamentin jäsenet, toivon teille todellakin kaikkea hyvää ensimmäisenä päivänänne puhemiehenä.
<P>
Naisten oikeuksien alalla on kuitenkin vielä valtavasti tehtävää. Olemme tehneet jo pitkään parlamentissa töitä tällä alalla, ja nimenomaan siitä syystä ymmärrämme, että on yhä tärkeämpää varmistaa, että sukupuolinäkökohdat sisällytetään tosiasiallisesti valiokuntatyöskentelyyn ja että se tehdään tehokkaasti ja toimivasti. Jos tarkastelemme todellista tilannetta, huomaamme, että monia ongelmia on edelleen ratkaisematta, ja luvut ovat täysin selvät: naisten on yhä vaikeampaa päästä mukaan poliittisiin ja institutionaalisiin toimiin ja osallistua niihin, puhumattakaan niistä loputtomista ratkaisemattomista ongelmista, joita naisilla on työ- ja perhe-elämän yhteensovittamisessa käytännössä. Jos aiomme poistaa eriarvoisuuden, nimenomaan tästä syystä meidän on puututtava avoimesti kaikkiin unionissa toteutettaviin toimiin ja politiikkaan.
<P>
Lisäksi esittelijä - jota kiitän erinomaisesta työstä - on korostanut perustellusti sitä seikkaa, ettei meillä ole vieläkään asianmukaista toimintakulttuuria, jossa rohkaistaisiin naisia osallistumaan poliittiseen elämään. Haluan esittää yhden esimerkin: Italiassa ei ole säädetty niin kutsutuista vaaleanpunaisista kiintiöistä, enkä henkilökohtaisesti ole vakuuttunut siitä, että tällaiset kiintiöt ovat välttämättä paras järjestelmä. Italiassa puolueet ovat kuitenkin päättäneet vapaaehtoisesti lisätä naisten määrää ehdokasluetteloissaan. Näin on tehnyt myös minun puolueeni, ja tällaisissa puolueissa parlamentissa edustettuina olevien naispuolisten poliitikkojen määrä on itse asiassa kasvanut, ja tämä on myönteinen kehityskulku. Se on yksi esimerkki hyvistä käytännöistä, jotka olisi vietävä muihin maihin ja pantava täytäntöön yhteisön tasolla. Lopuksi totean, että odotan kaikkien yhteisön toimielinten ja etenkin puheenjohtajavaltio Saksan asettavan naiset takaisin valokeilaan ja saattamaan alulle aidon eurooppalaisen perhepaketin.
<SPEAKER ID="015" NAME="Satu Hassi">
Verts/ALE-ryhmän puolesta. - (FI) Arvoisa puhemies, minäkin haluan kiittää esittelijä Záborskáa hänen tekemästään hyvästä työstä, ja haluan myös onnitella puhemiestä valinnan johdosta.
<P>
On hyvä asia, että Euroopan parlamentti on velvoittanut valiokunnat toteuttamaan tasa-arvon valtavirtaistamista. Tämä on prosessi, joka kestää varmasti kauan, ja on tärkeää, että FEMM-valiokunta johtaa tätä prosessia. Tiedän, että parlamentissa on myös kollegoita, jotka kyseenalaistavat tämän asian, ja minusta tuntuu, että juuri he useimmiten tarvitsisivat tasa-arvokoulutusta.
<P>
Kun minut nimettiin tämän asian vastuuhenkilöksi ympäristövaliokunnassa, pyysin että FEMM-valiokunta konkretisoisi tehtäviä, joita tasa-arvon valtavirtaistamiseksi tulisi tehdä, ja FEMM-valiokunta tekikin tämän kyselykaavakkeen muodossa, joka oli hyvin valaiseva ja tervetullut. Laadin tämän FEMM-valiokunnan kyselykaavakkeen pohjalta alustavan ehdotuksen ENVI-valiokunnalle. Siitä ei ole vielä päätöksiä, mutta esitän valiokunnassani esimerkiksi sitä, että valiokunta tuottaisi joka vuosi tilaston siitä, mikä on sukupuolijakauma koordinaattorien keskuudessa, esittelijöiden keskuudessa ja sihteeristössä ja että valittaisiin pilottiasia, jossa erityisesti toteutettaisiin valtavirtaistamista ja identifioitaisiin asioita, joissa tehdään erityisen läheistä yhteistyötä FEMM-valiokunnan kanssa. Mielestäni FEMM-valiokunta voisi tuottaa täysistunnolle tällaisia konkreettisempia päätösehdotuksia siitä, mitä valiokuntien tulisi tehdä. Uskon, että tätä asiaa vietäisiin tehokkaimmin eteenpäin siten, että täysistunto tekisi sekä velvoittavia päätöksiä että antaisi suosituksia asioista, joita valiokunnassa tehtäisiin.
<P>
Lopuksi, arvoisa puhemies, toteaisin, että myös poliittisten ryhmien pitää kiinnittää huomiota sukupuolten tasa-arvoon. Poliittiset ryhmät päättävät hyvin pitkälti siitä, miten tasa-arvo toteutuu, kun ne valitsevat ryhmien puheenjohtajia ja ryhmien välisissä neuvotteluissa täytettäessä valiokuntien puheenjohtajien ja varapuheenjohtajien paikkoja.
<SPEAKER ID="016" NAME="Eva-Britt Svensson">
GUE/NGL-ryhmän puolesta. - (SV) Kiitos, arvoisa puhemies. Onnittelen teitä vilpittömästi nimityksestänne parlamentin varapuhemieheksi. Olen siitä todellakin hyvin iloinen.
<P>
Nyt tarkasteltavassa mietinnössä todetaan perustellusti, että naisten ja miesten edustuksen epätasapaino on yhä leimallista kaikille julkisen elämän aloille. Arvioitaessa sitä, miten valiokunnat ovat tähän asti noudattaneet parlamentin päätöstä, jonka mukaan tasa-arvonäkökulma olisi aina otettava huomioon kaikessa työssämme, ei liene yllättävää havaita, että töitä riittää yhä uskomattoman paljon ennen kuin voimme sanoa, että tasa-arvonäkökulma on sisällytetty aidosti toimiimme. Se ei ole mikään uutinen. Monet meistä kokevat päivittäisissä toimissamme, että miehet ja naiset ovat epätasa-arvoisia ja että meihin sovelletaan epätasa-arvoisia ehtoja. Tämä ei ole ominaista yksistään Euroopan parlamentille. Meidän on pakko panna merkille, että puhuimmepa parlamentin työstä tai yhteiskunnan yleisestä toimintatavasta, taloudellinen ja poliittinen valta on edelleen yhden sukupuolen, nimittäin miesten käsissä. Kaikista sukupuolten tasa-arvon tärkeyttä koskevista keskusteluistamme huolimatta on selvästikin helpompi puhua siitä kuin toteuttaa sitä käytännössä.
<P>
Tarvitsemme erilaisia välineitä sukupuolten tasa-arvoon liittyvien kysymysten ratkaisemiseksi, ja meidän on ryhdyttävä toimiin tällaisen tasa-arvon aikaansaamiseksi. Tällaisia välineitä ovat esimerkiksi koulutus ja tietämys. Jotta voimme muuttaa asioita, meidän on selkeytettävä valtarakenteita. Odotamme siten toiveikkaina tasa-arvoinstituutin toimia. Sen tarjoamia välineitä ovat muun muassa tiedon jakaminen entistä laajemmin ja sukupuolten mukaan jaotellut tilastotiedot. Toinen tärkeä sukupuolten tasa-arvon edistämisväline on koulutus. On tärkeää, että virkamiehet voivat saada vastakin jatkokoulutusta sukupuolinäkökulman toimintaan sisällyttämisen alalla. On kuitenkin yhtä tärkeää, että myös Euroopan parlamentin jäsenet saavat koulutusta tasa-arvokysymyksissä. On väärin luulla, että kansan valitsemina poliitikkoina meillä on automaattisesti riittävästi tietoa sukupuolten tasa-arvosta ja sukupuolinäkökulman sisällyttämisestä toimintaan. Voimme kuitenkin vaikuttaa tähän tilanteeseen. Voimme äänestää mietinnössä esitetyn ehdotuksen puolesta, jonka mukaan kaikille parlamentin jäsenille olisi järjestettävä koulutusta sukupuolten tasa-arvoa koskevissa asioissa ennen seuraavan toimikauden alkua. Kehotan teitä äänestämään mietinnön tämän kohdan puolesta. Kiitokset.
<SPEAKER ID="017" NAME="Derek Roland Clark">
IND/DEM-ryhmän puolesta. - (EN) Arvoisa puhemies, edellinen puhuja viittasi juuri siihen, miten valitettavaa ja ilmeistä on, että monet poliittiset työpaikat menevät vahvoille ihmisille - eli miehille. Hän ei ole ilmeisestikään tavannut koskaan rouva Thatcheriä!
<P>
Miksei näitä mietintöjä voida kirjoittaa selkokielellä? Termi "sukupuolten tasa-arvon valtavirtaistaminen" esiintyy läpi mietinnön. Mitä sillä tarkoitetaan? Onko kyse jonkinlaisesta poliittisesta korrektiudesta? Mietinnön 16 kohdassa, joka koskee EU:n toimielinten virkojen täyttämistä, todetaan, että tasa-arvonäkökulma "on otettava huomioon". Tarkoitetaanko sillä erityisesti miehille tai naisille suunniteltuja työpaikkoja?
<P>
Mietinnön 1 kohdassa vaaditaan, että "sukupuolten välisen tasa-arvon vaatimus on toteutettava - - lähestymistavalla, joka ei aseta miehiä ja naisia vastakkain". Tarkoitetaanko tällä, etteivät miehet ja naiset voi hakea samaa työpaikkaa, jos heidät asetetaan näin vastakkain?
<P>
Johdanto-osan kappaleessa A todetaan, että jotkin valiokunnat eivät ota ollenkaan huomioon sukupuolten tasa-arvon valtavirtaistamista. Hyvänen aika, mitä voimme tehdä tälle asialle? Hetkinen, tämän ammattikielen tueksi on esitetty joitakin tosiseikkoja ja lukuja. Johdanto-osan kappaleessa F viitataan "naispuolisten parlamentin jäsenten osuuden jatkuvaan kasvuun; vuonna 1979 jäsenistä oli naispuolisia 17,5 prosenttia ja vuonna 2004 30,33 prosenttia". Johdanto-osan kappaleessa G todetaan, että EU:n hallinnossa "naiset ovat aliedustettuina päätöksiä tekevien elinten vastuullisilla paikoilla". Olemme selvästikin siirtymässä käänteiseen syrjintään. Sen lisäksi että kaikenlainen syrjintä on läpeensä huono asia, se on myös vastoin kaikkia EU:n puolustamia arvoja.
<P>
Tämän jälkeen siirrytään väistämättä tarkastelemaan kiintiöitä, mutta mietinnössä vaaditaan myös naisten ihmisarvon kunnioittamista. Yhdistyneessä kuningaskunnassa muilla poliittisilla puolueilla on ehdokasluetteloita, joissa on ainoastaan naisia. Minkälaista ihmisarvoa tämä on? Puolueemme ei toimi näin. Mitä jos tällaisessa tilanteessa ei ole riittävästi naisia, jotta kiintiö täyttyisi? Jätetäänkö virat täyttämättä?
<P>
Oletan, että muutamat ihmiset uskovat nyt olevansa tekemisissä raivoisan sovinistin kanssa - mutta se ei ole totta. Olen ammatiltani opettaja. Opetin 39 vuoden ajan ja opetin tyytyväisenä myös monia naisia. Työskentelin ilomielin naisten opettajana - se ei ollut mikään ongelma. Kunnioitin heitä kaikkia. Uskon yksinkertaisesti, ettei naisilla pitäisi olla mitään esteitä pätevöitymiselle ja että heidän olisi haettava paikkoja täysin tasa-arvoiselta pohjalta. Kaikki muu, tämä mietintö mukaan luettuna, on naisia halventavaa, ja kaikkien itseään kunnioittavien naisten olisi pidettävä tätä mietintöä loukkaavana. Pyydän jäseniä hylkäämään sen äänestyksessä.
<SPEAKER ID="018" NAME="Irena Belohorská" AFFILIATION="NI">
(SK) Yhdistyneiden Kansakuntien yleiskokous totesi ensimmäisen kerran Wienissä vuonna 1993, että ihmisoikeuksien periaate sisältää myös naisten oikeudet ja että näiden oikeuksien suojelu on ensisijainen tavoite.
<P>
Pekingin toimintasuunnitelmassa tunnustettiin myöhemmin, että sukupuolten tasa-arvo on yksi päätavoitteista, ja yksilöitiin 12 kriittistä painopistealuetta. Sallinette minun mainita muutaman niistä: naiset ja köyhyys, koulutus, naiset ja terveys, naisiin kohdistuva väkivalta, aseelliset konfliktit, naiset ja joukkoviestintävälineet, naisten osallistuminen päätöksentekomenettelyihin ja poliittisiin ja sosiaalisiin rakenteisiin.
<P>
Vaikka näiden välineiden täytäntöönpanoon osallistuu lukuisia elimiä, kuten YK, Euroopan neuvosto, ETYJ ja Euroopan unioni, voimme todeta tänään, että sukupuolten tasa-arvo on pantu täytäntöön vain lainsäädännössä, ei todellisuudessa.
<P>
Puolustelemme tilannetta usein naisten prosenttiosuudella eri järjestöissä. Emme kuitenkaan pane merkille, että nämä prosenttiluvut ilmentävät ensisijaisesti naisten osallistumista elimen alhaisimmilla tasoilla. Mitä korkeammalle kiipeämme johtoportaissa, sitä pienempi on naisten osuus. Mielestäni myös tässä tapauksessa voidaan soveltaa testattua ja toimivaksi todettua mallia: jos haluamme saada aikaan muutoksen, meidän on aloitettava itsestämme. Ehkäpä juuri tästä syystä kollegani Záborskán laatima mietintö on niin tärkeä.
<P>
Voimme sanoa myös Euroopan parlamentissa, että naisten edustus on parantunut prosentuaalisesti aikaisempaan tilanteeseen verrattuna. Meidän olisi kuitenkin ymmärrettävä, että naiset saavat yleensä alhaisemman tason paikkoja niin Euroopan parlamentissa kuin sihteeristöissäkin. Lisäksi rohkenen sanoa, että sihteeristöissä olemme panneet sukupuolten tasa-arvon periaatteen täytäntöön täysimääräisesti, sillä sihteeristöissä enemmistö on naisia. Onko kuitenkin niin, että Euroopan parlamentissa vallitsevat edelleen vanhat ennakkoasenteet, joiden mukaan naisista tulee hyviä vaimoja, äitejä, rakastajattaria, sihteereitä, kokkeja ja siivoojia mutta ei johtajia? On valitettavaa, että tähän mennessä ainoa parlamentin miespuolisen jäsenen pitämä puhe oli sellainen kuin hetkeä aiemmin kuulimme.
<SPEAKER ID="019" NAME="Edit Bauer" AFFILIATION="PPE-DE">
(SK) Arvoisa puhemies, minäkin haluan onnitella teitä valinnastanne tähän tehtävään. Sillä, että johdatte nimenomaan tätä keskustelua, voi hyvinkin olla viitteellinen merkitys.
<P>
Haluan kertoa ihailevani esittelijää siitä, miten selvästi hän kuvailee mietinnössä yhtäläisten mahdollisuuksien toteutumista Euroopan parlamentissa. Hän ei väitä, etteikö parlamentissa olisi enää mitään tehtävää yhtäläisten mahdollisuuksien edistämiseksi. Päinvastoin hän toteaa selvästi, että sukupuolten tasa-arvon valtavirtaistaminen on muotoiltu ja tuotu hyvin esiin parlamentin hyväksymissä päätöslauselmissa ja Euroopan yhteisön antamissa direktiiveissä, ja tämä periaate on sisällytetty myös työryhmien ja valiokuntien toimintaan. Sisällön osalta aiheen käsittelyssä rajoitutaan kuitenkin siihen, että valiokunnat sitoutuvat kouluttamaan sihteeristöjään sukupuolten tasa-arvon valtavirtaistamisasioissa. Mielestäni myös jotkin parlamentin kollegani tarvitsevat tällaista koulutusta.
<P>
Haluaisin kiinnittää huomionne siihen, että Euroopan parlamentissa meillä on usein tapana aliarvioida yhä ratkaisematta olevien ongelmien seuraamukset. Euroopan unionin väestön ikääntymisongelmaa on mahdotonta ratkaista, jollemme tarkista sukupuolten tasa-arvon valtavirtaistamista koskevaa lähestymistapaamme. On selvää, etteivät eläkejärjestelmien muuttaminen ja nykyaikaistaminen yksistään riitä. Taustalla olevat ongelmat näyttävät koskevan nyt kahta tasoa samanaikaisesti. Ensinnäkin poliittisen eliitin omaksuma filosofinen lähestymistapa johtaa epäsuoraan syrjintään niin kutsutun kansalaisperiaatteen soveltamisen takia, sillä se johtaa selvästi syrjintään ja yhtäläisten mahdollisuuksien puutteeseen. Toiseksi meillä ei ole minkäänlaisia käytännön aloitteita, joilla pyrittäisiin sovittamaan yhteen työelämän vaatimukset perhe-elämän vaatimusten kanssa, minkä takia miesten ja naisten mahdollisuuksissa on valtavia eroja nykyisten, vaikeasti torjuttavien stereotypioiden seurauksena.
<P>
Kun otetaan huomioon Euroopan unionin demografisten muutosten takia kohtaama vakava haaste, katson vakaasti, että Euroopan parlamentin olisi tehtävä paljon enemmän yhteistyötä kansallisten parlamenttien kanssa sukupuolten tasa-arvon valtavirtaistamisen alalla. Mielestäni Euroopan yhdenvertaisten mahdollisuuksien teemavuosi muodostaa sitä varten asianmukaiset puitteet.
<SPEAKER ID="020" NAME="Lissy Gröner" AFFILIATION="PSE">
(DE) Arvoisa puhemies, olen iloinen nähdessäni teidät tänään puhemiehen paikalla, ja onnittelen teitä lämpimästi valintanne johdosta. Tätä keskustelua on käyty tähän asti ilman komissiota ja neuvostoa, ja se on ollut aivan oikein. Keskustelun aiheena on sukupuolten tasa-arvon valtavirtaistamisen käytännön täytäntöönpano valiokunnissa ja erityisesti ensimmäinen välivaiheen mietintö, joka on laadittu minun aiemmin laatimani mietinnön johdosta, joka hyväksyttiin vuonna 2003.
<P>
Mietinnössä osoitetaan erinomaisesti, miten meidän olisi pantava sukupuolten tasa-arvon valtavirtaistaminen täytäntöön parlamentissa. On oikein, että tarkastelemme asiaa, mutta pelkään hieman, että olemme hukanneet mahdollisuuden, sillä me kaikki puhumme kaikesta epäolennaisesta emmekä siitä, mitä me voimme tehdä parlamentissa.
<P>
Mitä onkaan tapahtunut mietinnön 1 kohdalle, joka koski sukupuolten tasa-arvon valtavirtaistamissuunnitelmaa eli tasa-arvoa kaikissa arvioinneissa ja analyyseissä ja miesten ja naisten tasa-arvoa koskevien käsitteiden uutta kehittämistapaa parlamentissa? Tällä alalla riittää vielä paljon tekemistä, ja meiltä puuttuu konkreettinen toimintasuunnitelma.
<P>
Entä miten on edistytty mietinnön 2 kohdan osalta, joka koski tasa-arvokysymyksiin liittyviä prioriteetteja ja korkean tason työryhmää? Tämä työryhmä on tehnyt erinomaista työtä, ja noudatettu menettely on ollut oikea, sillä kaikki valiokunnat ovat laatineet selvityksiä. Kuten olemme saaneet kuulla ympäristön, kansanterveyden ja elintarvikkeiden turvallisuuden valiokunnalta, muutamat valiokuntien varapuheenjohtajat ovat tehneet erinomaista työtä, vaikka toisinaan heidän toimensa onkin tehty naurunalaisiksi.
<P>
Miten on vastattu vaatimukseemme lisätä naisten määrää parlamentin päättävissä elimissä? Sen edistämiseksi ei ole toteutettu mitään konkreettisia toimia. Ryhmissä ja kansallisissa valtuuskunnissa on eroa sen osalta, miten vakavasti ne ovat suhtautuneet tähän vaatimukseen, mutta mitään asianmukaista strategiaa ei kuitenkaan ole laadittu.
<P>
Entä miltä näyttää talousarviomenettelyä koskeva analyysi? Emme ole ottaneet konkreettisia askelia myöskään tällä alalla, vaikka tasa-arvonäkökulman huomioon ottava budjetointipolitiikka onkin ollut määrä muuttaa konkreettiseen muotoon. Minkälaisia edistysaskelia on tehty tehokkaan lehdistö- ja tiedottamisstrategian alalla, jota myös vaadittiin vuonna 2003? Myös tällä alalla on edelleen suuria puutteita.
<P>
Nyt kun meidän on toteutettava asianmukainen analyysi ja arviointi, toivon hartaasti, että saamme valiokuntia koskevassa analyysissa apua Euroopan tasa-arvoinstituutilta, jonka perustamisesta äänestimme hiljattain.
<P>
On kuitenkin valitettavaa, ettei mietinnössä suinkaan käsitellä riittävästi ryhmien ja valtuuskuntien tilannetta ja toimintapolitiikkojen sisältöä, ja siksi haluaisin, että omaksumme kunnianhimoisemman lähestymis- ja johtamistavan vuoteen 2009 mennessä - jolloin on määrä järjestää vaalit - jotta saadaan aikaan todellisia sopimuksia, jotka mahdollistavat sukupuolten tasa-arvon valtavirtaistamisen ja naisten pääsemisen johtopaikoille.
<P>
Vaikka olenkin kiitollinen tehdystä työstä, meidän on silti tehtävä merkittäviä toimia päästäksemme lähellekään sitä tavoitetta, jonka asetimme itsellemme vuoden 2003 mietinnössä.
<SPEAKER ID="021" NAME="DanutBudreikait" AFFILIATION="ALDE">
(LT) Sukupuolten tasa-arvo EU:ssa on eräs kaikkein tärkeimmistä demokraattisista arvoista, sillä se mahdollistaa ilmaisunvapauden ja henkilöiden väliset suhteet täydellisen tasa-arvon pohjalta. Tätä arvoa ei ole kuitenkaan pantu kaikilta osin täytäntöön: naisia syrjitään työhönotossa, ja heille maksetaan merkittävästi huonompaa palkkaa kuin miehille samasta työstä. Sukupuolten tasa-arvoa koskevat kysymykset ja sukupuolten tasa-arvoa koskeva yhdennetty lähestymistapa ovat laaja-alaisia ja ajankohtaisia asioita sekä jäsenvaltioissa että Euroopan unionissa. Onnittelen naisten oikeuksien ja sukupuolten tasa-arvon valiokuntaa siitä, että se on saattanut alulle tämän tutkimuksen ja laatinut mietinnön sukupuolten tasa-arvoa koskevasta yhdentyneestä lähestymistavasta Euroopan parlamentin valiokunnissa. Valiokuntia on arvioitu niiden täyttämän kyselylomakkeen perusteella, jossa kuvataan kunkin valiokunnan lähestymistapaa ja toimia tasa-arvostrategian alalla, sukupuolten tasa-arvoa koskevan yhdennetyn lähestymistavan täytäntöönpanoa ja sukupuolinäkökohtia koskevan kuulemisen ja yhteistyötoimien täytäntöönpanoa. Kehitysyhteistyövaliokunnassa, jossa minä vastaan tasa-arvonäkökulman sisällyttämisestä toimintaan, aiheesta ei ole käyty erityisiä keskusteluja. Valiokunta tekee enemmän töitä tasa-arvoasiantuntemusta ja -konsultointia koskevissa kysymyksissä kansalaisjärjestöjen ja kehitysmaiden kanssa.
<P>
Minun ymmärtääkseni tasa-arvonäkökulman sisällyttäminen toimintaan muodostaa vaikeuksia valiokuntatyöskentelyssä etenkin Euroopan parlamentissa sovelletun d'Hondtin järjestelmän takia. Vaikka 30 prosenttia parlamentin jäsenistä onkin naisia, mainittua järjestelmää käytettäessä pienten puolueiden naisilla on todellisuudessa vain pienet mahdollisuudet mietinnön tai lausunnon laatimiseen. Järjestelmän takia naisilla ei ole myöskään mahdollisuutta osoittaa kykyjään tai ilmaista näkemystään heidän jäsenvaltiolleen, Euroopan unionille ja maailmalle tärkeistä asioista. Vaikka järjestelmän odotetaankin antavan pienille ryhmille mahdollisuuden esittää lainsäädäntöasiakirjoja, todellisuudessa se on hankala panna täytäntöön. Sukupuolten tasa-arvoa koskevan yhdennetyn lähestymistavan täytäntöönpanon seurannassa tätä kysymystä olisi tarkasteltava laajemmassa asiayhteydessä, nimittäin Euroopan parlamentin toimintasääntöjen yhteydessä, joita on parannettava.
<SPEAKER ID="022" NAME="Jan Tadeusz Masiel" AFFILIATION="UEN">
(PL) Arvoisa puhemies, luonto on määrännyt, että ihmisiä on oltava kahdenlaisia, miehiä ja naisia, vaikka he ovatkin yhtä arvokkaita ja tärkeitä. Riippumatta siitä, haluammeko vai emme, jokaisessa pääosin uskonnon muovaamassa kulttuurissa - olkoon kyse islamilaisesta, juutalaisesta tai kristillisestä kulttuurista - miesten ja naisten välinen suhde ymmärretään omalla erityisellä tavalla. Tämä suhde kehittyy ja paranee jatkuvasti ajan kuluessa. Euroopan parlamentin naisten oikeuksien ja sukupuolten tasa-arvon valiokunnan olemassaolo ja parlamentille tänään esitetty mietintö ovat yksi merkki tämän kehitysprosessin etenemisestä pitkälle.
<P>
Tämä kehitys ei saa kuitenkaan muuttua vallankumoukseksi. Emme saa yrittää määrätä väkipakolla miesten ja naisten välisestä keinotekoisesta suhteesta. On ilmeisen tärkeää varmistaa, että miehillä ja naisilla on samat mahdollisuudet kehittyä, mutta ei ole asianmukaista määrätä minkäänlaisista keinotekoisista kiintiöistä. Tarkoitan tällä esimerkiksi kiintiöitä, joilla säännellään osallistumista julkiseen elämään. Mielestäni koulutus ja tietoisuuden lisääminen, joihin viitataan mietinnössä, ovat hyödyllisiä asioita, mutta kiintiöiden käyttöönotolla syrjittäisiin parempia ehdokkaita huonompiin nähden, ja ne voivat haitata naisten päämäärän toteutumista tulevaisuudessa.
<P>
Ei ole mitään hienompaa kuin luonnon ja kulttuurin monimuotoisuus, jonka näemme ympärillämme, ja se on kaikkein suurin ihmiskunnan inspiraation lähde. Mielestäni miesten ja naisten väliset erot ovat elämän ydin.
<SPEAKER ID="023" NAME="Sylvia-Yvonne Kaufmann" AFFILIATION="GUE/NGL">
(DE) Arvoisa puhemies, onnittelen teitä lämpimästi valintanne johdosta. Haluan ilmoittaa kannattavani tätä mietintöä, joka ei mielestäni sisällä mitään parlamentin työjärjestyksen vastaista. Kiitän esittelijä Záborskáa erinomaisesta yhteistyöstä viimeisten kahden ja puolen vuoden aikana. Olin edellisen puhemiehistön jäsen, ja vastasin tasa-arvoasioista ja osallistuin puhemiehistön korkean tason työryhmän muiden jäsenten Roth-Behrendtin, Lullingin ja Grönerin sekä Friedrichin ja Daulin kanssa sukupuolten tasa-arvon valtavirtaistamisen edistämiseen valiokuntatyöskentelyssä. Haluaisin ilmaista teille kaikille arvostavani työtänne, ja on sanomattakin selvää, että haluan kiittää myös hallintohenkilöstöä, ja etenkin henkilöstön pääosaston tasa-arvoasioista vastaavan osaston henkilöstöä.
<P>
Olen varma, että vasta valittu puhemiehistö jatkaa työryhmän toimia keskeytyksettä ja yhtä sitoutuneesti, ja se voi toimia järkevältä pohjalta, sillä edellinen puhemiehistö hyväksyi hiljattain yksimielisesti vuosien 2002-2006 yhdenvertaisten mahdollisuuksien kehittämistä koskevan mietintöni, jossa on asetettu kunnianhimoisia tavoitteita, jotka on määrä saavuttaa vuoteen 2009 mennessä. Tällaisia ovat Euroopan parlamentissa johtotehtävissä, etenkin keski- ja ylätason johtotehtävissä, toimivien naisten osuuden selvä kasvu. Aiomme ryhtyä lisätoimiin, jotta henkilöstömme voi saattaa työ- ja perhe-elämänsä paremmin tasapainoon, ja olemme tulevaisuudessa tarkempia sen osalta, että parlamentin toiminnassa käytetään sukupuolineutraalia kieltä.
<P>
Puhemiehistö ryhtyi ensimmäisenä toimiin tasa-arvonäkökulman soveltamiseksi budjettiprosessissa, ja tämä tehtävä koskee meitä kaikkia parlamentissa vuonna 2008. Toivon, että voimme järjestää kaikille jäsenille tarvittavan koulutuksen ja uudelleenkoulutuksen.
<SPEAKER ID="024" NAME="Sylwester Chruszcz" AFFILIATION="NI">
(PL) Arvoisa puhemies, minäkin haluan onnitella teitä hyvin tärkeästä tehtävästänne.
<P>
Naisten tasa-arvoa ei voida koskaan taata yksistään säännöksillä. On itsestään selvää, ettei naisiin sukupuolen perusteella kohdistuvaa syrjintää pidä suvaita missään olosuhteissa. Sitä ei voida sallia valiokuntatyöskentelyssä eikä missään muussakaan yhteydessä. Vasemman siiven ryhmittymillä ja liberaaliryhmittymillä on tapana keskittyä aiheettomasti tällaisten asioiden pikkutarkkoihin yksityiskohtiin. On pidettävä mielessä, ettei naisten kunnioitusta saavuteta säännöksillä. Se on yksinomaan perhekasvatuksen tulosta.
<P>
Kuulun Liga Polskich Rodzin -puolueeseen, ja olemme todellakin tietoisia naisiin kohdistuvan syrjinnän muodostamasta ongelmasta. Olemme esittäneet kansallisessa lainsäädännössä useita säädösehdotuksia, joista on hyötyä naisille ja äideille. Kannatamme ja edistämme naisten asemaa politiikassa ja yhteiskunnassa. Naisilla on tärkeä asema myös Euroopan parlamentissa. Kannatamme myös pyrkimyksiä poistaa kaikki naisten ihmisarvoon ja vapauteen kohdistuvat loukkaukset.
<P>
Sukupuolten tasa-arvoa koskeva keskustelu on tärkeä, mutta emme saa antaa sen johtaa ideologiseen konfliktiin, jossa miehet ja naiset yllytetään toisiaan vastaan, sen sijaan että he tekisivät yhteistyötä, mikä johtaa uudenlaisen dogmin syntyyn. On eräs perimmäinen kysymys, joka ilmenee aika ajoin. Onko tässä kaikessa todellakin kyse tasa-arvosta, yhtäläisistä oikeuksista ja ihmisarvosta, vai onko kyse todellisuudessa uuden ideologian luomisesta? Onko tästä kyse myös täällä Euroopan parlamentissa? Minä ja Liga Polskich Rodzin -puolue katsomme, että tarvitsemme erityisiä oikeussääntöjä. Tällaiset säännökset olisi kuitenkin muotoiltava siten, että varmistetaan miesten ja naisten tasa-arvoinen kohtelu mutta myös suojellaan viimeksi mainittuja.
<SPEAKER ID="025" NAME="Zita Pleštinská" AFFILIATION="PPE-DE">
(SK) Arvoisa puhemies, haluan onnitella teitä valinnastanne tähän tehtävään mutta myös siitä, että ensimmäinen johtamanne keskustelu liittyy sattumoisin naisiin. Hyvät parlamentin jäsenet, onnittelen esittelijä Záborskáa hänen tasapainoisesta mietinnöstään ja samalla haluaisin kiittää häntä siitä erinomaisesta työstä, jota hän on tehnyt naisten oikeuksien ja sukupuolten tasa-arvon valiokunnan puheenjohtajana.
<P>
Olen samaa mieltä siitä, että naisten on oltava edustettuina poliittisia päätöksiä tekevissä Euroopan parlamentin elimissä. Olen myös tyytyväinen pyrkimyksiin sisällyttää sukupuolten tasa-arvon valtavirtaistaminen Euroopan parlamentin kaikkien valiokuntien käytännön työhön. On tärkeää kannustaa valiokuntia tarttumaan aiheeseen ja varmistamaan, että ne kiinnittävät riittävästi huomiota sukupuolten tasa-arvon valtavirtaistamiseen.
<P>
Sukupuolten tasa-arvon valtavirtaistaminen ei ole mikään strategia, joka voidaan panna täytäntöön hetkessä. Se on ikään kuin lanka, jota on kudottava koko poliittisen prosessin ajan, jotta tasa-arvonäkökulma voidaan sisällyttää kaikkiin yhteisön politiikkoihin kaikilla tasoilla.
<P>
Sukupuolten tasa-arvoa koskevan vaatimuksen pitäisi näkyä käytännön lähestymistavassa, jossa miehiä ja naisia ei yllytetä toisiaan vastaan. Painottamalla enemmän miesten osallistumista sukupuolten tasa-arvon valtavirtaistamiseen lisätään samalla sellaisten kysymysten merkitystä, joiden on katsottu kuuluvan aiemmin yksinomaan naisille. Euroopan parlamentin poliittisilla ryhmillä voi olla hyvin tärkeä tehtävä tässä menettelyssä edistämällä naisten osallistumista julkiseen elämään, esimerkiksi rohkaisemalla naisia asettumaan ehdokkaiksi Euroopan parlamentin ja kansallisten parlamenttien vaaleissa.
<P>
Katson vakaasti, että vuonna 2007, joka on yhdenvertaisten mahdollisuuksien teemavuosi, Euroopan parlamentin olisi näytettävä esimerkkiä omilla organisaatiorakenteillaan osoittaakseen, että sukupuolten tasa-arvo on olennainen osa parlamentin poliittista rutiinitoimintaa, josta hyötyy koko yhteiskunta ja joka perustuu syrjimättömyyteen, suvaitsevuuteen, tasa-arvoon ja solidaarisuuteen. Luotan siihen, että jäsenvaltiot yhtyvät tähän vetoomukseen ja vastaavat siihen panemalla täytäntöön sukupuolten tasa-arvon valtavirtaistamispolitiikkoja.
<SPEAKER ID="026" NAME="Zita Gurmai" AFFILIATION="PSE">
(HU) Eikö olekin luonnollista ajatella, että lisääntyminen, lastensaanti, sairaiden ja vanhusten hoivaaminen, perheen pitäminen koossa kuten myös terveydenhuolto, koulutus ja sosiaalipalvelut ovat mahdottomia ilman naisten osallistumista? Tämä koskee miltei jokaista elämän alaa. Miten sitten voimme päättää mistään asioista tai säätää yhdestäkään laista tai asetuksesta ottamatta huomioon naisten erityisiä näkökantoja?
<P>
Sukupuolten tasa-arvopolitiikan pitkän aikavälin tavoitteen kannalta on tärkeää, että se sisällytetään osaksi kaikkia politiikan aloja ja että sitä harjoitetaan kaikilla tasoilla. Jäsen Záborskán mietintö on ensimmäinen mietintö, jossa tarkastellaan yhtäläisiä mahdollisuuksia koskevaa yhdennettyä lähestymistapaa - ja olen siitä kovin kiitollinen.
<P>
Vaikka valiokunnat kiinnittävätkin työssään entistä enemmän huomiota tasa-arvonäkökohtiin, tähän päivään mennessä yksikään elin ei ole vahvistanut yhtäläisiä mahdollisuuksia koskevia vaatimuksia toimintaperiaatteissaan. Strateginen perusta puuttuu: naisten osuutta kasvatetaan mutta ei merkittävissä tehtävissä. Parlamentin valiokuntien on suhtauduttava vakavammin tarpeeseen täyttää miesten ja naisten yhtäläisiä mahdollisuuksia koskevat vaatimukset, ja sen toteutuminen edellyttää, että varmistamme riittävän koulutuksen ja tiedottamisen. Emme kuitenkaan saa asettaa miehiä ja naisia samalla vastakkain, vaan sen sijaan meidän on pyrittävä varmistamaan, että jokainen ymmärtää, että naisten näkökohtien ilmaiseminen on myös miesten etujen mukaista.
<SPEAKER ID="027" NAME="Piia-Noora Kauppi" AFFILIATION="PPE-DE">
(EN) Arvoisa puhemies, olen hyvin ylpeä siitä, että ensimmäinen varapuhemiehemme on nyt nainen. Haluan onnitella teitä, sillä nyt Euroopan parlamentin keskeisessä elimessä on myös naisia.
<P>
Olen tyytyväinen tähän mietintöön sukupuolten tasa-arvon valtavirtaistamisesta valiokuntatyöskentelyssä. Onko se ainutlaatuinen? Se on ainutlaatuinen omalla tavallaan. Haluaisin kiittää erityisesti esittelijää hänen erinomaisesta työstään.
<P>
On ensisijaisen tärkeää, että Euroopan parlamentti käyttää vaikutusvaltaista asemaansa yhteisössä tukeakseen ja edistääkseen sukupuolten tasa-arvoa omien työmenetelmiensä järkevän itsearvioinnin avulla. Oikeutta syrjimättömyyteen suojellaan useilla eurooppalaisilla sopimuksilla, etenkin perusoikeuskirjalla. Joka tapauksessa meidän on kehitettävä edelleen oikeudellisia välineitä, jotta voimme suojella kaikkia - niin miehiä kuin naisiakin - sukupuoleen perustuvalta syrjinnältä.
<P>
Kotimaallani Suomella on pitkä historia miesten ja naisten yhtäläisten mahdollisuuksien edistämisessä, ja siksi olen hyvin tyytyväinen naisten oikeuksien ja sukupuolten tasa-arvon valiokunnan mietinnön tuloksiin. Siinä todetaan, että valtaosa valiokunnista katsoo, että sukupuolten tasa-arvon valtavirtaistaminen on ainakin jossain määrin tärkeää.
<P>
Haluan kuitenkin korostaa sitä, että meillä on edessämme yhä pitkä matka. Kannatan jäsen Járókan esittämiä ajatuksia, esimerkiksi sitä, että kaikissa valiokunnissa olisi oltava naisia jäseninä.
<P>
Vaikka naisten määrä Euroopan parlamentissa kasvaakin edelleen, epätasa-arvoa on niin kauan kuin kyse on todella tärkeistä paikoista poliittisissa elimissä, kuten valiokuntien puheenjohtajista ja niin edelleen. Siksi kehotan jokaista valiokuntaa panemaan sukupuolten tasa-arvon valtavirtaistamisen täytäntöön omassa toiminnassaan, sillä vain siten mahdollistetaan, että naiset voivat osallistua täysimääräisesti EU:n päätöksentekomenettelyihin.
<P>
Lopuksi haluan korostaa tarvetta hankkia erityistä sukupuolen mukaan luokiteltua tietoa. Vain siten voimme loppujen lopuksi arvioida, miten edistymme ja mitä on vielä tehtävä. Tällaiset sukupuoleen perustuvat tilastotiedot ovat hyvin tärkeitä tulevaisuuden työmme kannalta.
<SPEAKER ID="028" NAME="Teresa Riera Madurell" AFFILIATION="PSE">
(ES) Arvoisa puhemies, haluan aloittaa onnittelemalla teitä valinnastanne kuten myös jäsen Záborskáa hänen työstään mietinnön hyväksi, joka valitettavasti osoittaa jälleen kerran, että miehet ja naiset ovat edelleen epätasa-arvoisia myös julkisten laitosten vastuullisissa tehtävissä.
<P>
Jos tavoitteemme on saavuttaa täydellinen tasa-arvo yhteiskunnassa, meidän on näytettävä esimerkkiä omalla poliittisella sitoumuksellamme Euroopan unionin toimielimissä ja etenkin Euroopan parlamentissa. Sukupuolten tasa-arvoa koskeva yhdennetty lähestymistapa työssämme ja naisten määrän lisääminen vastuullisissa paikoissa ovat siten asioita, joihin jokaisen parlamenttimme elimen olisi suhtauduttava vakavasti.
<P>
Tämä mietintö on sikäli arvokas parlamentin asiakirja, että sillä otetaan askel tähän suuntaan, mutta se edellyttää jatkotoimia: on asetettava selvät tavoitteet ja menetelmät niiden saavuttamiseksi, on vahvistettava, ketkä ovat vastuussa niiden saavuttamisen edellyttämistä toimista ja on tehtävä säännönmukaisia arviointeja, jotta voimme yksilöidä yhtäältä mahdolliset saavutukset ja toisaalta syyt, miksi tavoitteita ei mahdollisesti ole saavutettu.
<P>
Voimme luoda todellisen tasa-arvon miesten ja naisten välillä vain, jos jokainen tässä toimielimessä tekee jatkuvasti ja kurinalaisesti töitä sen eteen.
<SPEAKER ID="029" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, onnittelen teitä ja kaikkia mies- ja naispuolisia kollegoitanne uudesta tehtävästänne.
<P>
Perustamissopimuksen 2 artiklassa vahvistetun tasa-arvoa koskevan yhteisön oikeuden perusperiaatteen ja 3 artiklan 2 kohdassa vahvistetun tavoitteen mukaisesti, jonka mukaan miesten ja naisten välinen eriarvoisuus on poistettava tasa-arvoa koskevan yhdennetyn lähentymistavan pohjalta, Euroopan parlamentti on antanut päätöslauselmassaan poliittisen sitoumuksen luoda toimielinkehys tätä tarkoitusta varten.
<P>
Naisten oikeuksien ja sukupuolten tasa-arvon valiokunta ja sukupuolten tasa-arvoa käsittelevä korkean tason työryhmä saivat asiaa koskevat toimet käyntiin vuonna 2005. Puheenjohtaja Záborskán innoittamana ja tasa-arvoasioista vastaavien, kaikkien parlamentin 21 valiokunnan edustajien ja niiden sihteeristöjen merkittävien toimien ansiosta meille on nyt yhdenvertaisten mahdollisuuksien teemavuotena toimitettu ensimmäistä kertaa hyväksyttäväksi Euroopan parlamentin asiakirja, jossa vahvistetaan parlamentin olevan poliittisesti sitoutunut harjoittamaan itsearviointia yhdennetyn lähestymistavan soveltamisessa.
<P>
Tulokset saatiin käyttämällä Euroopan parlamentissa uudenlaista ja kekseliästä menetelmää, joka kehitettiin nykytilanteen selvittämiseksi. On myönteinen asia, että vaikka monet valiokunnat ovat vahvistaneet ensisijaiset tavoitteensa ilman tätä aihetta koskevaa strategiaa, ne kannattavat tasa-arvoasioiden sisällyttämistä toimintaan.
<P>
Mietinnössä esitetään, miten valtavirtaistaminen toteutetaan tänään äänestämämme suunnitelman mukaisesti, jossa naisten oikeuksien valiokuntaa pyydetään tekemään valmistelut tämän istuntokauden loppuun mennessä. Meidän on tietenkin kaikkien, sekä henkilöstön että parlamentin jäsenten, mentävä sitä ennen preppauskurssille, jotta voimme kehittää soveltuvat arviointimekanismit, joissa otetaan huomioon kunkin parlamentin valiokunnan erityispiirteet ja varmistetaan, että politiikat täydentävät toisiaan ja ovat johdonmukaisia keskenään ja että niissä yhdistyvät jäsenten velvollisuudet ja intressit.
<P>
Yhdennetyn lähestymistavan seuranta kahdesti vaalikauden aikana mahdollistaa laadullisen ja määrällisen arvioinnin. Tämä on oikeudellinen kysymys ja olen tyytyväinen siihen, että oikeusasioista vastaava komission jäsen on tänään läsnä. Meidän ei pidä arvostella naisten kannustamisessa päätöksentekotehtäviin tehtyjä laiminlyöntejä, vaan meidän on arvosteltava sitä seikkaa, että ansioituneita naisia estetään kilpailemasta ansioituneiden miesten kanssa. Arvoisa komission jäsen, vaadimme oikeuksien palauttamista ja sellaisen kilpailuyhteiskunnan luomista, jossa miehet ja naiset ovat tasa-arvoisia.
<SPEAKER ID="030" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, Euroopan parlamentti edustaa eurooppalaista yhteiskuntaa, jossa on 492 miljoonaa kansalaista ja 27 valtiota. Parlamentti ei kuitenkaan ilmennä tarkasti edustamansa yhteiskunnan sosiaalista rakennetta, sillä naispuolisten parlamentin jäsenten osuus on tuskin 30:tä prosenttia. Luku on aivan liian pieni. Vain 13 prosenttia puolalaisista parlamentin jäsenistä on naisia, eikä Maltalla tai Kyproksella ole ainuttakaan naispuolista edustajaa.
<P>
Euroopan parlamentin päättävien elinten vastuullisia paikkoja koskeva tilanne on yhtä epätyydyttävä. Valtaosa valiokunnista suhtautuu myönteisesti sukupuolten tasa-arvoa koskeviin kysymyksiin, mutta käytännössä ne eivät ota tasa-arvokysymyksiä huomioon määrittäessään ensisijaisia poliittisia tavoitteitaan. Tätä taustaa vasten on syytä korostaa sukupuolten tasa-arvoa käsittelevän korkean tason työryhmän perustamisen merkitystä. Tämä ryhmä työskentelee myös Euroopan parlamentin ulkopuolella, ja sen tehtävänä on kannustaa jäsenvaltioita panemaan sukupuolten tasa-arvopolitiikat tehokkaasti täytäntöön.
<P>
Poliittisilla puolueilla ja ryhmillä on ensisijaisen tärkeä tehtävä sen mahdollistamisessa, että naiset voivat osallistua täysimääräisesti poliittiseen elämään. Tietyt ryhmät ja puolueet ovat jo soveltaneet menestyksekkäästi kiintiöjärjestelmää julkisten virkojen ehdokasluetteloihin. Muiden tulisi seurata niiden esimerkkiä sen varmistamiseksi, että sukupuolten tasa-arvo toteutuu käytännössä kaikkialla unionissa tulevaisuudessa eikä jää ainoastaan toiveajatteluksi.
<P>
Lopuksi haluan onnistella jäsen Záborskaa erinomaisesti laaditusta mietinnöstä. Arvoisa puhemies, minäkin haluan onnitella teitä saamastanne tärkeästä tehtävästä. Naisena olen iloinen nähdessäni teidät virassanne.
<SPEAKER ID="031" NAME="Ljudmila Novak" AFFILIATION="PPE-DE">
(SL) Yhteiskunta, jossa molemmat sukupuolet ovat tasa-arvoisia, kehittyy menestyksekkäämmin kuin vain toisen sukupuolen edustajien hallitsema yhteiskunta. Luonnon lakien seurauksena jotkin ammatit ovat kuitenkin sellaisia, että ne soveltuvat paremmin miehille ja toiset naisille.
<P>
Olemme kuitenkin tienneet jo pitkään, että miehet ja naiset voivat osoittautua yhtä päteviksi hoitamaan johtotehtäviä tai poliittisia velvollisuuksia. Miksi on sitten välttämätöntä hyväksyä mietintö sukupuolten tasa-arvosta, jos elämme Euroopan unionissa, maailman demokraattisimmassa yhteiskunnassa, joka on asettanut itselleen korkeimmat mahdolliset demokraattiset standardit?
<P>
Voin todeta oman kokemukseni perusteella, että tämä työ on enemmän kuin välttämätöntä, myös Euroopan unionissa. Säädämme useissa eri asiakirjoissa kansalaisiamme koskevista uusista velvollisuuksista, mutta kun kyse on arvostettujen poliittisten paikkojen jakamisesta Euroopan parlamentissa, niistä käydään ankaraa taistelua.
<P>
Sukupuolten tasa-arvo ja pienten ja suurten valtioiden tasa-arvo voidaan saavuttaa helposti d'Hondtin menetelmän avulla. Olen iloinen ollessani PPE-DE-ryhmän jäsen, mutta en ole tyytyväinen paikkojen jakoon. Jos nainen rohkenee hakea johtopaikkaa, hänen on peruutettava ehdokkuutensa, jos joku toinen naispuolinen hakija asettuu ehdolle samaan tehtävään, jotta ainakin toisen naisen on mahdollista tulla valituksi miesten joukosta.
<P>
Meidän ei pitäisi asettaa naisia ehdolle ainoastaan siitä syystä, että he ovat naisia, vaan koska meillä on joukossamme useita kyvykkäitä naisia, jotka ovat jo useissa tapauksissa osoittaneet pätevyytensä käytännössä. En halua syyttää tästä yksistään miehiä. Myös meidän naisten on tultava kunnianhimoisemmiksi, emmekä saa enää tyytyä meille osoitettujen tehtävien suorittamiseen. Ennen kuin annamme oikeudellisia velvoitteita ja suosituksia kansalaisillemme, tarkastelkaamme, miten me itse täytämme ne.
<SPEAKER ID="032" NAME="Inger Segelström" AFFILIATION="PSE">
(SV) Arvoisa puhemies, haluan kiittää naisten oikeuksien ja sukupuolten tasa-arvon valiokuntaa sekä jäsen Záborskáa erinomaisesta aloitteesta ja erinomaisesta mietinnöstä. Tämän keskustelun johdosta minun on kuitenkin pantava merkille, että keskusteluun osallistuneet miehet ovat esittäneet todella vanhakantaisia näkemyksiä. Se on todellakin hyvin surullista.
<P>
Keskustelun aikana on jo sanottu paljon, ja haluan käyttää minulle annetun puheajan muutamien periaatekysymysten tarkasteluun. Parlamentti ei saa integroituja valiokuntia, joissa puolet valiokunnan valmistelijoista tai puheenjohtajista on naisia, ennen kuin puolet Euroopan parlamentin jäsenistä on naisia. Tiedän tämän kokemuksesta. Ruotsissa pystyimme panemaan täytäntöön suuria uudistuksia, vasta kun olimme saavuttaneet vuonna 1994 tilanteen, jossa puolet poliitikoista ja Ruotsin parlamentin jäsenistä oli naisia. Monilla Euroopan parlamentin valiokuntien naisilla on vaikeuksia yhdistää parlamentaariset vastuut ja perhe-elämän vastuut. Niin kauan kuin parlamentti ei tarjoa vanhemmille mahdollisuutta jäädä kotiin, käyttää vanhempainvakuutusta, saada etuuksia ja turvautua työntekijöihin, jotka korvaavat heidät työpaikoilla, sukupuolten tasa-arvo muodostaa meille ongelman. Yksi mietinnön vahvuuksista on se, että siinä sekä tarkastellaan että ehdotetaan toimenpiteitä, jotka koskevat virkamiehiä ja meitä itseämme Euroopan parlamentin jäseninä, mutta haluaisin nähdä seuraavassa mietinnössä asetettavan useampia päämääriä ja toteutettavan useampia toimenpiteitä, jotka koskevat työntekijöitä. Haluaisin myös, että keskustelemme siitä, miten ja milloin meidän naisten osuus on puolet Euroopan parlamentin jäsenistä.
<SPEAKER ID="033" NAME="Puhemies">
Haluaisin kiittää kaikkia onnitteluistanne. Mielestäni on hyvin symbolista, että ensimmäinen johtamani keskustelu käydään yhdenvertaisista mahdollisuuksista.
<P>
Keskustelu on päättynyt.
<P>
Äänestys toimitetaan torstaina klo 12.00.
