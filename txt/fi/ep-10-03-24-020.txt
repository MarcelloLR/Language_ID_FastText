<CHAPTER ID="020">
Tuberkuloosin torjunta (keskustelu) 
<SPEAKER ID="292" NAME="Puhemies">
(DE) Esityslistalla on seuraavana komission julkilausuma tuberkuloosin torjunnasta.
<SPEAKER ID="293" NAME="John Dalli">
komission jäsen. - (EN) Arvoisa puhemies, olen tyytyväinen siihen, että meillä on maailman tuberkuloosipäivänä tilaisuus korostaa komission sitoutumista tämän taudin asettamien haasteiden käsittelemiseen.
<P>
Olimme siinä uskossa, että aiempien vuosikymmenten saavutukset olivat poistaneet tähän vakavaan kansanterveydelliseen ongelmaan liittyvät uhat. Erehdyksessä olemme kuitenkin aivan liian kauan vähentäneet suojautumistamme tuberkuloosia vastaan. Vuonna 2008 Euroopan tautien ehkäisy- ja valvontakeskus raportoi noin 83 000 tuberkuloositapauksesta ja lähes 6 000:sta taudin aiheuttamasta kuolemasta Euroopan unionissa ja EFTA-maissa. Se tarkoittaa noin 16:ta kuolemantapausta päivässä. Tätä ei voida missään tapauksessa hyväksyä, ja kaikkien sidosryhmien on ryhdyttävä toimenpiteisiin kaikilla asianomaisilla aloilla. Tätä ei voida hyväksyä siksi, että tuberkuloosi on ehkäistävissä ja parannettavissa oleva tauti, eikä se saisi johtaa näin vakaviin seurauksiin.
<P>
Tuberkuloosi on monialainen ongelma, ja se liittyy moniin Euroopan unionissa kohtaamiimme kansanterveydellisiin haasteisiin, muun muassa antimikrobisen vastustuskyvyn leviämiseen, uusien ja tehokkaiden tuberkuloosin diagnoosi- ja hoitovälineiden puutteeseen, hiv-tartuntojen kaltaisten yhtäaikaisesti esiintyvien tartuntojen voimakkaaseen lisääntymiseen sekä eriarvoisuuteen, sillä tuberkuloositartunnat vaivaavat erityisesti kaikkein heikoimmassa asemassa olevia ryhmiä.
<P>
Komissio on käynnistänyt viime vuosina monia aloitteita lisätäkseen tuberkuloosin torjuntaa koskevia valmiuksia. Vuonna 2000 tuberkuloosi lisättiin EU:n laajuisessa seurannassa tärkeimpien sairauksien luetteloon. Komissio tuki tuolloin monia hankkeita, jotka ovat auttaneet koordinoimaan tuberkuloosin seurantaa WHO:n Euroopan alueeseen kuuluvissa 53 maassa. Tämä on parantanut epidemiologista tilannetta koskevien tietojen jakamista ja tilanteen seurantaa. Lisäksi komissio tukee tutkimuksen puiteohjelmiensa avulla uusien hoitomuotojen, rokotteiden, lääkkeiden ja diagnoosivälineiden kehittämistä tuberkuloosia vastaan. Vuodesta 2002 alkaen näihin toimenpiteisiin on myönnetty yli 124 miljoonaa euroa. Koska valtioiden rajat eivät kuitenkaan estä tuberkuloosia leviämästä, meidän on tuettava myös Euroopan unionin ulkopuolisia maita.
<P>
Komissio tukee kehitysmaiden tuberkuloosin torjuntaohjelmia HI-viruksen/aidsin, malarian ja tuberkuloosin torjumiseen tähtäävästä ulkoisena toimena toteutettavasta eurooppalaisesta toimintaohjelmasta (2007-2011). Tärkein kanava tämän tuen rahoittamiselle on maailmanlaajuinen rahasto aidsin, tuberkuloosin ja malarian torjumiseksi, jota komissio on avustanut 870 miljoonalla eurolla vuodesta 2002 alkaen, ja vuodesta 2008 alkaen vuotuinen avustussumma on ollut 100 miljoonaa euroa. Lisäksi komissio tukee kliinisiä kokeita ja valmiuksien parantamista Saharan eteläpuolisessa Afrikassa Euroopan maiden ja kehitysmaiden välisen kliinisiä kokeita koskevan yhteistyökumppanuuden (EDCTP) avulla. Lopuksi totean, että Euroopan tautien ehkäisyn ja valvonnan eurooppalaisen keskuksen perustaminen on auttanut meitä nostamaan tuberkuloosin vastaiset ponnistuksemme uudelle tasolle.
<P>
Maaliskuussa 2007 keskus laati komission pyynnöstä tuberkuloosin torjuntaa EU:ssa koskevan toimintasuunnitelman. Siinä käsitellään seuraavia keskeisiä monialaisia haasteita, joita kohtaamme nykyisin tuberkuloosin torjunnassa ja valvonnassa sekä epidemiologisen seurannan vahvistamisessa: nopean ja laadukkaan tuberkuloosihoidon varmistaminen kaikille, uusien diagnoosi- ja hoitovälineiden kehittäminen, yhtäaikaisesti esiintyvien tuberkuloosi- ja hiv-tartuntojen aiheuttaman taakan vähentäminen ja taudin monilääkeresistenssin aiheuttaman uhan torjuminen.
<P>
Komissio ei kuitenkaan pysty vastaamaan tähän haasteeseen yksin. Kansalaisyhteiskunnan osallistuminen kaikkein heikoimmassa asemassa olevien auttamiseen ja jäsenvaltioiden sitoutuminen ovat keskeisessä asemassa, kun pyrimme tukemaan taudin torjuntaa maailmanlaajuisesti.
<SPEAKER ID="294" NAME="Elena Oana Antonescu">
PPE-ryhmän puolesta. - (RO) Eräs tutkijaryhmä kutsui tuberkuloosia "antibioottien aikakauden kuolinsyyksi". Monet meistä luulivat sanan "tuberkuloosi" jo kadonneen päivittäisestä käytöstä, mutta se on tauti, johon edelleen kuolee valtava määrä ihmisiä.
<P>
Tuberkuloosi on seitsemänneksi yleisin kuolinsyy maailmassa. Valitettavasti nykytilannetta kärjistää sellaisten tapausten lisääntyminen, joissa tuberkuloosi on ollut vastustuskykyinen tavanomaiselle lääkehoidolle.
<P>
Vuonna 2008 maailmassa oli 9,4 miljoonaa uutta tuberkuloositapausta ja 1,8 miljoonaa taudin aiheuttamaa kuolemaa. Joka sekunti yksi ihminen jossain päin maailmaa saa tuberkuloositartunnan.
<P>
Meidän on kuultava nämä luvut mahdollisimman selvästi Euroopan unionin tärkeässä foorumissa, jotta me kaikki voimme ymmärtää mahdollisimman hyvin, että tämä tauti runtelee edelleen yhteiskuntiamme ja tappaa monia Euroopan unionin kansalaisia.
<P>
Olen kotoisin maasta, joka on valitettavasti niiden Euroopan unionin maiden kärkijoukossa, joissa tuberkuloositapausten määrää osoittavat luvut ovat synkkiä.
<P>
Vaikka voimmekin puhua lievästä vähenemisestä viime vuosina ja lääkkeille vastustuskykyisestä tuberkuloosista parantuneiden osuuden kasvamisesta, absoluuttiset luvut ovat edelleen hälyttäviä ja ne heijastavat traagista todellisuutta.
<P>
Meidän on käytävä jatkuvaa ja yhtenäistä taistelua, joka perustuu parhaaseen mahdolliseen suunnitteluun, jotta voimme pitää tämän vitsauksen hallinnassa. Meidän on jatkettava Euroopan unionissa tähän asti tekemäämme työtä varmistaaksemme, että parannamme kaikissa jäsenvaltioissa tautien havaitsemista, asianmukaisen hoidon saatavuutta, hoidon seurannan ja potilaille annettavan lääkintähoidon laatua.
<P>
Myös kaikkien hallitusten on ymmärrettävä tämän taistelun tärkeys ja työskenneltävä työmarkkinaosapuolten rinnalla mahdollisimman tehokkaasti vähentääksemme taudista kärsivien eurooppalaisten määrää, taudin, jonka luulimme jo hävinneen viime vuosisatojen aikana.
<P>
Ennen kaikkea meidän on käytävä tätä taistelua yhdessä, perheenä, välittämättä välillämme vallitsevista eroista ja auttaen toisiamme voittamaan tämä ongelma.
<P>
Loppujen lopuksi muodostamme Euroopan unionin, ja vahvuutemme on yhtenäisyys.
<SPEAKER ID="295" NAME="Åsa Westlund" LANGUAGE="EN">
Arvoisa puhemies, tänä päivänä ja tällaisena aikana kenenkään ei pitäisi kuolla tuberkuloosiin.
<P>
(SV) Näin Ban Ki Moon totesi tänään maailman tuberkuloosipäivänä.
<P>
Hän on tietenkin oikeassa. Siitä huolimatta hyvin monet ihmiset kaikkialla maailmassa kuolevat vielä nykyisinkin tuberkuloosiin, etenkin nuoret ja köyhät. Sen vuoksi meidän on maksettava enemmän avustusta sille maailmanlaajuiselle rahastolle, joka vastaa hyvin suurelta osin tuberkuloosin, malarian ja aidsin torjumistyöstä maailman köyhillä alueilla.
<P>
Kuten komission jäsen huomautti, ihmisiä kuitenkin kuolee tuberkuloosiin myös Euroopan unionissa. Meidän on lisättävä yhteistyötämme estääksemme monilääkeresistentin tuberkuloosin leviämisen ja löytääksemme tehokkaita hoitokeinoja, jotka saavuttavat myös kaikki heikommassa asemassa olevat yhteiskuntaryhmät.
<P>
Solnassa, Ruotsissa, sijaitsevalla Euroopan tautien ehkäisy- ja valvontakeskuksella on tässä hyvin tärkeä rooli, ja olen tyytyväinen, että komission mielestä on ollut ensiarvoisen tärkeää tulla tänään tänne keskustelemaan tästä tärkeästä aiheesta.
<SPEAKER ID="297" NAME="Charles Goerens" LANGUAGE="FR">
Arvoisa puhemies, lääketieteen kehittymisestä huolimatta tuberkuloosia ei ole vielä voitettu. Tuberkuloosia pidetään siis virheellisesti tautina, joka vaivaa vain köyhiä maita. Näin aliarvioidaan sitä tapaa, jolla se leviää erityisesti Keski- ja Itä-Euroopassa.
<P>
Todellisuudessa yksikään maa ei ole turvassa tältä hirvittävältä taudilta, joka on ollut keskuudessamme monien tuhansien vuosien ajan. Lisäksi monilääkeresistentit lajit tarjoavat vähän toivoa siitä, että tämä vitsaus voitaisiin poistaa lyhyellä aikavälillä. Tarve taistella monella rintamalla ennaltaehkäisyn, lääketieteellisen valvonnan, tutkimuksen sekä varo- ja hygieniatoimenpiteiden levittämisen avulla kannustaa meitä toimimaan koordinoidusti ja päättäväisesti. Lyhyesti sanottuna meidän on kaiken aikaa voitava turvautua alan parhaisiin mahdollisiin strategioihin.
<P>
Kun on kysymys toimenpiteiden rahoittamisesta, on viisasta tehdä ero kahden päämäärän välillä. Ensinnäkin maidemme sosiaaliturvajärjestelmien olisi periaatteessa voitava taata riittävä sairauskuluvakuutus. Kehitysmaiden potilaat ovat kuitenkin edelleen solidaarisuuden varassa. Vuodesta 2002 alkaen tämä solidaarisuus on konkretisoitunut esimerkillisesti aidsin, tuberkuloosin ja malarian torjumiseksi perustetun maailmanlaajuisen rahaston toiminnassa.
<P>
Mikäli tavoitteena on todellakin puolittaa tuberkuloositapaukset vuosina 2000-2015, on kannatettava yhtä maailmanlaajuisen rahaston puheenjohtajan Michel Kazatchkinen esittämästä kolmesta päämäärästä.
<P>
Kysyn komissiolta, mikä näistä kolmesta päämäärästä on niiden ehdotusten perustana, joita se esittää jäsenvaltiollemme aidsin, tuberkuloosin ja malarian torjumiseksi perustetun maailmanlaajuisen rahaston rahoittamiseksi tulevaisuudessa.
<SPEAKER ID="298" NAME="Maria da Graça Carvalho" AFFILIATION="PPE">
(PT) Tänään vietettävä maailman tuberkuloosipäivä tarjoaa tilaisuuden kehottaa vahvistamaan poliittista vuoropuhelua sekä pyytää hallituksilta ja kansalaisyhteiskunnalta aktiivisempaa osallistumista tämän asian hoitamiseen.
<P>
Tuberkuloositapausten määrä on laskenut EU:ssa. Myös Portugalissa tapausten määrä on vähentynyt huomattavasti, mutta taudin esiintyvyys on edelleen yli EU:n keskiarvon. Vähentyminen on tulosta kansallisen tuberkuloosin torjuntaohjelman onnistumisesta. Joissakin maissa tauti on kuitenkin osoittanut viime aikoina elpymisen merkkejä.
<P>
Euroopan komission tukemat monet toimintasuunnitelmat ovat askelia oikeaan suuntaan. Haluan korostaa Euroopan unionin ja kehitysmaiden kumppanuutta kliinisten kokeiden tekemisessä. Myös tutkimuksen ja teknologisen kehittämisen puiteohjelman antama tuki on tärkeää biologisten tieteiden alalla. Kliinisen ja tieteellisen tutkimuksen roolin vahvistaminen on tuberkuloosin torjunnassa erittäin tärkeää. Tämän vuoksi on ratkaisevan tärkeää, että työn tuloksena löydetään uusia ja parempia tuberkuloosin torjunnan välineitä, joilla myös edistetään innovatiivista diagnoositekniikkaa sekä lääkkeiden ja rokotteiden kehittämistä.
<P>
Kehotan näin ollen komissiota ja jäsenvaltioita yhdistämään voimansa ja tehostamaan tuberkuloosin torjuntaa, jotta taudin hillitsemisessä ja kitkemisessä onnistuttaisiin.
<SPEAKER ID="299" NAME="Vilija Blinkevičiūt" AFFILIATION="S&amp;D">
(LT) Meidän on torjuttava tuberkuloosia, sillä joka vuosi maailmassa kuolee monta ihmistä tähän tautiin, ja lähes joka kolmannella maailman asukkaalla on tuberkuloositartunta. Haluan kiinnittää huomiota siihen, että tuberkuloosi on maailmassa laajimmalle levinnyt tartuntatauti, joka liittyy läheisesti sosiaalisiin ja taloudellisiin ongelmiin, toisin sanoen köyhyyteen, työttömyyteen, alkoholismiin, huumeriippuvuuteen sekä HI-virus/aids-tartuntaan samoin kuin puutteellisiin terveydenhuoltojärjestelmiin köyhissä maissa sekä viivästyneeseen diagnosointiin. Voittaaksemme nämä tuberkuloosia aiheuttavat tekijät Euroopan komission ja Euroopan unionin jäsenvaltioiden on ryhdyttävä konkreettisiin ja ripeisiin toimenpiteisiin laatiakseen yhteisiä toimia, joilla tätä hirvittävää tautia voidaan torjua, käydäkseen yhteistä poliittista vuoropuhelua rahoitustuesta ja hyväksyäkseen yhteisen toimintasuunnitelman taudin torjumiseksi.
<P>
Vaikka tuberkuloosi onkin lisätty tärkeiden tautien luetteloon, sen torjumiseen annetaan edelleen liian vähän rahoitusta. Tämän vuoksi meidän on tarkistettava Euroopan unionin talousarviota tämän toimintaohjelman määrärahojen osalta. Pyydän teitä myös edistämään tieteelliseen tutkimukseen ja tuberkuloosin torjuntaan tehtäviä lisäinvestointeja.
<SPEAKER ID="300" NAME="Olga Sehnalová" AFFILIATION="S&amp;D">
(CS) Tänään on maailman tuberkuloosipäivä, ja se tarjoaa meille tilaisuuden mainita, että tähänastisesta taudin torjunnassa saavuttamastamme menestyksestä huolimatta tauti on edelleen vakava maailmanlaajuinen ongelma. Yli 2 miljardia ihmistä saa tuberculosis bacillus -tartunnan, ja heidän joukostaan yksi kymmenestä sairastuu taudin aktiiviseen muotoon.
<P>
Tuberkuloosin esiintyvyys ja erityisesti vaihtelu taudin hoidossa ja seurannassa ovat yhteydessä vaihteleviin sosioekonomisiin oloihin eri alueilla ja myös eri yhteiskuntaryhmissä. Tuberkuloosin varhainen diagnosointi sekä perusteellinen ja täysin valvottu hoito, toisin sanoen keskeytymätön ja riittävän pitkä hoito, ovat perustavanlaatuisia ennakkoedellytyksiä sille, että vahvasti hoidoille vastustuskykyisten ja monilääkeresistenttien tuberkuloosimuotojen kehittymisriskiä voidaan vähentää. Näiden tuberkuloosimuotojen hoito on äärimmäisen kallista, ja monissa maissa sitä on vaikea järjestää. Yhtä tärkeää on terveydenhoitojärjestelmien mukauttaminen ja päivittäinen toiminta, mukaan lukien taudin seuranta suuren riskin ryhmissä ja pätevien terveydenhuoltoalan työntekijöiden sekä riittävien ja asianmukaisten välineiden tarjoaminen.
<P>
WHO:n arvioiden mukaan tuberkuloosin torjuntaan tarvitaan kansallisella tasolla 44,3 miljardia Yhdysvaltain dollaria seuraavan kymmenen vuoden aikana, mutta käytettävissä on hädin tuskin puolet tarvittavista varoista. Näin ollen EU:n tehtävänä on yhdistää voimansa WHO:n ja yksittäisten maiden ja niiden terveydenhuoltojärjestelmien kanssa ja asettaa tuberkuloosin torjunta yhdeksi kolmansille maille annettavan kehitysavun ensisijaisista tavoitteista.
<SPEAKER ID="301" NAME="John Dalli">
komission jäsen. - (MT) Kuuntelin parlamentin jäsenten puheenvuoroja erittäin tyytyväisenä ja kiinnostuneena. Haluan vakuuttaa heille, että komissio suhtautuu tähän tautiin erittäin vakavasti ja antaa myös huomattavaa painoarvoa sille, mitä tänään on sanottu. Pyrimme määrätietoisesti tuberkuloosin valvontaa koskeviin tavoitteisiimme. Tällaiset keskustelut ovat erityisen tärkeitä, jotta kaikki huomio voidaan kiinnittää tähän tautiin. Parlamentin osallistuminen ja tuki on välttämätön lisä ponnistuksiimme, joilla torjumme tuberkuloosia Euroopan unionissa ja muissa maissa.
<SPEAKER ID="302" NAME="Puhemies">
(DE) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="303" NAME="Nessa Childers  " LANGUAGE="EN">
Vaikka monet katsovatkin tuberkuloosin kuuluvan menneisyyteen ja pitävät sitä 1800-luvun koettelemuksena, sillä on edelleen joka vuosi sekä suoria että epäsuoria vakavia vaikutuksia satojen tuhansien maanviljelijöiden elämään EU:ssa. Vaikka tuberkuloosin ihmisiin tarttuva muoto on ollut hallinnassa useimmissa EU:n jäsenvaltioissa 1900-luvun puolivälin jälkeen, se leviää edelleen voimakkaasti karjan keskuudessa ja vaivaa joka vuosi 5:ttä prosenttia nautakarjasta itäisessä vaalipiirissäni Irlannissa.
<P>
Sain äskettäin kirjeen Westmeathin kreivikunnassa toimivalta maitotilalliselta, jonka palkittu lypsykarja on jouduttu hävittämään lähes kokonaan sen jälkeen, kun hän alle vuosi sitten havaitsi ensimmäisen tuberkuloositapauksen tilallaan. Mäyrän levittämä tauti havaittiin ensimmäisen kerran päivänä, jolloin hänen oli tarkoitus lähteä kahden viikon lomalle viime kesäkuussa, ja sen jälkeen hän on menettänyt 64 lehmää 82-päisestä karjastaan.
<P>
Vaikka EU onkin viime vuosina perustellusti keskittänyt voimansa ihmisiin tarttuvan tuberkuloosin torjuntaan, vuosittain miljoonien eurojen tulonmenetykset aiheuttava nautakarjaan tarttuva taudin muoto olisi otettava vakavasti huomioon laatiessamme tulevaa tuberkuloosia koskevaa lainsäädäntöä.
