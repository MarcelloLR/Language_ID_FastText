<CHAPTER ID=0>

<SPEAKER ID=1 NAME="Puhemies">
Kesti hetken aikaa, ennen kuin saatoimme avata istunnon, koska pelkäsin, että Euroopan valot sammuvat, mutta luojan kiitos ne syttyivät uudestaan ja lamput toimivat taas.
<P>
Tämänpäiväinen istunto on viimeinen tällä vaalikaudella ja todennäköisesti myös viimeinen istunto tässä tilassa. Uskon monien ilahtuvan, kun voimme sitten muuttaa uuteen täysistuntosaliin, mutta joillekin jäsenille tämä on myös viimeinen istuntopäivä, johon liittyy varmasti myös vähän kaihoisuutta. Huomaan myös, että joukko parlamentin jäseniä on jo aloittanut vaalikamppailun eikä täysistuntosali ole enää täynnä. Haluan kiittää kaikkia niitä, jotka istuvat täällä tänään sinnikkäästi, sekä niin sanottua perjantaikerhoa, tätä hyvin aktiivista ja vireää kerhoa, joka sinnittelee täällä aivan loppuun saakka!
<P>
Haluan kiittää kaikkia läsnäolijoita, toivotan teille kaikkea hyvää ja toivon näkeväni teidät taas täällä! Niille, jotka eivät palaa enää parlamenttiin, toivon myös kaikkea hyvää elämässä!

<SPEAKER ID=2 LANGUAGE="NL" NAME="Oomen-Ruijten">
Arvoisa puhemies, mielestäni oli hyvin kunnioitettavaa, että sammutitte valot hyvästelläksenne arvokkaalla tavalla kaikki ne kollegat, jotka ovat perjantaisin kanssamme täällä ja joille tämä päivä on viimeinen päivä tässä salissa. Saanen lisätä siihen - vaikka te tulettekin takaisin -, että te olette parlamentin varapuhemiehenä tehnyt perjantaiaamupäivistä aina hyvin miellyttäviä meille. Kiitämme teitä siitä.
<P>
Suosionosoituksia

<SPEAKER ID=3 NAME="Puhemies">
Kiitoksia, parlamentin jäsen Oomen-Ruijten!
<P>
Ennen kuin siirrymme pöytäkirjan hyväksymiseen, minulla on vielä kaksi työjärjestystä koskevaa ilmoitusta.

<SPEAKER ID=4 NAME="Ford">
 Arvoisa puhemies, käyttäisin työjärjestyspuheenvuoron. Voitteko vahvistaa tiedon, jonka mukaan puhemieskonferenssi päätti eilen lähettää valtuuskunnan tapaamaan Ibrahim Rugovaa ja, jos tieto pitää paikkansa, kehottaa poliittisia ryhmiä kiinnittämään huomiota työjärjestyksen 9 artiklan 1 kohtaan sekä liitteessä I olevaan 1 ja 2 artiklaan. Ennen kuin parlamentin jäsen voidaan lainvoimaisesti nimittää virkamieheksi tai hän voi ottaa osaa viralliseen valtuuskuntaan, hänen on työjärjestyksen mukaan annettava asianmukaisesti 2 artiklassa määrätty ilmoitus. Voitteko vahvistaa, että tätä sääntöä noudatetaan?

<SPEAKER ID=5 NAME="Puhemies">
Parlamentin jäsen Ford, työjärjestys koskee myös puhemieskonferenssia!
<P>
Naurua
<P>
Nimitys on tapahtunut. Oletan, että kaikille nimitetyille ilmoitetaan asiasta myös henkilökohtaisesti. Se on joka tapauksessa annettu tehtäväksi.

<SPEAKER ID=6 LANGUAGE="EN" NAME="McMahon">
Arvoisa puhemies, työjärjestyspuheenvuoro. Kuten tiedätte, olen tehnyt täällä ollessani näiden työjärjestyspuheenvuorojen pitämisestä suuren huvin. Tämä päivä on hyvin tärkeä päivä parlamentille ja myös kotimaalleni Skotlannille. Meillä oli juuri ensimmäiset demokraattiset parlamenttivaalit.
<P>
Suosionosoituksia
<P>
Me Euroopan parlamentissa nimitimme virkamiehen, Dermot Scottin, tekemään yhteistyötä Skotlannin parlamentin kanssa. Hän aloitti virassaan helmikuussa.
<P>
Niille poliitikoille, jotka ovat kiinnostuneita Skotlannin vaaleista, kerron viimeisimmän tilanteen: työväenpuolue 56, kansallinen puolue 25, konservatiivit 9, liberaalidemokraatit 3 ja muut 3 paikkaa. Tilanteesta näyttää tulevan hyvin mielenkiintoinen, ja haluaisin siksi ehdottaa, että kirjoitamme Skotlannin asioista vastaavalle ministeri Dewerille ja toivotamme hänelle kaikkea hyvää hänen uudessa hankkeessaan.

<SPEAKER ID=7 NAME="Van Bladel">
 Arvoisa puhemies, esitin tammikuussa neuvostolle kiireellisen kysymyksen viidestä viime vuoden joulukuussa Angolassa vangitusta parlamentin jäsenestä, jotka ovat yhä vankilassa, vaikka heitä ei ole asetettu syytteeseen eikä oikeudenkäyntiä ole ollut. Näin on ylitetty laillinen yhdeksän vuorokauden pidätysaika, joka on sallittu tuossa maassa. Vähintä, mitä voimme tässä parlamentissa tehdä, on puhua painostuksen kohteina olevien kollegoidemme puolesta. Vaikka kauteni lähestyy loppuaan, arvoisa puhemies, pyydän ja vaadin silti, että saan kirjallisen vastauksen niitä viittä angolalaista kollegaa koskevaan kysymykseeni.

<SPEAKER ID=8 NAME="Puhemies">
Kiitoksia, parlamentin jäsen van Bladel! Meillä ei ole valitettavasti mitään asetettuja määräaikoja, jotka koskevat neuvoston vastausten antamista, mutta parlamentti vaatii vielä kerran, että saatte tämän vastauksen mahdollisimman pian.

<SPEAKER ID=9 LANGUAGE="FR" NAME="Lulling">
Arvoisa puhemies, tämän vuoden maaliskuun 15. päivänä osoitin parlamentin puhemiehelle kirjallisen kysymyksen hänen julkilausumastaan, joka koski Euroopan parlamentin pääsihteeristön työ- ja toimipaikkaa Luxemburgissa. Puhemies ilmoitti, että Euroopan parlamentin sihteeristö lähtisi Luxemburgista heti, kun Luxemburgista tulisi toisen sellaisen kansainvälisen toimielimen toimipaikka, joka työllistäisi 1 200 virkamiestä tai henkilöä.
<P>
Huudahdus: " Hyvä ajatus!"
<P>
En tiedä, onko ajatus hyvä vai ei, mutta pyysin puhemiestä ja Euroopan parlamentin puhemiehistöä ottamaan kantaa tähän julkilausumaan. Sitä hän ei ole tehnyt. Maaliskuun 15. päivästä lähtien minulla on ollut käsittääkseni oikeus saada puhemieheltä kirjallinen vastaus, joka koskee tätä julkilausumaa, ja jos hän väittää, että hän ei ole antanut sitä, hänen pitää sanoa se. Arvoisa varapuhemies, pyydän teitä huolehtimaan siitä, että saan kirjallisen vastauksen maaliskuun 15. päivänä jättämääni kysymykseen.

<SPEAKER ID=10 NAME="Puhemies">
Kiitoksia, parlamentin jäsen Lulling! Huomautuksenne kirjataan pöytäkirjaan, ja tulen vielä kerran selvittämään asian, jotta myös saatte vastauksenne .

<CHAPTER ID=1>
ÄÄNESTYKSET
<SPEAKER ID=11 NAME="Puhemies">
Esityslistalla ovat seuraavana äänestykset.
<P>
Ehdotus neuvoston asetukseksi (EHTY, EY, Euratom) Itävaltaan, Suomeen ja Ruotsiin sovellettavien määrien huomioon ottamisesta Euroopan yhteisöjen virkamiehiin sovellettavien henkilöstösääntöjen liitteessä VII olevassa 13 artiklassa Euroopan unionin jäsenvaltioiden Euroopan-puoleiselle alueelle tehtävien virkamatkojen päivärahojen osalta (KOM(99)0133 - C4-0226/99-99/0076(CNS))
<P>
Parlamentti hyväksyi komission ehdotuksen.

<SPEAKER ID=12 NAME="Puhemies">
Esityslistalla on seuraavana Jarzembowskin mietintö. Minun on kuitenkin ilmoitettava teille, ettemme ole saaneet vielä alueiden komitean lausuntoa. Haluaisin teidän suostumuksellanne lykätä asian käsittelyä. Odotamme vielä komitean lausuntoa, ja jos se saapuu ajoissa, voimme ottaa sen vielä huomioon.

<SPEAKER ID=13 NAME="Swoboda">
 Arvoisa puhemies, haluan yhtyä täysin Oomen-Ruijtenin teidän toimintaanne koskevaan puheenvuoroon sen sisällön osalta. Kaikella kunnioituksella haluaisin kuitenkin pyytää, että äänestämme Jarzembowskin mietinnöstä. Lakiosaston kanssa on nimittäin keskusteltu siitä mahdollisuudesta, että mietinnöstä äänestetään tänään ja sen tulokset välitetään eteenpäin vasta myöhemmin ja sillä edellytyksellä, että alueiden komitea hyväksyy mietinnön. Kun otetaan huomioon se, että on perjantai, läsnä on kuitenkin suhteellisen paljon jäseniä, ja siksi haluaisin pyytää hartaasti, että äänestys toimitetaan jo tänään.

<SPEAKER ID=14 NAME="Puhemies">
Parlamentin jäsen Swoboda, olimme suunnitelleet odottavamme vielä alueiden komitean vastausta, mutta sain juuri tiedon, ettemme luultavasti saa sitä enää tänään. Näin ollen äänestämme nyt Jarzembowskin mietinnöstä.
<P>
Jarzembowskin laatima liikenne- ja matkailuvaliokunnan mietintö (A4-0259/99) ehdotuksesta neuvoston direktiiviksi tiettyjen maanteiden tavaraliikenteeseen tarkoitettujen ajoneuvojen verotuksen sekä tiettyjen infrastruktuurien käytöstä perittävien tie- ja käyttömaksujen soveltamisesta jäsenvaltioissa (KOM96)0331 - C4-0027/97-96/0182(COD)) - entinen 96/0182 (SYN)
<P>
Puhemies julisti yhteisen kannan hyväksytyksi.

<SPEAKER ID=15 NAME="Puhemies">
Muistutan teitä siitä, että tämä hyväksyminen astuu voimaan EY: n perustamissopimuksen 71 artiklan mukaisesti vasta, kun alueiden komitea on antanut lausuntonsa asiasta.

<SPEAKER ID=16 LANGUAGE="DE" NAME="Wijsenbeek">
Arvoisa puhemies, halusin vain viestittää, että meidän pitäisi hyväksyä tämä väliaikainen lausunto. Joka tapauksessa haluan onnitella teitä uudesta kampauksestanne!
<P>
Naurua

<SPEAKER ID=17 NAME="Puhemies">
Kampaukseni ei tosin ole uusi, mutta aina kun on käynyt kampaajalla, näyttää vähän kauniimmalta!
<P>
Naurua

<SPEAKER ID=18 NAME="Caudron">
 Haluan aivan ensimmäiseksi onnitella oikeusasioita ja kansalaisten oikeuksia käsittelevää valiokuntaa ja sen esittelijää erinomaisesta työstä ja hellittämättömyydestä tämän menettelyn aikana, jonka tarkoituksena on ollut laatia ehdotus direktiiviksi tutkintotodistusten tunnustamiseksi, niin arasta aiheesta jäsenvaltioissa.
<P>
Neuvottelut neuvoston kanssa eivät ole olleet kaikkein helpoimpia. Niissä on päädytty kompromissiin, joka on pikemminkin tyydyttävä, vaikka kompromissi ratkaisuna onkin parempi kuin ei mitään, kuten tiedetään.
<P>
Minun on myönnettävä, että tällä alalla on edistytty 1960-luvulta lähtien. On siirrytty asteittain alakohtaisista direktiiveistä, jotka ovat säädelleet jotakin tiettyä toimintaa, horisontaaliseen menettelytapaan, joka perustuu molemminpuoliseen tutkintotodistusten tunnustamiseen ja perustaviin vuoden 1989 ja 1992 direktiiveihin.
<P>
Kannatan luonnollisesti ehdotuksia, joiden pyrkimyksenä on kumota alakohtaiset direktiivit. Niiden oletettiin olevan vapauttamiseen tähtääviä direktiivejä. Tosiasiassa niihin liittyi toimenpiteitä, jotka uskottiin väliaikaisiksi ja jotka ovat jatkuneet tarpeettoman kauan. Tämä on merkinnyt johdonmukaisesti rajoituksia ihmisten vapaaseen liikkuvuuteen ja sijoittumisvapauteen.
<P>
Yleisemmän tutkintotodistusten tunnustamisjärjestelmän osalta kannatan myös ammattipätevyyksien tunnustamisen parantamista ja edistämistä. Jos tutkintotodistusten tunnustaminen toteutuukin suhteellisen tyydyttävästi oikeusasioissa, se ei toteudu riittävästi arkielämässä. Euroopan kansalaiset kohtaavat usein vaikeuksia, kun he haluavat saada ammattipätevyytensä tai ammatillisen kokemuksensa tunnustetuksi toisessa jäsenvaltiossa. Tiedän, mistä puhun, koska nuoret ranskalaiset opiskelijat, jotka ovat halunneet työskennellä Belgiassa varsinkin lääketieteen alalla, ovat kertoneet minulle usein kielloista, joiden kanssa he ovat joutuneet vastatusten. Jos haluan palauttaa mieliin vielä räikeämmän esimerkin syrjinnästä, riittää, että muistutan vieraiden kielten lehtoreiden tilanteesta Italian yliopistoissa. Kaikki ovat kuulleet puhuttavan siitä.
<P>
Mielestäni tällaiset tilanteet ovat erityisen vakavia. Tämä on huolestuttavaa henkilöiden vapaan liikkuvuuden ja sijoittumisvapauden kannalta. Mutta sen lisäksi kyseessä on Euroopan kansalaisuus. Kuinka voidaan kuvitella, että yhteisön kansalaiset voisivat tuntea minkäänlaista Euroopan unionin jäsenyyttä, jos arkielämässä tai niin luonnollisessa toimessa kuin työnhaussa heille perustellaan hylkäämistä sillä, että he kuuluvat tiettyyn jäsenvaltioon! Olen kyllä tietoinen siitä, että ongelma on hyvin monimutkainen.
<P>
Siihen täytyy tarttua juuri siksi, että helpotettaisiin työntekijöiden liikkumista Euroopan unionin alueella. Tutkintotodistusten tunnustaminen on yksi väylä, jota tulee käyttää. Ehdotus, josta keskustelemme tänään, on askel oikeaan suuntaan.
<P>
Malangrén mietintö (A4-0234/99)
<SPEAKER ID=19 NAME="Bru Purón">
 Arvoisa puhemies, äänestin Malangrén mietinnön puolesta, koska se on mielestäni ensiarvoisen tärkeä ja sen sisältö on erittäin onnistunut.
<P>
Valiokunnan viimeinen mietintö tämän toimikauden aikana näyttää toteen vanhan sanonnan " viimeisenä, mutta ei vähäisimpänä" .
<P>
Se antaa vastauksen erääseen kiireelliseen kysymykseen, jonka huomiotta jättäminen tähän asti on ristiriidassa sen saavutetun voimakkaan yhdenmukaistuksen kanssa, joka on saavutettu monilla kauppaoikeuden osa-alueilla, niin yhtiöoikeudessa yleisesti kuin myös joissakin maksukyvyttömyyteen liittyvissä konkreettisissa asioissa, kuten esimerkiksi talouskriisissä olevien luottolaitosten talletustakuuta koskevissa asioissa.
<P>
Maksukyvyn vähimmäissääntelyn puutteella on merkittäviä vaikutuksia unionin alueella, koska se jättää sisämarkkinat ilman suojaavaa kattoa.
<P>
Malangrén ehdotus perustuu EY: n perustammissopimuksen 65 artiklaan, jota muutettiin Amsterdamin sopimuksella, ja minä kannatan tätä ehdotusta; mutta toisaalta kyse ei ole ainoastaan menetelmiä koskevasta kysymyksestä, ja toisaalta 65 artiklan kohdalla vaadittaisiin neuvoston yksimielistä päätöstä.
<P>
Tämän vuoksi haluan muistuttaa tulevia lainsäätäjiä siitä, että 95 artikla (entinen 100 artikla) tarjoaa mielenkiintoisen pohjan normatiiviselle lähestymistavalle, nimittäin direktiivin avulla, kaikissa sisämarkkinoiden toimivuuteen liittyvissä asioissa.

<SPEAKER ID=20 LANGUAGE="EN" NAME="Hallam">
Arvoisa puhemies, työjärjestyspuheenvuoro. Voisittekohan ratkaista minulle viimeisenä päivänäni parlamentissa erään mysteerin. Miten on mahdollista, että henkilö, joka ei ole läsnä eikä ole osallistunut äänestykseen, voi antaa äänestysselityksen? Tämä on kerrastaan kiehtovaa!

<SPEAKER ID=21 NAME="Puhemies">
Parlamentin jäsen Hallam, olette oikeassa. Äänestysselityksen voi antaa vain, jos on osallistunut myös itse äänestykseen. Mutta se tarkistetaan huolellisesti joka kerta.

<CHAPTER ID=2>
Perunatärkkelys
<SPEAKER ID=22 NAME="Puhemies">
Esityslistalla on seuraavana keskustelu ehdotuksesta neuvoston asetukseksi perunatärkkelystuotannon kiintiöjärjestelmästä annetun asetuksen N: o 1868/94 muuttamisesta (KOM(99)0173 - C4-0214/99-99/0088(CNS)).

<SPEAKER ID=23 NAME="Sonneveld">
 Arvoisa puhemies, maatalousministerien neuvosto on muuttanut päätöksellään viljan hinnan alentamisen korvaamisesta myös teollisuusperunoiden viljelyn korvaamista. Neuvostossa sovittiin, että nämä tuet, joita annetaan ainoastaan hehtaarilisien muodossa, ovat teollisuusperunoiden viljelijöille jonkin verran korkeammat kuin komissio oli ehdottanut, sillä ehdolla, että viljeltävien hehtaarien lukumäärää vähennetään samassa suhteessa, jotta päätös ei aiheuttaisi talousarvioon muutoksia vaan noudattaisi alkuperäistä komission ehdotusta. Tähän päästiin yksinkertaisesti alentamalla kansallisia perunatärkkelyskiintiöitä vastaavalla prosenttimäärällä, vaikkakin sovelletussa muodossa. Suuret antoivat pois enemmän kuin pienet.
<P>
Neuvosto ja komissio pyysivät oikeutetusti Euroopan parlamentilta samanaikaista päätöstä perunatärkkelyskiintiöiden korvaamisesta. Hyvä hallinto edellyttikin sitä. Hyväksymällä esillä olevan komission ehdotuksen kiintiöiden pienentämisestä turvaamme viljelijöiden tulot hieman paremmin; muuten tämä uusi politiikka vaikuttaisi heihin erityisen raskaasti. Tämä viljely on elinehto joillakin seuduilla. Kiintiöehdotus, yhdistettynä teollisuusperunoiden viljelyn korvaamista koskevaan päätökseen, ei vaikuta millään tavalla jalostavan teollisuuden kilpailukykyyn. Itse asiassa perunatärkkelyksen tuotantoa vähennetään eikä muunlaisen tärkkelyksen tuottajilla voi olla mitään sitä vastaan.
<P>
Arvoisa puhemies, olen ollut aina ylpeä siitä, että olemme onnistuneet yhä uudestaan yhdistämään perustuottajien ja jalostavan teollisuuden edut järkevällä tavalla yhteisen maatalouspolitiikan puitteissa ja asettamaan samalla kuluttajien ja veronmaksajien edut yhtä tärkeälle sijalle. Perunatärkkelysala on kuin hyvin toimiva yhteinen maatalouspolitiikka pähkinänkuoressa. Se on hyvä esimerkki äärimmäisen dynaamisesta ja kekseliäästä alasta, joka avaa näköaloja etenkin peltokasvien muihin kuin ravintotarkoituksiin olevaan käyttöön. Kiitän kollegoita heidän avustaan hyvän yhtenäisen politiikan jatkamisessa.

<SPEAKER ID=24 LANGUAGE="SV" NAME="Olsson">
Arvoisa puhemies, perunanviljely on tärkeä osa maanviljelyä. Se on mielenkiintoinen ala, koska tulevaisuuden kannalta siihen sisältyy paljon uusia mahdollisuuksia. Jopa Ruotsissa perunanviljely on varsin tärkeää. Kun me neuvottelimme jäsenyydestä, elimme sen aikakauden loppua, jolloin valmistimme perunatärkkelyksestä myös alkoholia. Nykyisin sitä ei enää tehdä, mikä on johtanut siihen, että perunanviljelyä on täytynyt rajoittaa varsin huomattavasti, siis perunanviljelyä tärkkelysteollisuuden raaka-aineeksi. Tämä on luonnollisesti aiheuttanut ongelmia maataloudessa joillakin alueilla, joilla on tällaiseen viljelyyn soveltuva maaperä.
<P>
Kun parhaillaan ollaan laatimassa uutta säännöstöä, on kuitenkin päädytty siihen, että kiintiöitä täytyy pienentää; tosin pienennyksestä tulee jonkin verran vähäisempi maille, joilla on pienet kiintiöt. Omalta osaltani katson, että tämä tilanne on tyydyttävä. Se on joka tapauksessa jonkin verran parempi kuin se olisi voinut olla. Minulla ei ole siihen mitään huomauttamista, vaan haluan puoltaa tätä ehdotusta. Tahdon kuitenkin erityisesti lisätä, että perunatärkkelys on teollisuuden raaka-aineena hyvin kiinnostava. Perunatärkkelys on erittäin kiinnostava aine paperin valmistuksen kannalta, ja sitä voidaan kehittää monilla uusilla alueilla. Juuri tämäntyyppisiin tuotteisiin meidän pitäisi panostaa ja juuri niitä meidän pitäisi kehittää tulevaisuuden maanviljelyssä.

<SPEAKER ID=25 NAME="Van Dam">
 Arvoisa puhemies, komission ehdotus pienentää perunatärkkelyksen tuotantokiintiöitä on olennainen osa Agenda 2000 -ohjelmaa, joka hyväksyttiin Berliinissä. Siksi on hyvä asia, että me käsittelemme tätä asiaa tänään kiireellisenä.
<P>
Perunatärkkelyksen markkinajärjestelyt liittyvät kiinteästi viljan markkinajärjestelyihin. Se on oikeutettua, koska perunatärkkelyksen tuottajat toimivat merkittävältä osin samoilla markkinoilla kuin viljasta valmistettavan tärkkelyksen tuottajat. Onkin erittäin tärkeää, että perunatärkkelyksen tuet ovat samalla tasolla kuin viljalle annettavat tuet.
<P>
Komission alkuperäiset ehdotukset häiritsivät perunatärkkelyksen ja viljan välistä tasapainoa vakavasti. Näillä ehdotuksilla olisi ollut tuhoisat seuraukset perunatärkkelyksen tuottajien tuloille. Komissio halusi korvata hintojen laskun vain 44 %: lla. Neuvosto korjasi tämän oikeutetusti nostamalla tulonlisät 75 %: iin hintojen laskusta. Jotta tästä ei aiheutuisi muutoksia talousarvioon, neuvosto yhdisti tämän päätöksen esillä olevaan asetukseen kiintiöiden pienentämisestä. Tästä ratkaisusta on alalle hyötyä.
<P>
Kiintiöiden pienentäminen sopii myös erinomaisesti nykyisiin kysyntä- ja tarjontasuhteisiin perunatärkkelysmarkkinoilla. Muutamia vuosia sitten eurooppalaisia kiintiöitä laajennettiin poliittisista syistä. Uudelle Saksalle annettiin 110 000 tonnin kiintiö. Viimeksi EU: n jäseniksi liittyneet valtiot saivat miltei 170 000 tonnin kiintiön. Tästä on aiheutunut tiettyä ylituotantoa Euroopan markkinoilla.
<P>
Lyhyesti, ehdotus kiintiöiden pienentämisestä ansaitsee kaiken tuen. Se mahdollistaa sen, että perunatärkkelyksen tuottajille annetaan kohtuullinen korvaus hintojen laskusta. Myös nykyinen markkinatilanne oikeuttaa tämän päätöksen.

<SPEAKER ID=26 LANGUAGE="NL" NAME="Mulder">
Arvoisa puhemies, minulla oli jo aikaisemmin tällä viikolla mahdollisuus muistuttaa parlamenttia siitä, että tämä esitys on kiireellinen ja se pitää käsitellä vielä tällä viikolla. On täysin loogista, että äänestämme myös perunatärkkelysalasta samalla viikolla, kun olemme äänestäneet Agenda 2000 -ohjelmasta. Ryhmäni on sitä mieltä, että perunatärkkelyksen tuotanto on Euroopan tietyillä alueilla taloudellisesti poikkeuksellisen tärkeää ja siksi on ehdottoman välttämätöntä, että niin sanottu tasapainotuki pidetään voimassa. Meidän mielestämme perunasta ja viljasta saatavasta tärkkelyksestä on maksettava periaatteessa yhtä paljon.
<P>
Komission ehdotus tuotantokiintiöiden pienentämisestä ja perunatärkkelyksen tukien korottamisesta on minusta hyvä asia, etenkin siksi, että tietty kehitys maailmanmarkkinoilla voi vielä yllättää meidät tulevaisuudessa. Mielestäni onkin tärkeää, että komissio varmistaa sen, että mahdollisimman suuri osa näistä tuista menee suoraan maanviljelijöille. Kun välikäsiä on vähemmän, mahdollisuus siihen, että rahat käytetään johonkin muuhun on pienempi ja siksi meidän on huolehdittava mahdollisimman pitkälle siitä, että tuet menevät suoraan maanviljelijöille.
<P>
Lopuksi haluan puhua tänä aamuna taas kerran uusien teknologioiden kehittämisen puolesta. Etenkin perunatärkkelys soveltuu tähän tarkoitukseen erinomaisesti. On olemassa muutamia teknisiä kehityksiä, jotka mahdollistavat sen edistämisen. Mielestäni komission on toteutettava aktiivista politiikkaa ja sanottava ennen kaikkea: ympäristön etua ajatellen tiettyjen maataloustuotteiden käyttö on tehtävä pakolliseksi. Se luo uusia markkinoita tuotteille ja on myös hyväksi ympäristölle.

<SPEAKER ID=27 NAME="Gradin">
 Aluksi haluaisin esittää kiitokseni siitä, että hyväksyitte tämän ehdotuksen käsittelyn kiireellisyysmenettelyssä. Parlamentti on tietoinen siitä, että ehdotettu perunatärkkelyskiintiön pienentäminen liittyy hyvin läheisesti Agenda 2000: een. Vasta eilenhän parlamentti ilmaisi myönteisen mielipiteensä Agenda 2000 -paketista. Se sisältää hinnanalennuksia ja korvauksia sekä viljan että tärkkelysperunan osalta.
<P>
Tärkkelysperunan korvaus (75 %) on määritetty viljaa korkeammaksi (48 %). Tärkkelysperuna-alalla pelätään, että pienempi korvaus vaarantaisi tärkkelysperunan raaka-aineaseman. Alalla hyväksytään korvauksen vastineena kiintiön pienentäminen.
<P>
Käsiteltävänä oleva kiintiön pienentämistä koskeva ehdotus kumoaa täysin korkeamman korvausasteen vaikutuksen talousarvioon.

<SPEAKER ID=28 NAME="Puhemies">
Kiitoksia, arvoisa komission jäsen Gradin!
<P>
Keskustelu on päättynyt.
<P>
Siirrymme äänestykseen.
<P>
Parlamentti hyväksyi komission ehdotuksen.

<CHAPTER ID=3>
Hannover 2000
<SPEAKER ID=29 NAME="Puhemies">
Esityslistalla on seuraavana keskustelu Hoppenstedtin laatimasta kulttuuri-, nuoriso- ja koulutusasioita sekä tiedotusvälineitä käsittelevän valiokunnan mietinnöstä (A4-0195/99) komission tiedonannosta neuvostolle ja Euroopan parlamentille " EXPO 2000 -MAAILMANNÄYTTELY HANNOVERISSA" (KOM(99)0131 - C4-0153/99).

<SPEAKER ID=30 NAME="Hoppenstedt">
Arvoisa puhemies, hyvät parlamentin jäsenet, arvoisa komission jäsen, kun parlamentissa keskusteltiin vuonna 1990 Expo 2000 -maailmannäyttelystä, esityslistalla oli vielä Venetsia. Silloin tarkoituksena oli tehdä selväksi, että jos tämä Expo pidettäisiin Venetsiassa, se luokiteltaisiin luonnonkatastrofiksi. Tietämättä, että puhun nyt esittelijänä tämän viisivuotiskauden viimeisenä päivänä, sanoin silloin, että jos Venetsia ei tule kyseeseen, Hannoverin pitäisi olla Euroopan edustaja Toronton kilpailijana. Tuloksen tiedättekin. Nyt noin kymmenen vuotta myöhemmin äänestämme Euroopan unionin osallistumisesta maailmannäyttelyyn.
<P>
Äänestyksellä on tietenkin ollut oma esinäytöksensä, sillä puolentoista vuoden ajan olemme, parlamentti ja erityisesti minä, työskennelleet vauhdittaaksemme tätä asiaa, jotta Euroopan unioni olisi edustettuna Hannoverissa riittävin budjettivaroin. Tarvittavien varojen saaminen ei ole ollenkaan niin yksinkertaista, kuten tiedätte. Siksi kampanjoimme jo viime vuonna hyvin voimakkaasti vuoden 1999 talousarvion puolesta, ja se myös hyväksyttiin niiden lukuisten parlamentin jäsenten ansiosta, jotka ymmärsivät, miten tärkeää Euroopan unionin osallistuminen Hannoverin Expoon erityisesti vuonna 2000 on. Kiitänkin ennen kaikkea niitä parlamentin jäseniä, jotka vastasivat silloin asiasta.
<P>
Sain mietinnön maaliskuussa 1998 enkä, kuten tässä sanotaan, maaliskuussa 1999, ja tänä aikana asiassa on tapahtunut yhtä sun toista. Itse mietintö esitettiin kuitenkin myöhäisessä vaiheessa. Tämä johtuu siitä, että tietysti myös Lissabonin Expo oli tärkeä Euroopan unionille, ja siksi komissio oli siinä hyvin tiiviisti mukana. Kaikki ei kuitenkaan ollut liian myöhäistä, sillä Euroopan unioni esittäytyy erinomaisella paikalla Expon yhdessä pääosaston näyttelyosastoista Eurooppa-bulevardin alussa lähellä aukiota. Uskon, että Euroopan unionilla on mahdollisuus houkutella näyttelyn runsaslukuista yleisöä. Olen tehnyt mietinnössäni selväksi myös seuraavan asian: emme halua, että Eurooppaan ja Euroopan unioniin pääsee tutustumaan jonkin rakennuksen takaoven kautta. Euroopan unionin pitää avautua kaikille katsojille. Tämä on uskoakseni onnistunut yhteisen työn avulla. Jos me odotamme saavamme myös vuoden 2000 talousarviossa noin 15 miljoonan euron kokonaistalousarvion, saamme kiittää siitä kollegoidemme ponnisteluja. Näitä rahoja myös tarvitaan, koska juuri tässä näyttelyosastossahan on mukana menneisyys ja sen ajatteleminen, mutta ennen kaikkea myös tulevaisuus. Hannoverin näyttelyn mottonahan ovat ihmiskunta, luonto, teknologia ja tulevaisuus, myös visionäärisesti esitettynä. Mikä instituutio pystyisi yhdistämään Euroopan unionia paremmin maailman, mutta myös eurooppalaisten jäsenvaltioiden monet ideat, säteilemään ympäristöönsä ja antamaan uusia impulsseja tulevaisuutta varten?
<P>
Hyvä asia on mielestäni myös se, että tämän eurooppalaisen näyttelyosaston tai eurooppalaisen näyttelyn ympäristössä nimetään yksi aukio Robert Schuman -aukioksi. Mielestäni myös meidän yhteinen onnemme on sanoa, mikä merkitys juuri Robert Schumanilla on ollut eurooppalaisessa kehityksessä ja sillä, että hän saa täällä oman aukion, joka säilyy myös näyttelyn jälkeisessä käytössä. Näyttelyalue tai sen rakennuksethan eivät tietenkään häviä mihinkään näyttelyn jälkeen, vaan Hannoverin tai Euroopan unionin sisälle jää elävä keskus.
<P>
Uskon, että näyttelyn teemalla, joka käsittää ihmiskunnan, luonnon, teknologian ja tulevaisuuden, on Euroopan unionin näyttelyssä sisältönä myös toinen eurooppalainen aihe, nimittäin euro. Viime vuosien kehityksen osatekijänä, joka merkitsee paljon myös ennen kaikkea tulevaisuudessa, eurolla on näyttelyssä oma paikkansa. Mitä erilaisimmissa komiteoissa käytyjen neuvottelujen ja myös valiokunnissa laadittujen anomusten avulla onnistuimme saamaan luvan käyttää euroa näyttelyssä sähköisenä rahana. Mielestäni on tärkeää, että näyttelyn miljoonat vierailijat voivat käyttää euroa ja kertoa sitten myös edelleen tulevaisuutta varten, miten se toimii.
<P>
Uskon, että näyttelymme onnistuu ja että kaikki tekevät myös tulevaisuudessa yhdessä töitä sen hyväksi. Esittelijänä, joka ei jatka enää parlamentin jäsenenä, pyydän tietysti Doris Packia ja muita, tietenkin myös Paul Rübigiä, huolehtimaan parlamentissa siitä, että näyttelystä tulee menestys.
<P>
Koska sanoin jättäväni parlamenttityön, haluaisin kiittää kaikkia kollegoja, jotka - erityisesti tärkeiden tulevaisuuden aiheiden osalta - ovat tehneet niin luotettavaa yhteistyötä kanssani talous- ja raha-asioita sekä teollisuuspolitiikkaa käsittelevässä valiokunnassa sekä myös kulttuuri-, nuoriso ja koulutusasioita sekä tiedostusvälineitä käsittelevässä valiokunnassa. Kiitän tietenkin myös niitä, jotka istuvat lasiruutujen takana, nimittäin tulkkeja, jotka ovat välittäneet myös muille sen, mitä olemme täällä tehneet. Kiitän kaikkia ja iloitsen siitä, että tapaamme taas jollakin toisella tulevaisuuden työsaralla!
<P>
Suosionosoituksia

<SPEAKER ID=31 NAME="Elchlepp">
 Arvoisa puhemies, ensiksi haluaisin kiittää lämpimästi Hoppenstedtia hänen panoksestaan tässä asiassa. Me kaikki toivomme, että Hannoverista tulee täydellinen menestys myös tässä suhteessa. Euroopan unionin osallistuminen niin sekä mediaan että yleisöön vaikuttavaan tapahtumaan kuin maailmannäyttely EXPO 2000: een on äärimmäisen tärkeää. Osallistuminen on tärkeää siksi, että Eurooppa esittäytyy unionin kansalaisille mutta myös unionin ulkopuolisille, kaikkialta maailmasta saapuville vierailijoille.
<P>
EU: n pitää todellakin mennä toimintoineen enemmän ihmisten pariin ja olla näkyvissä myös niin sanotulle vaihtuvalle asiakaskunnalle, mihin tarkoitukseen EXPO on hyvä foorumi. Myös me kulttuuri-, nuoriso- ja koulutusasioita sekä tiedostusvälineitä käsittelevässä valiokunnassa olemme ponnistelleet toistuvasti sen hyväksi, että tässä näyttelyssä esitellään Euroopan taloudellisen menestyksen lisäksi myös sen kulttuurista moninaisuutta ja ennen kaikkea myös Euroopan unionin menestyksekkäitä ohjelmia. Haluaisin myös pyytää - vetoamalla tämän näyttelyn järjestäjiin -, että parlamentti voi tuoda selkeästi esille oman roolinsa tällaisten ohjelmien aloitteentekijänä. Myöskään näyttelyn budjetoinnissa ei saa missään vaiheessa tapahtua mitään sekaannusta komission kanssa.
<P>
Lopuksi haluaisin käyttää tätä myös tilaisuutena vedotakseni uudelleen neuvostoon, että se ei olisi ylpeä vain aikaansaannoksistamme kulttuurin saralla, vaan huolehtisi myös näiden ohjelmien riittävästä rahoituksesta. Mitään ei nimittäin saavuteta sillä, että saamme yleisön kiinnostumaan näistä hienoista Euroopan unionin ohjelmista, mutta annamme niiden käyttöön kuitenkin vain naurettavan vähän varoja.

<SPEAKER ID=32 LANGUAGE="DE" NAME="Von Habsburg">
Arvoisa puhemies, haluaisin ennen kaikkea kiittää sydämellisesti Hoppenstedtia erinomaisesta mietinnöstä. Olen seurannut tätä erittäin kiinnostuneena - en niinkään Hannoverin näyttelyä vaan niitä ongelmia, joita tämä näyttely tuo esille. Samalla olen iloinen siitä, että Elchlepp käytti asiasta puheenvuoron, siitä yksinkertaisesta syystä, että hän laati aikanaan suurenmoisen mietinnön, joka on suuri innoittajani vielä nykyäänkin. Haluan kiittää häntä tänään vielä kerran sydämellisesti tästä mietinnöstä.
<P>
Hannoverin näyttely on muiden näyttelyiden tapaan hyvin merkittävä, jos sille annetaan oikea henki, kuten Hoppenstedt korosti. Menisin kuitenkin mielelläni, jos sallitte, hieman pitemmälle, koska tulevaisuudessahan tulee taas uusia näyttelyitä. Meidän tulisi pohtia jo nyt tiettyjä näkökohtia, jotka ovat ratkaisevan tärkeitä seuraavien näyttelyiden kannalta. Meiltä puuttuu edelleenkin se olennainen kulttuurinen ulottuvuus, josta Hoppenstedt oikeutetusti puhui. Sillä kulttuurihan on yksi Euroopan kantavista voimista, ja meidän pitäisi keskustella yhä uudelleen kulttuurista, josta puhutaan täällä parlamentissa aivan liian usein liian vähän.
<P>
Toiseksi meidän tulisi muistaa, että roolimme kulttuurin alalla ja erityisesti näyttelyissä ei ole ollut aina hohdokas. Koska vuoden 2005 näyttely pidetään suureksi ilokseni Nagoyassa Japanissa, haluan kuitenkin muistuttaa eräästä asiasta. Aiemmin Japanissa pidetty Osakan näyttelyhän johti joihinkin skandaalimaisiin byrokraattisiin virheisiin, kun Euroopan näyttelyosaston rakentamisen jälkeen kieltäydyttiin pystyttämästä Coudenhove-Kalergin patsasta. Kuultuaan liikaa vastalauseita silloinen Euroopan yhteisö selitti, ettei patsaan pystyttämiseen ole rahaa. Sen jälkeen tapahtui kaikkein häpeällisin asia, kun japanilaiset pystyttivät tähän näyttelyosastoon erittäin kauniin Coudenhove-Kalergin patsaan. Se muistuttaa minua muuten asiasta, joka tapahtui myös tässä rakennuksessa. Meillähän oli täällä patsas, jonka byrokraatit poistivat, mutta jonka olemme sittemmin saaneet takaisin. Meidän pitäisi muistella toisinaan omia perinteitämme ja erityisesti, kun menemme Japaniin - vuosi 2005 on melko lähellä - solmia uudelleen ne suhteet, jotka yhdistävät meitä näiden maiden kanssa.
<P>
Me emme saa toimia pelkästään Euroopan unionin sisällä. Meidän pitää viedä nimenomaan Euroopan säteily maailmaan, joka on entistä enemmän - miellyttää se meitä tai ei - globaalistunut ja jossa kumppanuussuhteet myös Kauko-idässä ovat meille erityisen tärkeitä. Toivonkin siksi, että jo nyt yhteisössä pohditaan sitä, mitä aiomme tehdä Nagoyassa. Aasialaisethan ovat meidän loogisia kumppaneitamme. Heillä on paljon enemmän kulttuuritajua kuin tietyillä unionin byrokraateilla, ja he olisivat hyvin liikuttuneita, kun asettaisimme etusijalle juuri tämän kulttuurin.
<P>
Haluaisin muistella tässä yhteydessä erästä kroatialaista näyttelyä, joka toi Kroatian tähän rakennukseen ensimmäisen kerran. Tein silloin virheen vaatiessani sinnikkäästi, että meidän pitäisi suuntautua matkailuun. Luojan kiitos minua ei silloin kuunneltu, vaan täällä esiteltiin Kroatian kulttuuria, ja sillä oli pitkällä aikavälillä huomattavasti parempi vaikutus kuin kaikella muulla, mitä olisi voitu tehdä. Meidän tulisi harkita kaikkea tätä erityisesti siksi, että valmistaudumme nyt saamaan jotakin aikaan Saksassa. Meidän pitäisi kuitenkin myös ajatella Hannoverin näyttelyä pitemmälle, koska on täysin selvää, että sen valmistelut ovat todellakin hyvällä mallilla. Pyydän anteeksi, että olen puhunut tässä yhteydessä jo seuraavista ja sitä seuraavista etapeista, sillä meidän on suunniteltava pitkällä aikavälillä tätä eurooppalaista kulttuuria ja Euroopan säteilyä maailmassa. Meidän tulee myös huolehtia siitä, että tämä vaikutelma Euroopasta ulottuu laajalle. Koska tämä on viimeinen kerta, kun puhun Euroopan parlamentissa, haluan pyytää seuraajiani, etteivät he unohda kulttuuria, koska se on meille erittäin tärkeä. Mehän olemme kulttuurin manner ja meidän tulisi myös aina muistaa, että kulttuuri on kestävin osa Eurooppaa!
<P>
Suosionosoituksia

<SPEAKER ID=33 NAME="Puhemies">
Kiitoksia, kollega von Habsburg! Tämä ei ollut vain viimeinen puheenvuoronne tässä parlamentissa, vaan haluaisin korostaa vielä kerran seuraavaa: vuodesta 1979 lähtien eli 20 vuoden ajan olette ollut muutamaa poikkeusta lukuun ottamatta yksi niistä parlamentin jäsenistä, jotka ovat olleet aina läsnä perjantaisin ja perustaneet niin sanotun perjantaikerhon. Haluaisin kiittää parlamentin nimissä teitä vielä kerran sydämellisesti siitä, että olette ollut esikuvana muille. Toivon myös, että seuraajanne noudattavat esimerkkiänne ja toimivat samalla tavoin!
<P>
Suosionosoituksia

<SPEAKER ID=34 NAME="Holm">
 Arvoisa puhemies, parlamentin jäsen von Habsburg loi puheessaan katsauksen tulevaisuuteen ja sanoi, että meidän pitää katsoa kohti tulevia näyttelyitä. Mutta kenties meidän pitää katsoa myös taaksepäin. Miten toimivia ovat olleet ne maailmannäyttelyt, joita tähän saakka on pidetty, ja millaisen vaikutelman ne ovat meille antaneet? Monet vihreästä ryhmästä olivat Lissabonin maailmannäyttelyssä, ja he valitettavasti pettyivät kovasti siihen, kuinka kaikki siellä toimi. Tästä on otettava oppia.
<P>
Meillä vihreässä ryhmässä on siksi kriittisen myönteinen näkemys Hannoverin maailmannäyttelystä. Näyttely sinänsä on tärkeä, koska siinä on kyse kulttuurista, aivan kuten von Habsburg sanoi. On myös hyvä, että emme kiinnitä huomiotamme kulttuuriin vain EU-maissa, niin että syntyy jonkinlainen EU-nationalismi, vaan että kiinnitämme huomiomme myös EU: n ulkopuolisten maiden kulttuuriin ja että voimme oppia kulttuurinäkökohdista myös muualta maailmasta.
<P>
Tämän näyttelyn osalta on aivan kuten budjettivaliokunta on kirjoittanut, että on olemassa monia puhtaasti talousarvioon liittyviä näkökohtia. Yksi näkökohdista on, että tähän näyttelyyn kuluu erittäin paljon varoja. Sama budjettikohta käsittää myös varat, joiden tarkoituksena on kattaa eurooppalainen kampanja toimenpiteistä naisiin kohdistuvan väkivallan ehkäisemiseksi. Toivon, että näitä varoja ei leikata. Olen itse sitä mieltä, että kampanja naisiin kohdistuvan väkivallan ehkäisemiseksi on todellakin tulevaisuuden kannalta tärkeämpi kuin tämä maailmannäyttely.
<P>
Teema, joka näyttelyllä on, on hyvin tärkeä. Se käsittelee ihmisiä, luontoa ja tekniikkaa. Itse olen kuitenkin sitä mieltä, että teema on hiukan suppea. Epäröin, pitäisikö EU: n osallistua tämänkaltaisiin tapahtumiin. Lyhyesti sanottuna olen kuitenkin sitä mieltä, että vihreän ryhmän on tuettava näyttelyä ja katsottava tulevaisuuteen. Tämäntyyppisistä näyttelyistä on myös tehtävä perusteellinen arviointi, jotta voimme ottaa niistä opiksi tulevaisuutta ja tulevia tapahtumia silmällä pitäen.

<SPEAKER ID=35 LANGUAGE="DE" NAME="Rübig">
Arvoisa puhemies, hyvät parlamentin jäsenet, haluan onnitella aluksi Hoppenstedtia, koska hän kiteytti asian erittäin hyvin viimeisessä puheessaan ja täsmensi meille hyvin, että kyse on nykyaikaisen teknologian sekä ihmiskunnan ja luonnon yhdistämisestä. Tämän asian puolesta hän on kampanjoinut hyvin menestyksekkäästi ollessaan Euroopan parlamentin jäsenenä, ja siitä haluan häntä myös onnitella. Hannoverin maailmannäyttely alkaa 1. kesäkuuta ja päättyy lokakuun lopussa vuonna 2000 eli noin vuotta ennen kuin euro otetaan varsinaisesti käyttöön seteleinä ja kolikkoina. Koko maailma kohtaa Hannoverissa. Sinne tulee miljoonia vieraita ei vain 15: stä EU: n jäsenvaltiosta, vaan muualta maailmasta, ja näyttelyssä esittäytyy 170 kansakuntaa ja 14 kansainvälistä järjestöä. Siksi olisi myös tärkeää harkita jo tässä vaiheessa - tämä koskee niin parlamenttia, komissiota kuin neuvostoakin - suunnitelman laatimista siitä, mitä tapaamisia maailmannäyttelyssä voitaisiin järjestää. Sillä maailmannäyttelyssä käymiseen pitäisi tietenkin liittyä ennen kaikkea myös se, että siellä tapaillaan, pidetään konferensseja ja sovitaan asioista. Se on ihanteellinen paikka meille Euroopassa, ja sitä on käytettävä mahdollisimman tehokkaasti.
<P>
Haluaisin myös ehdottaa Euroopan parlamentille, että voisimme esimerkiksi pitää maailmannäyttelyssä parlamenttien välisen tapaamisemme. Hannoverissa on yksi nykyaikaisimmista konferenssikeskuksista, joka sijaitsee suoraan messualueella ja johon on lisäksi esimerkillisen hyvät liikenneyhteydet, ja se on varustettu kaikin tarvittavin tulkkauslaittein. Hannoverissa meillä olisi hyvä tilaisuus näyttää Euroopan ulkopuoliselle maailmalle, mitä tulevaisuuden mahdollisuuksia Euroopassa on.
<P>
Aivan erityisesti haluaisin korostaa Edutainment -keskuksen merkitystä, mikä merkitsee sitä, että ponnistelemme siis voimakkaasti sen hyväksi, että learning adventure eli elinikäinen oppiminen saataisiin etusijalle. Meidän pitäisi näyttää, mitä Euroopan unioni on jo saanut aikaan. Meidän pitäisi huolehtia siitä, että siellä on nuorten, ikäihmisten ja ylipäänsä kaikkien kiinnostuneiden käytettävissä kuvaruutuja, Internetiä ja multimediaa koskevaa tietoa tietoviihteen muodossa. Pidän elinikäistä oppimista erityisenä haasteena, ja tämä nykyaikainen oppiminen on hyvin, hyvin tärkeää ja valtava tilaisuus unionin koululaisille, opiskelijoille ja kaikille muillekin kansalaisille.
<P>
Viime kädessä kyse on myös Hannoverin ympäristössä valmiina olevan infrastruktuurin hyödyntämisestä. Tältä osin on suoriuduttu esimerkillisesti, ja iloitsenkin jo siitä, kun voimme avata tämän tärkeän näyttelyn.

<SPEAKER ID=36 NAME="Gradin">
 Haluaisin onnitella kulttuuri-, nuoriso- ja koulutusasioita käsittelevää valiokuntaa ja erityisesti sen esittelijää, Hoppenstedtia, tästä kattavasta Hannoverin Expo 2000 -maailmannäyttelyä koskevasta mietinnöstä. Expo 2000 -maailmannäyttely Hannoverissa ensi vuonna on maailmanlaajuisesti suuri viestintätapahtuma. Sen aiheena ovat ihmiskunta, luonto ja teknologia. Näyttelyn järjestäjät Expon pääkomissaarin alaisuudessa ovat sitoutuneet esittämään nyt ja tulevaisuudessa erilaisia mahdollisuuksia, miten näyttelyn aiheen kolmen osatekijän välillä saavutetaan tasapainoinen ja harmoninen rinnakkaiselo.
<P>
Komissio aikoo varmistaa, että Euroopan unioni ja sen toimielimet osallistuvat tähän tärkeään tapahtumaan. Tämä esitettiin myös pääpiirteittäin 18. maaliskuuta annetussa tiedonannossamme. Olemme tyytyväisiä siihen, että kaikki EU: n jäsenvaltiot aikovat ottaa osaa tähän tapahtumaan. Suurimmalla osalla niistä on näyttelyosasto niin kutsutulla Eurooppa-bulevardilla. EU: n näyttelyosasto sijaitsee bulevardin sydämessä suoraan vastapäätä isäntämaan näyttelyosastoa.
<P>
Unionin osallistumisella Expo 2000 -näyttelyyn pyritään tuomaan esiin se elintärkeä rooli, joka Euroopan unionilla on sen toimielinten kautta eteenpäin katsovana ja dynaamisena toimijana maailmassa ensi vuosituhannen aamunkoitteessa.
<P>
Komissio panee tyytyväisenä merkille, että Hoppenstedtin mietintö tukee komission aikomusta järjestää unionin osallistuminen Expo 2000 -näyttelyyn. Mietinnössä korostetaan erityisesti unionin näyttelyosaston yhtenäisen ja tasapuolisen esittäytymisen merkitystä.
<P>
Komissio on esittelijä Hoppenstedtin kanssa samaa mieltä siitä, että unionin näyttelyosaston on annettava paras mahdollinen kuva Euroopan unionista ensi vuosituhannella: Euroopan unionista, joka on demokraattinen, avoin, lainkuuliainen, sosiaalisesti oikeudenmukainen, suvaitsevainen ja monikulttuurinen. Meidän tavoitteemme on tehdä unionin kansalaiset tietoisiksi Euroopan yhdentymisen todellisuudesta ja unionin roolista kansainvälisissä suhteissa.
<P>
Pyrimme myös siihen, että tällainen esittäytyminen perustuu uusimman käytettävissä olevan vuorovaikutteisen multimedian ja sähköisen teknologian käyttöön. Näin varmistetaan, että näyttelyosastolla vieraileminen on erityisesti nuoremmalle sukupolvelle katseen vangitseva ja ajatuksia herättävä kokemus.
<P>
Minulla on ilo ilmoittaa teille, että arkkitehtikilpailu unionin näyttelyosaston suunnittelusta on ratkaistu. Sen tulokset on määrä julkaista virallisesti EY: n Virallisessa lehdessä. Kilpailuun osallistuneille yrityksille on ilmoitettu myös suoraan. Komissio vastaa kaikkien EU: n toimielinten virallisesta koordinoinnista varmistaakseen, että ne esittäytyvät Expossa yhtenäisesti.
<P>
Voin kertoa teille, että tällainen koordinointi on jo aloitettu. Komission osastojen välinen erityisryhmä sekä parlamentin ja komission asiasta vastaavien yksiköiden ja muiden Hannoverissa edustettuina olevien toimielinten välinen työryhmä on jo luotu. Näissä kahdessa elimessä kehitetään komission tiedonannon suuntaviivojen sekä kulttuuri-, nuoriso- ja koulutusasioita käsittelevän valiokunnan mietinnön pohjalta yksityiskohtainen toiminta- ja viestintästrategiaohjelma. Tämän työn edistymisestä raportoidaan säännöllisesti kulttuuri-, nuoriso- ja koulutusasioita käsittelevälle valiokunnalle.
<P>
Talousarvion osalta vuodeksi 1999-2000 on ehdotettu noin 14: ää miljoonaa euroa talousarvion kohdassa B3-309, joka koskee vuotuisia erityisiä tapahtumia. Tämä talousarvio, joka kattaa kaikkien EU: n toimielinten tarpeet, on pienin tarvittava summa, jolla voidaan rahoittaa unionin asianmukainen osallistuminen. Muistutan, että kaikkiaan 10 miljoonaa euroa varattiin talousarvion kohtaan B3-309/99 kahden toiminnon rahoittamiseen: Expo 2000: n ja naisiin kohdistuvan väkivallan vastaisen eurooppalaisen kampanjan rahoittamiseen. Tämän lisäksi on erittäin suositeltavaa, että Expo 2000 -toiminnan saattamiseksi loppuun ensi vuonna, vuonna 2000, hyväksytään vielä 6, 5 miljoonan euron lisäys talousarvioon.
<P>
Komissio luottaa siihen, että jo käynnissä oleva toimielinten välinen yhteistyö tuo mukanaan tarvittavat myönteiset tulokset, jotta talousarviosta vastaavat tahot voivat ratkaista suotuisasti vuoden 2000 talousarvion. Komissio pitää hyvänä myös ehdotusta siirtää parlamentin henkilökuntaa työskentelemään Expo 2000: ssa. Tähän toimintaan osallistuu parlamentin lisäksi myös komission henkilökuntaa. Tästä osallistumisesta aiheutuvat hallinnolliset kulut ovat arviolta 1, 44 miljoonaa euroa talousarvion A-osassa.
<P>
Komissio odottaa yhteistyön jatkamista Euroopan parlamentin ja sen yksiköiden kanssa varmistaakseen, että unionin osallistuminen Expo 2000: een on tärkeä tapahtuma, jossa Euroopan unionia ja sen toimielimiä tuodaan lähemmäs unionin kansalaisia.

<SPEAKER ID=37 NAME="Puhemies">
Kiitoksia, arvoisa komission jäsen Gradin!
<P>
Keskustelu on päättynyt.
<P>
Siirrymme äänestykseen.
<P>
Parlamentti hyväksyi päätöslauselman.

<SPEAKER ID=38 NAME="Svensson">
Olen äänestänyt mietintöä vastaan, koska katson, että tärkeämpiä päämääriä sysätään taka-alalle tuhlaamalla 15 miljoonaa euroa Hannoverin Expo 2000 -maailmannäyttelyyn.

<CHAPTER ID=4>
Eurooppalainen tekstiiliteollisuus
<SPEAKER ID=39 NAME="Puhemies">
Esityslistalla on seuraavana yhteiskeskustelu seuraavista suullisista kysymyksistä:
<P>
B4-0338/99 Ferrer, Peijs ja Chanterie PPE-ryhmän puolesta komissiolle: Laajamittainen halpatuonti Euroopan tekstiilimarkkinoille-B4-0339/99 Moniz PSE-ryhmän puolesta komissiolle: Massiivinen halpatuonti Euroopan tekstiilimarkkinoille.
<SPEAKER ID=40 NAME="Ferrer">
 Arvoisa puhemies, laajamittainen ja poikkeuksellisen halpahintainen tuonti, joka on peräisin syvän laman kourissa olevilta talousalueilta tai sellaisilta talousalueilta, joiden tuotteiden tavanomaiset kohdemarkkinat on suljettu, aiheuttaa Euroopan tekstiili- ja vaatetusalalla nykyään vakavia haittoja. Kaakkois-Aasian maat, Keski-Aasian maat, entiset neuvostotasavallat ja Baltian maat ovat niitä, joihin on keskittynyt ennenäkemättömän voimakas Turkista peräisin olevan tuonnin kasvu, joka on seurausta Venäjän-markkinoiden sulkemisesta ja tämän maan, Turkin, teollisuuskapasiteetin kasvamisesta ylimitoitetuksi viiden viime vuoden aikana.
<P>
Tämän massiivisen tuonnin tuloksena, joka toisaalta kattaa hädin tuskin raaka-aineiden hinnan, ovat monet Euroopan tekstiiliyritykset ilmoittaneet tappioista ja niiden selviytyminen on uhattuna, mikä vaarantaa vakavasti myös työpaikkojen säilyttämisen.
<P>
Sitä epälojaalia kilpailua, johon tämä ala - ala, joka toisaalta kattaa kaiken kuitujen, lankojen ja kankaiden valmistamisesta aina valmiisiin vaatteisiin - on joutunut, pahentavat entisestäänkin ne tariffiesteet ja muut kuin tariffiesteet, joiden vuoksi Maailman kauppajärjestössä säädetyt määräykset estävät alan tuotteiden pääsyn Intian, Yhdysvaltojen tai Turkin markkinoille, aivan kuin nämä säännöt olisivat voimassa vain yhteisön markkinoilla, joille näillä mailla - näiden maiden tuotteilla - on vapaa pääsy.
<P>
Tähän epätasapainoon on lisättävä vielä ne monet etuuskohtelua koskevat sopimukset, joita unioni on jo allekirjoittanut tai allekirjoittaa aivan pian kolmansien maiden kanssa, juuri kun ilmoitus monenkeskisten neuvottelujen uudesta kierroksesta asettaa näiden kahdenkeskisten sopimusten soveliaisuuden kyseenalaiseksi. Nämä kielteiset tekijät johtavat yhdessä siihen, että Euroopan tekstiilialan työnantajille ei ole juurikaan hyötyä siitä, että he ovat toimineet - niin kuin he ovat toimineet - tekemällä merkittäviä sijoituksia korkeaan teknologiaan ja kunnianhimoisiin uudelleenjärjestelyihin uudistaakseen yritystään, satsaamalla laatuun, muotiin, suunnitteluun ja eurooppalaiseen tuotemerkkiin.
<P>
Vaikka tekstiiliala onkin valmistautunut kohtaamaan menestyksekkäästi kansainvälisen kilpailun haasteet, ei sillä ole aseita, joilla se voisi puolustautua laitonta tuontia vastaan. Tämän vuoksi komission on viipymättä ryhdyttävä kaikkiin mahdollisiin toimiin tehdäkseen lopun tästä laittomasta kilpailusta, jonka uhriksi ala on joutunut, ja taattava siten se, että kaikki Maailman kauppajärjestön osapuolet noudattavat tekemiään sitoumuksia.
<P>
Tarkalleen ottaen tarkoitan niitä Euroopan unionin käytettävissä olevia kauppaa suojaavia toimenpiteitä, joilla voidaan poistaa yhteisön tuotteita koskevat kaupankäynnin esteet, sekä niitä Uruguayn kierroksella tehtyihin sopimuksiin sisällytettyjä suojatoimia, jotka komission pitäisi ehkä ottaa käyttöön.
<P>
Toisaalta komission tekstiili- ja vaatetusalaa koskevaan tiedonantoon liittyvässä päätöslauselmassa ja varsinkin komission myöhemmin laatimassa toimintasuunnitelmassa on jo useita tämänsuuntaisia ehdotuksia. Näitä ehdotuksia ei vain vielä toteuteta, ja ellei niiden toteutumista edistetä todellakin viipymättä, saattaa Euroopan teollisuusmaailmasta kadota siihen jo syvälle juurtunut tärkeä osa-alue, joka tarjoaa ennen kaikkea paljon työpaikkoja.
<P>
Näin ollen, arvoisa komission jäsen, pyydän teitä välittämään komission jäsen Brittanille viestin, että on sovellettava viipymättä toimia, joilla meidän alaamme, tekstiilialaa, voidaan suojella oikeudenmukaisesti ja laillisesti. Tämä suojelu ei ole kuitenkaan ylimääräistä, vaan se perustuu Maailman kauppajärjestöä ohjaavien sääntöjen mukaisiin määräyksiin ja vaatimuksiin ja toisaalta Euroopan unionin itsensä määräämin sääntöihin, jotka koskevat kolmansien maiden, kehitysmaiden kanssa käytävää kauppaa. Toivon, että komissio tiedostaa tämän ongelman ja ottaa sen vastuulleen, ongelman, joka vaikuttaa myös moniin työpaikkoihin.

<SPEAKER ID=41 NAME="Puhemies">
Paljon kiitoksia, parlamentin jäsen Ferrer. Toivotan teille täydestä sydämestäni kaikkea hyvää tulevaisuudessa, vaikka parlamentin jäsen Ferrer ja minä kilpailemmekin samalla vaalialueella.

<SPEAKER ID=42 LANGUAGE="PT" NAME="Moniz">
Arvoisa puhemies, tekstiili- ja vaatetusalasta on puhuttu paljon nyt päättyvän toimikauden aikana. Toisaalta siitä on itse asiassa puhuttu suhteellisesti katsoen enemmän kuin sen hyväksi on tehty. Siitä huolimatta jotain myönteistäkin on sentään saatu aikaan etenkin, kun otetaan huomioon, että komission kanta tähän elinkeinoon on viime aikoina muuttunut. Aiemmin tekstiili- ja vaatetusalaan suhtauduttiin nimittäin varsin epäluuloisesti, ja se nähtiin heikosti kilpailukykyisenä alana, joka kuuluu lähinnä kolmannen maailman maihin. Toisin sanoen sitä pidettiin toisarvoisena, katoamaan tuomittuna alana, ja kuitenkin tuo alistuva ja deterministinen asenne olisi johtanut väistämättä siihen, että miljoonat työntekijät olisivat joutuneet työttömiksi samaan aikaan, kun Euroopan unioni on nostanut työttömyyden torjunnan yhdeksi ensisijaisista tavoitteistaan.
<P>
Tekstiilialaa koskevan keskustelun ja lähemmän tarkastelun jälkeen alaan suhtautuminen muuttui tuntuvasti. Kaikeksi onneksi sitä alettiin pitää yhtenä kaikkein kilpailukykyisimmistä ja innovatiivisimmista aloista, ja samalla myös ymmärrettiin, että erittäin työvoimavaltaisena alana se voi myös olla tehokas väline työttömyyden torjunnassa. Omasta puolestani olen myös tyytyväinen siitä, että minulla on ollut mahdollisuus jossain määrin myötävaikuttaa tekstiili- ja vaatetusalaa koskevaan uudenlaiseen näkemykseen, tarkastelutapaan ja asenteeseen.
<P>
Paljon on kuitenkin vielä tehtävä. Luvattu toimintasuunnitelma ei saa jäädä pelkäksi " hyvien aikeiden" paperiksi. Pienille ja keskisuurille yrityksille tarkoitettuihin erityisiin tukitoimiin, jotka ovat täysin välttämättömiä, on ryhdyttävä viipymättä. Euroopan unionin on myös vaadittava WTO: n sekä tekstiilialan sopimuksen sääntöjen tinkimätöntä noudattamista, erityisesti vapauttamisen aikataulun, polkumyynnin ja vilpillisten käytäntöjen valvonnan, kolmansien maiden markkinoille pääsyn ja kahdenvälisten sopimusten rajoittamisen osalta.
<P>
Arvoisa puhemies, hyvät kollegat, viisi vuotta sitten aloitin työskentelyni Euroopan parlamentissa käsittelemällä tekstiili-ja vaatetusalan ongelmia. Nyt päätän työskentelyni Euroopan parlamentin viimeisessä istunnossa käsittelemällä samaa asiaa, entistä vakuuttuneempana alan mahdollisuuksista ja luottavaisempana tulevaisuuden osalta. Minun maassani tekstiili- ja vaatetusala edustaa 25 %: ia jalostusteollisuuden työpaikoista ja 30 %: ia viennistä, ja eräät alueet maassani ovat lähes täysin riippuvaisia tästä alasta, joka noilla alueilla määrää elämisen ehdot suurimmassa osassa kotitalouksia. Niinpä tuhannet työntekijät ja yrittäjät katsovat nyt tulevaisuuteen täynnä toivoa ja odotuksia, mutta myös täynnä epäilyksiä ja kysymyksiä. Toivottavasti osaamme vastata heidän luottamukseensa, ahkeruuteensa ja työhönsä, heidän valmiuteensa uskoa ja panostaa yhä edelleen tuohon riskialttiiseen alaan, jolla on kuitenkin varmasti tulevaisuus edessään. Ja sen tulevaisuus liittyy hyvin kiinteästi Eurooppaan, jonka me haluamme kehittyvän entistä sosiaalisemmaksi ja solidaarisemmaksi.

<SPEAKER ID=43 NAME="Gradin">
 Haluaisin vastata parlamentin jäsenten Ferrer, Peijs, Chanterie ja Moniz esittämiin kysymyksiin.
<P>
Mitä tulee kysymykseen viimeaikaisesta tekstiilien tuonnista kolmansista maista Eurooppaan, komissio on tässä asiassa yhteydessä eurooppalaiseen tekstiili- ja vaatetusteollisuuteen. Euroopan teollisuus uskoo, että viimeaikainen tuonti useista kolmansista maista, erityisesti Aasiasta, on tapahtunut hyvin alhaisilla hinnoilla. Toukokuun 3. päivänä Euroopan teollisuuden edustajat tapasivat kollegani Sir Leon Brittanin selvittääkseen tilannetta.
<P>
Tällä hetkellä komissio on parhaillaan hankkimassa yhdessä teollisuuden kanssa tuontivirtoja ja -hintoja koskevia tietoja. Tietojen keräämisen jälkeen voidaan päättää parhaasta toimintatavasta. Jos epäoikeudenmukaisia kauppakäytäntöjä, kuten polkumyyntiä tai tukien maksamista, on käytetty ja jos siitä on aiheutunut haittaa eurooppalaiselle teollisuudelle, tilannetta voidaan hoitaa eurooppalaisen polkumyynnin ja tukien vastaisen lainsäädännön keinoilla.
<P>
Tapaamisessaan Euroopan teollisuuden kanssa 3. toukokuuta Sir Leon Brittan vakuutti, että jos tällaisista epäoikeudenmukaisista kauppakäytännöistä on todisteita, komissio tutkii hyvin vakavasti kaikki teollisuuden tekemät valitukset. Sen jälkeen komissio lupaa ryhtyä tarvittaviin toimiin.
<P>
Mitä tulee asian kannalta keskeisissä kansainvälisissä sopimuksissa vallitsevaan tilanteeseen, meidän on pidettävä mielessä seuraavat asiat. Ensinnäkin tekstiili- ja vaatetusteollisuutta koskevassa sopimuksessa (ATC) on WTO: n jäsenille määrällisiä rajoituksia useista kolmansista maista, myös Kaukoidän maista, tuotaville tuotteille. Komissio vakuuttaa, että näitä rajoja kunnioitetaan, eikä ole olemassa todisteita siitä, että viimeaikaisessa tuonnissa olisi ylitetty määrällisiä ylärajoja. Lisäksi ATC toimii siirtymävaiheen suojavälineenä. Tämän sopimuksen mukaisesti uusia määrällisiä rajoituksia voidaan ottaa käyttöön, kun voidaan osoittaa, että lisääntynyt tuonti vahingoittaa tai uhkaa vahingoittaa vakavasti kotimaista teollisuutta. Näitä toimia tutkitaan myöhemmin WTO: ssa.
<P>
Toiseksi kahdenvälisissä tekstiilisopimuksissa on sovittu määrärajoista useille WTO: hon kuulumattomille valtioille. Lisäksi kiintiöimättömille tuontituotteille on asetettu viitteelliset raja-arvot. Nämä ovat prosenttimääräisiä raja-arvoja edellisen vuoden tuontituotteista osana kaikkia unionin tuontituotteita. Kun nämä viitteelliset raja-arvot on saavutettu, voidaan pyytää uuden määrällisen rajan määräämistä.
<P>
Lopuksi vastauksena kysymykseen, joka koski kolmansien maiden esittämiä näkökantoja tulevan WTO: n neuvottelukierroksen valmistelussa, haluaisin sanoa seuraavaa. Jotkin WTO: hon kuuluvat kehitysmaat olisivat todellakin kiinnostuneita tarkistamaan tekstiili- ja vaatetusalaa koskevaa sopimusta vauhdittaakseen kaikkien määrällisten rajoitusten vapauttamista, joka on tällä hetkellä määrä saattaa loppuun tammikuun alkuun 2005 mennessä. Komissio ei kuitenkaan puolla tätä ajatusta. Tällainen vapauttamisen aikataulun nopeuttaminen aiheuttaisi myös valtavia vaikeuksia toiseksi suurimmalle tekstiilien tuojalle, Yhdysvalloille.

<SPEAKER ID=44 NAME="Puhemies">
Paljon kiitoksia, komission jäsen Gradin.
<P>
Tämän keskustelun päätteeksi olen vastaanottanut kaksi työjärjestyksen 40 artiklan 5 kohdan mukaisesti käsiteltäväksi jätettyä päätöslauselmaesitystä.

<SPEAKER ID=45 LANGUAGE="ES" NAME="Gasòliba i Böhm">
Arvoisa puhemies, hyvät parlamentin jäsenet, todellakin, kuten sanoitte, Euroopan liberaali- ja demokraattipuolueen ryhmä oli esittänyt päätöslauselmaehdotuksen, mutta koska Euroopan kansanpuolueen ryhmä ja Euroopan sosiaalidemokraattisen puolueen ryhmä ovat myös esittäneet päätöslauselmaesityksen, ei meillä ole mitään sitä vastaan, että yhdymme niihin, ja tämän vuoksi olemme vetäneet pois oman päätöslauselmaehdotuksemme.
<P>
Käsittelemme todellakin jälleen aihetta, jota olemme käsitelleet jo aikaisemminkin. Kyse on siitä, että komissiolta pyydetään myönteistä toimintaa, jotta voidaan taata se, että tekstiiliteollisuuden tuotteisiin liittyvää kaupankäyntiä kohdellaan asianmukaisella tavalla. Kyse on siitä, että kaupankäynnissä noudatetaan Maailman kauppajärjestön hallinnoimien asiaa koskevien kansainvälisten sopimusten määräyksiä.
<P>
Meidän kantamme, ei ainoastaan tekstiiliteollisuuden, vaan myös yleensä Euroopan tuotantojärjestelmän osalta, perustuu siihen, että tämän alan täytyy ensinnäkin hyväksyä maailmantalouden tilanne, ja toiseksi sen on ponnisteltava kasvattaakseen tuottavuuttaan ja kilpailukykyään. Alalla on toteutettava uudistus, joka mahdollistaa sen, että nämä tuotteet ja palvelut voivat saada riittävän hyvän vastaanoton maailmantaloudessa saavuttaakseen hyvän aseman maailman markkinoilla. Tämän paremman kilpailukyvyn avulla Euroopan teollisuudenalat ja palvelut voivat siis kasvaa, ja sen avulla voidaan luoda myös lisää työpaikkoja. Tämä on se yleinen kaava, jota sovellamme myös tekstiilialan kohdalla.
<P>
Näin ollen meidän kantamme ei ole protektionistinen. Tämän kannan tarkoituksena on varmistaa, että kaupan alalla sovittuja kansainvälisiä käytäntöjä noudatetaan asianmukaisella tavalla. Viime kuukausien tapahtumat, ennen kaikkea - kuten komission jäsen Gradin sanoi - Aasian alueella huolestuttavat meitä suuresti, koska ne - erittäin myönteiset - ponnistukset, joita tekstiiliteollisuudessa on tehty alan ajanmukaistamiseksi, kilpailukyvyn lisäämiseksi ja mahdollisimman hyvän aseman ja osuuden saavuttamiseksi maailman markkinoilla, voidaan tehdä tyhjiksi lyhyessä ajassa.
<P>
Laajamittainen ja epäasianmukaisissa olosuhteissa tapahtuva tuonti eri alueilta, muun muassa Aasiasta, mikä huolestuttaa meitä erityisesti (ja iloitsen komission jäsen Gradinin erityisesti tätä asiaa koskevasta kommentista), voi tuhota tämän teollisuudenalan mahdollisuudet, jolla - toistan - on pyritty kovasti sopeutumaan tilanteeseen. Lisäksi olisi epäoikeudenmukaista vaarantaa teollisuudenala, joka on yksi eniten työpaikkoja tarjoavista teollisuudenaloista Euroopan unionissa.

<SPEAKER ID=46 NAME="Souchet">
 Arvoisa puhemies, olen onnellinen siitä, että tämän parlamenttikauden viimeinen puheenvuoroni koskee tärkeää alaa: eurooppalaista tekstiili- ja vaatetusteollisuutta; teollisuutta, joka työllistää usein naistyövoimaa; teollisuutta, joka muodostuu pk-yrityksistä, jotka tuovat usein työpaikkoja maaseudulle; teollisuutta, jonka tulevaisuus riippuu paljolti oikeudenmukaisen kaupan sääntöjen toteuttamisesta.
<P>
Koska komissiolta puuttuu myönteisiä toimia ja koska sen kilpailukyvyn kohentamiseksi tarkoitettu toimintasuunnitelma, jota tarkastelimme vuonna 1998, ei ole saanut tähän mennessä konkreettisia jatkotoimenpiteitä, jotkin jäsenvaltiot, kuten Ranska, Espanja ja Portugali, ovat ryhtyneet toimenpiteisiin hillitäkseen työpaikkojen menettämistä kolmansille maille. Keventämällä palkkaan kohdistuvia sosiaalikustannuksia Ranskassa voitiin tekstiiliteollisuussuunnitelman avulla pelastaa suoraan 35 000 työpaikkaa, eivätkä tähän lukuun sisälly vielä epäsuorat työpaikat.
<P>
Komissio löysi silloin taistelunhalunsa uudestaan, ei tosin niitä valtioita vastaan, jotka kieltäytyvät sisällyttämästä sosiaalisia ja ympäristöä koskevia lisäehtoja maailmankaupan sääntöihin, vaan jäsenvaltioita vastaan. Se arvioi, että sosiaalikustannusten keventäminen saattoi vääristää kilpailun eurooppalaisten tuottajien välillä. Se julisti Ranskan tekstiiliteollisuussuunnitelman lainvastaiseksi, vaati yrityksiltä mahdottomia korvauksia ja lamaannutti tämän työpaikkoja pelastavan suunnitelman leviämisen muille aloille.
<P>
Tämä suuntaus täytyy korjata. Unioniin pitäisi saada tuoda vain sellaisten kolmansien maiden tuotteita, joiden toimijat kunnioittavat ILOn vahvistamia sosiaalisia normeja, jotka koskevat työehtoja ja työajan pituutta sekä lapsityövoiman käyttöä, ennen kuin unioni pakottaa hyväksymään nämä normit kaikkien kansainvälisten sopimusten puitteissa, joista se neuvottelee, ja eritoten WTO: n neuvottelukierrosten puitteissa. Komission pitää hyökätä eurooppalaisiin yrityksiin kohdistuvaa vilpillistä kilpailua eikä unionin yrityksiä vastaan.
<P>
Mainitsen lopuksi huolenaiheen, jonka tästä asiasta ovat herättäneet komission nimetyn puheenjohtajan Prodin ensimmäiset julkilausumat, jotka heijastavat erittäin ideologista näkemystä kilpailu-käsitteestä, kun hän rinnastaa kaikki valtion säätely-tai korjaavat toimet kaupan vääristymään. Onko Sir Brittan hänen mielestään valtiojohtoisuuden kannattaja? Näin me emme suo Euroopan työvoimavaltaisille teollisuudenaloille ja perheille, joita ne elättävät, mahdollisuutta kohdata kansainvälinen kilpailu tasavertaisesti.

<SPEAKER ID=47 LANGUAGE="EN" NAME="Kellett-Bowman">
Arvoisa puhemies, on hyvä nähdä teidän, uskollisen perjantain puhemiehen, ottavan ohjat käsiinne istunnon päätteeksi.
<P>
Minä kannatan tätä Euroopan tekstiiliteollisuuden suoraan sydämestä tulevaa avunhuutoa. Eurooppa on suuri markkina-alue, mutta ei mikään polkymyyntikenttä, ja Ferrer on puhunut asiaa. Myös Moniz puhui vilpillisistä käytännöistä. Antakaa minun kertoa teille yhdestä sellaisesta. Maa, jolla oli lupa tuoda T-paitoja, mutta ei tekstiilejä metritavarana, kiersi sääntöjä tuomalla paitoja, joissa oli 15 metrin pituinen helma - ja selvisi siitä vielä rangaistuksetta.
<P>
Eurooppa saattaa olla johtava tekstiilimuotiteollisuuden edustaja, mutta sen tukena meillä on oltava myös perusteollisuutta. Eurooppa voi hyvinkin johtaa myös tekstiilikoneiden suunnittelussa ja koneissa käytettävissä tekniikoissa, mutta tällaisillekin tuotteille meillä on oltava kotimarkkinoita. Mainitsen esimerkkinä kitkakehruun, joka oli melko uusi keksintö Euroopassa. Sen sijaan, että sen avulla tekstiileistä olisi tehty tuottoisampia Euroopalle, me todellakin myimme tekniikan ulkomaille. Saimme hyödyn keksinnöstämme vain kertaalleen.
<P>
Meidän on tuettava kehitysmaita kahdenvälisten sopimusten avulla, jotta niillä voisi olla markkinoita omille tavaroilleen. Minulla ei ole todellakaan mitään tätä vastaan, mutta jos aiomme edelleen ylläpitää näitä kahdenvälisiä sopimuksia, komissiota pitäisi vaatia laatimaan selkeät suuntaviivat ja varmistamaan niiden asianmukainen valvonta.

<SPEAKER ID=48 NAME="Rübig">
 Arvoisa puhemies, aluksi haluan kiittää Ferreriä, koska kyseessä on mielestäni äärimmäisen tärkeä aloite. Kun talouden alat ajautuvat kriisitilanteeseen, meidän tulisi pitää aina huoli siitä, että ryhdymme ajoissa oikeisiin toimiin. On tärkeää valmistella hyvin WTO: n Seattlen neuvottelukierrosta. Olen ajanut talous- ja raha-asioita sekä teollisuuspolitiikkaa käsittelevässä valiokunnassa aina voimakkaasti sitä, että meidän pitää määritellä asian keskeiset kohdat oikein ja että meidän osaltamme kyse on ennen kaikkea pääsystä kolmansien maiden markkinoille. Meidän pitää huolehtia erityisesti siitä, että nämä markkinat avautuvat meille ja että kaupassa vallitsevat reilut reunaehdot.
<P>
Lisäksi meidän täytyy pohtia vientimarkkinoinnin kiihokkeita. Meidän täytyy huolehtia siitä, että vientiyritykset voivat tarjota tuotteitaan kansainvälisesti, jotta Eurooppa esitetään muulle maailmalle tarpeeksi vahvana. Edelleen, ja tämä on myös hyvin tärkeää, meidän täytyy katsoa, että erityisesti pienten ja keskisuurten yritysten taakkaa kevennetään. Tämä on minulle erittäin tärkeä asia. Euroopan unionissa on yli 16 miljoonaa pientä ja keskisuurta yritystä, joita pitää jatkossa tukea enemmän ja joiden pitää myös saada enemmän huomiota parlamentissa.
<P>
Koska olen viimeinen puhuja, haluan kiittää sydämellisesti puhemiestä ja hänen ryhmäänsä, joka on työskennellyt täällä perjantaisin aina todella esimerkillisesti. Haluaisin kiittää myös Euroopan parlamentin puhemiestä Gil-Roblesia, koska hän on ottanut hyvin vakavasti aloitteeni eurooppalaisten instituutioiden sisällä ja niiden yhteydessä olevan rikollisuuden poistamisesta. Edelleen kiitän ryhmän puheenjohtajaa, Martensia, joka on luvannut pitää myös tätä aihetta jatkossa esillä Belgiassa sekä tukea edelleenkin meitä täällä parlamentissa. Kiitän tietenkin myös neuvoston edustajaa, joka on luvannut toimia asian hyväksi, sekä myös kvestoreita ja puhemieskonferenssia, jossa tämä aihe on tällä hetkellä todellakin ajankohtainen. Iloitsen seuraavalla vaalikaudella jo turvallisesta Euroopasta.
<P>
Suosionosoituksia

<SPEAKER ID=49 NAME="Puhemies">
Paljon kiitoksia, parlamentin jäsen Rübig.
<P>
Keskustelu on päättynyt.
<P>
Koska Euroopan liberaali- ja demokraattipuolueen ryhmä on vetänyt pois päätöslauselmaesityksensä, siirrymme päätöslauselmaa B4-0455/98 koskevaan äänestykseen.
<P>
Parlamentti hyväksyi päätöslauselman.

<SPEAKER ID=50 NAME="Cars">
Äänestyksessä Euroopan tekstiilimarkkinoista äänestin " ei" , eli ehdotuksen hylkäämisen puolesta. Syy siihen on, että ehdotus on aivan liian protektionistinen eikä ota riittävästi huomioon sitä merkitystä, joka tekstiili- ja vaatetusteollisuudella on köyhille maille, jotka yrittävät kehittää talouttaan.

<SPEAKER ID=51 NAME="Puhemies">
Hyvät parlamentin jäsenet, puheenjohtajana ollessani minä en tavallisesti osallistu äänestykseen. Tänään minä itse pyysin poikkeuksellisesti nimenhuutoäänestystä ja äänestin tyhjää noudattaakseni edelleenkin mitä uskollisimmin sitä toimielimellistä asennoitumista, jota minulta odotetaan. Halusin kuitenkin säilyttää teidän nimenne - ja myös omani - symbolina siitä, mitä voisimme kutsua perjantaikerhoksi. Hyvät parlamentin jäsenet, jos teille sopii, käytän nimilistaa hyväkseni ja vuodesta 2000 alkaen otan joka syksy teihin yhteyttä, jotta, olimmepa sitten missä tahansa, voisimme yrittää nähdä toisemme jonain perjantaina täällä Strasbourgissa.
<P>
Suosionosoituksia
<P>
Parlamentin jäsen Habsburg-Lothringenilla on työjärjestyspuheenvuoro.

<SPEAKER ID=52 NAME="Habsburg-Lothringen">
 Arvoisa perjantaikerhomme puhemies, haluaisin käyttää hyväkseni tätä tilaisuutta ja lausua teille kiitokset myös teidän äidinkielellänne eli katalaaniksi, kielellä, jolla on pitkät perinteet Eurooppamme kulttuurissa ja jota ei täällä parlamentissa kuule riittävästi.
<P>
Tuon kerhon uskollisena jäsenenä minulla on suuri ilo kiittää teitä viisaudestanne johtajana ja pyrkimyksistänne tehdä perjantaista parlamentin täysimääräinen työpäivä. Toivon, että teidän ja meidän esimerkkimme ansiosta täällä olisi seuraavalla jaksolla perjantaisin läsnä enemmän jäseniä, ellei jopa 620 jäsentä. Paljon kiitoksia ja näkemiin.
<P>
Suosionosoituksia

<SPEAKER ID=53 NAME="Puhemies">
Danke schön. Moltes gràcies. Paljon kiitoksia.
<P>
Parlamentin jäsen Medinalla on työjärjestyspuheenvuoro.

<SPEAKER ID=54 LANGUAGE="ES" NAME="Medina Ortega">
Arvoisa puhemies, te tiedätte, että minä olen yleensä perjantain istunnoissa paikalla, mutta pyydän harvoin puheenvuoroa, koska meillä on lähes aina kova kiire, meidän täytyy ehtiä lentokoneeseen, ja niin edelleen. Koska tänään on tämän toimikauden viimeinen istunto ja koska kello ei ole vielä paljon, haluan poikkeuksellisesti esittää teille sosialistiryhmän puolesta kiitokset työstänne istunnon puheenjohtajana.
<P>
Lisäksi haluaisin todeta, että me espanjalaiset parlamentin jäsenet, joilta evättiin oikeus demokratiaan 40 vuoden ajan, pidämme parlamenttia erittäin tärkeänä toimielimenä. Se on erittäin tärkeä teille ja minulle meidän oman elämänkokemuksemme vuoksi. Mielestäni monesti arvostamme vain sitä, mitä meillä ei ole, ja se, että Euroopan toimielimiin kuuluu myös parlamentti kaikkine puutteineen ja ongelmineen, ja se, että tämä parlamentti muuttuu tämän toimikauden aikana erittäin tärkeäksi osaksi yhteisön järjestelmää, on sellainen asia, jota Euroopan kansalaisten pitäisi alkaa arvostaa. Mielestäni meidän tehtävänämme tulevien viikkojen aikana täytyy olla kansalaisten saaminen vakuuttuneeksi siitä, että heidän osallistumisensa parlamenttivaaleihin on tärkeää, ja mielestäni ainakin me tänään paikalla olevat parlamentin jäsenet olemme tehneet kaikkemme sen hyväksi, ettei meidän työmme olisi ollut toisarvoista, vaan että työllämme olisi ollut ratkaiseva merkitys Euroopan rakentamisessa.
<P>
Suosionosoituksia

<SPEAKER ID=55 NAME="Gasòliba i Böhm">
 Arvoisa puhemies, hyvät kollegat, yhdyn ilman muuta tässä vaalikauden päättävässä istunnossa niihin onnitteluihin, joita kollegani Medina ja Habsburg ovat lausuneet, ja haluaisin ilman muuta myös kiittää parlamentin jäsen Habsburgia, joka puhui meille äidinkielellämme eli katalaaniksi, mikä toivottavasti on normaalia seuraavina vaalikausina, ja haluan toistaa, miten tyytyväinen olen - ja haluan näin tuoda sen julki -, että osallistuin tähän päätöstilaisuuteen, ja haluan onnitella teitä työstänne parlamentin varapuhemiehenä. Paljon kiitoksia.
<P>
Suosionosoituksia

<SPEAKER ID=56 LANGUAGE="NL" NAME="Martens">
Arvoisa puhemies, haluan kiittää teitä sydämellisesti ja toivottaa teille onnea PPE: n ryhmän puolesta, ei vain siksi, että olette ollut niin tunnollinen puhemies perjantaisin vaan siksi, että olette hoitanut tehtävänne poikkeuksellisella, demokraattisella, avoimella ja myös kurinalaisella tavalla. Arvostan erityisesti sitä, että olen oppinut tuntemaan teidät parlamentin jäsenenä ja myös puhemiehenä, usein vaikeissa olosuhteissa perjantaisin. Yhdyn siis siihen, mitä Medina ja liberaaliryhmän puheenjohtajan sijainen sanoivat. Sydämelliset kiitokset ja näkemiin.

<SPEAKER ID=57 NAME="Poggiolini">
 Arvoisa puhemies, haluan, että myös italian kieli tulee kuuluviin tässä tervehdystilaisuudessa. En osaa puhua katalaania - haluaisin osata - mutta haluan kuitenkin kiittää teitä ja lisäksi kaikkia niitä varapuhemiehiä, jotka eivät ole täällä läsnä ja jotka ovat tehneet hyvää työtä, samoin kuin tietysti puhemies Gil-Robles.
<P>
Me jätämme tämän istuntosalin - en usko, että uudelleen valitut kollegatkaan palaavat enää tänne - sillä parlamentille on varattu uusi istuntosali. Jätämme tämän salin tuntien hieman mielipahaa, sillä tämähän on oikeastaan historiallinen päämaja Euroopan parlamentille.
<P>
Tahtoisin kiittää myös puhemies Martensia, jonka näen parhaillaan poistuvan salista, siitä, että hän oli läsnä viimeiseen asti. Paikalle jää kuitenkin varapuhemies Oomen-Ruijten, joka korvaa hänet ansioituneesti. Tervehdin kaikkia, erityisesti teitä, arvoisa puhemies, kiittäen siitä suuresta taidosta ja tasapainosta, jota olette aina osoittaneet puhemiehenä toimiessanne.

<SPEAKER ID=58 LANGUAGE="PT" NAME="Rosado Fernandes">
Arvoisa puhemies Gutiérrez Díaz, haluaisin ensinnäkin sanoa, että lastenlääkärinä ymmärrätte hyvin monia parlamentissa esiintyviä ongelmia. Jo Lenin kutsui aikanaan vasemmistolaisuutta lastentaudiksi, ja lastentauteja esiintyy parlamentissakin, aivan samalla tavoin kuin kypsyyttä ja pitkäikäisyyttä. Täällä on kaikkea mahdollista. Me, jotka olemme täällä, tunnemme perjantaisin aina tiettyä yhteenkuuluvuutta, ja teillä on ollut kyky piristää meidän mieliämme, meidän, jotka olemme uskollisesti jääneet tänne usein kovan ja uuvuttavan työviikon jälkeen.
<P>
Huumori on täällä erittäin tärkeää. Se on tuonut iloa meille kaikille, niin vanhoille kuin nuorillekin; lapsista en nyt puhu mitään, sillä he eivät ole täällä. Ja tahtoisin UPE-ryhmän puolesta myös kiittää teitä omalla kielelläni, portugaliksi, kärsivällisestä, huumorintajuisesta ja viisaasta toiminnastanne. Kiitoksia, ja toivotan teille mitä parhainta onnea tulevassa työssänne. Minä palaan oman ammattini pariin; viisi vuotta on pitkä aika ihmisen elämässä, eikä minulla ole jäljellä monta viiden vuoden jaksoa annettavaksi parlamentille. Joten aion nyt omistautua muille asioille.

<SPEAKER ID=59 NAME="Oomen-Ruijten">
 Arvoisa puhemies, monet ovat jo lausuneet kiitoksensa teille. Yhdyn mielelläni niihin kiitoksiin. Haluaisin mainita yhden henkilön tänä perjantaina. Nimitän häntä perjantain kummisedäksi. Perjantain kummisetä ryhmässämme on Otto von Habsburg. Se, että niin moni ryhmästämme on läsnä täällä, on osaksi hänen ansiotaan. Hänkin jättää nyt jäähyväiset. Haluan kiittää häntä kaikesta siitä hyvästä ohjauksesta, jota me kaikki olemme häneltä saaneet.
<P>
Suosionosoituksia

<SPEAKER ID=60 NAME="Paasio">
Arvoisa puhemies, kun tämä on viimeinen istunto ensimmäisellä istuntokaudella, jossa Suomi on ollut täysivaltainen jäsen Euroopan unionissa, niin uskollisena perjantaikerhon poikana haluan, että myös suomen kieltä tulee tämän viimeisen istunnon sanatarkkoihin istuntoselostuksiin. Erityisesti haluaisimme kiittää teitä, arvoisa puhemies, siitä, että te iloisesti aina tervehditte meitä suomalaisia suomen kielellä äärimmäisen tyylikkäästi ääntäen, ja siitä, että olette meitä opastanut ja rohkaissut, kun olemme olleet uusia tässä talossa. Kiitoksia hyvin paljon, kiitoksia koko joukolle myös sinne pöydän taakse. Te olette tehneet arvokasta työtä. Kiitoksia.

<SPEAKER ID=61 NAME="Lindholm">
 Arvoisa puhemies, haluan tuoda terveiset kaukaa Pohjolasta ja Ruotsista ja yhtyä vihreän ryhmän puolesta kaikkiin niihin kauniisiin sanoihin, jotka on lausuttu teille täällä tänään. Olette johtanut näitä perjantai-istuntoja ystävällisesti, inhimillisesti ja huumorintajuisesti. Olette ollut suurenmoinen puhemies, mikä on vaikuttanut siihen, että perjantait ovat olleet Strasbourgin viikkoina kenties hauskimpia ja miellyttävimpiä. Yhdyn kaikkiin muihin puhujiin ja toivotan teille onnea vastaisuudessa.

<SPEAKER ID=62 NAME="Virrankoski">
Arvoisa puhemies, haluan yhtyä parlamentin jäsen Paasion kiitoksiin siitä, että te olette niitä harvoja puhemiehiä, jotka olette työssänne käyttäneet suomen kieltä.

<SPEAKER ID=63 NAME="González Álvarez">
 Arvoisa puhemies, olisi väärin, jos ryhmä, joka on tukenut teitä varapuhemiehenä erittäin uskollisesti loppuun saakka, ei kiittäisi teitä tekemästänne työstä ja tälle työlle omistautumisesta. Lisäksi tiedätte itse, että voitte luottaa meidän kannatukseemme. Toivon kuitenkin, että ette käytä näitä koko parlamentin vuolaasti esittämiä teille suosiollisia puheenvuoroja hyväksenne vaalikampanjassa, sillä me kilpailemme eri alueilla.
<P>
Naurua
<P>
Esitän teille mitä voimakkaimman ihailuni. Meidän ryhmämme on tukenut teitä lojaalisti loppuun saakka ja tiedätte varsin hyvin, että olimmepa missä tahansa, tämä ihailu säilyy.

<SPEAKER ID=64 NAME="Puhemies">
Paljon kiitoksia, ystäväni Laura. Tässä kohtaa haluaisin hieman oikaista Lauran sanoja: me emme toimi eri alueilla, olemme samalla alueella, mutta eri listoilla.

<SPEAKER ID=65 LANGUAGE="FR" NAME="Goerens">
Arvoisa puhemies, haluaisin sanoa vain muutaman sanan kiinnittääkseni huomionne yksityiskohtaan, joka tuntuu minusta varsin tärkeältä. Perjantai ei ole samanlainen päivä kuin muut, ei teille eikä minullekaan. Tavallisesti otan perjantaisin vastaan vierailuryhmäni, ja voin vakuuttaa, että niiden kotimaani kansalaisten mielestä, joilla on ollut etuoikeus vierailla Euroopan parlamentissa, te olette istuntojen puhemiehistä suosituin. Olen kuitenkin kiitollinen teille siitä, että te olette ehdokkaana omassa maassanne, koska kotimaassani teistä olisi tullut pelottava vastaehdokas. Kiitos ja onnea vastaisuudessakin.

<SPEAKER ID=66 NAME="Puhemies">
Paljon kiitoksia, parlamentin jäsen Goerens, toivon, että tuo tunne siirtyy myös minun vastaehdokkaaseeni ja auttaa minua tällä pitkällä taipaleella.

<SPEAKER ID=67 NAME="Bertens">
 Arvoisa puhemies, olette aina ollut empaattinen ihminen. Kun tulimme toisiamme vastaan käytävällä, te kysyitte aina: mitä Maastrichtille kuuluu? Ulkopuoliset luulivat, että te tarkoititte Maastrichtin sopimusta, mutta te tarkoititte jalkapalloseuraani ja sillä meni aina huonosti. Niin on yhä. Olemme kuitenkin löytäneet toisemme. Barcelonallakin menee hyvin, sillä sen joukkueessa pelaa kahdeksan alankomaalaista. Sydämelliset kiitokset.

<SPEAKER ID=68 NAME="Puhemies">
Paljon kiitoksia, parlamentin jäsen Bertens. Tietenkin puhutte niin kuin olisitte kotoisin Barcelonasta, koska tiedätte, että Barcelona on tällä hetkellä lähes kokonaan hollantilainen joukkue.

<SPEAKER ID=69 LANGUAGE="DE" NAME="Gebhardt">
Arvoisa puhemies, minusta näyttää, että teille sidotaan tänään täällä parlamentissa kimppu kansojemme, kulttuuriemme ja kieltemme kukkien kirjosta. Haluaisin mielelläni syntyperäisenä ranskalaisena liittää saksalaisen kukan tähän kimppuun, jonka voitte sitten viedä sydämessänne mukananne kotiin. Toivon teille myös jatkossa menestystä työssänne demokratian puolesta, joka on niin tärkeää.
<P>
Suosionosoituksia

<SPEAKER ID=70 NAME="Escolá Hernando">
 Arvoisa puhemies, olen varmaan viimeinen perjantaikerhoon liittynyt jäsen. Tiedätte hyvin, että tulin parlamenttiin noin puoli vuotta sitten. Se on ollut hyvin lyhyt aika, mutta kuitenkin riittävän pitkä huomatakseni, että arvostan teidän työtänne tämän istunnon puheenjohtajana. Tämän puolen vuoden aikana olen todellakin ollut kaksi kertaa poissa perjantain istunnosta, vaikka te olettekin muistuttanut minua siitä. Paljon kiitoksia minun ja edustamani ryhmän puolesta.

<SPEAKER ID=71 LANGUAGE="ES" NAME="Bru Purón">
Arvoisa puhemies, sen lisäksi, että kiitän ja onnittelen teitä, haluaisin täydentää sitä, mitä González Álvarez ja te itse sanoitte, eli että on jotain, mikä yhdistää meitä sekä puolueen että listan osalta: se, että me kuulumme Eurooppa-henkisten listalle. Eurooppa-henkisten listalle kuuluminen tarkoitti - aikoinaan Espanjassa - mustalle listalle kuulumista. Näin ollen, kuuluttepa sitten tai ette jollekin listalle, kuuluttepa tai ette puolueeseen, kuuluttepa tai ette tähän parlamenttiin, tiedän, että te kaksi - kuten monet läsnäolijoista - puolustatte vapautta, oikeutta ja solidaarisuutta.

<SPEAKER ID=72 NAME="Lenz">
 Arvoisa puhemies, 20 vuotta parlamentin työssä mukana olleena myös minä haluaisin onnitella teitä samoin kuin kollegaanne Ursula Schleicheria, joka kuului myös usein perjantaikerhoon. Oli aina ilo, kun päivän lopussa - olin paikalla usein, mutta en aina - myös pitkä ja raskas työ päätettiin usein pienellä humoristisella kevennyksellä. Toivon, että tämä teidän edustamanne henki, jota myös muutamat puhujat tänään edustivat, olisi myös seuraavan parlamentin henki. Seuraava parlamentti kokoontuu toisessa rakennuksessa, jossa ei ole uskoakseni yhtä kodikasta ja jossa valo on kylmempi. Toivon kuitenkin, että ilo, mielikuvitus, yhteistyö ja myös huumori säilyvät sielläkin.

<SPEAKER ID=73 LANGUAGE="FR" NAME="Lulling">
Arvoisa puhemies, luxemburgin kieli ei ole valitettavasti yhteisön virallinen kieli, muuten olisin lisännyt luxemburgin kielen kimppuun, josta parlamentin jäsen Gebhardt puhui. Mutta jos sanon teille " Villmools merci" , te ymmärrätte varmasti nämä sanat, enkä usko, että rikon parlamentin työjärjestystä käyttämällä kahta luxemburginkielistä sanaa, joista toinen muistuttaa hiukan ranskaa.
<P>
Arvoisa puhemies, haluaisin kiittää teitä. Olette ollut puhemiehenä lähes kaikissa perjantain istunnoissa. Pidän perjantaita täydellisenä, normaalina istuntopäivänä, ja olen hyvin pahoillani monien kollegoidemme kuuluisista poissaoloista perjantaisin. Olen ollut läsnä joka perjantai kymmenen vuoden ajan, ja jos palaan - en tiedä sitä vielä, sillä maassani päättää kansa eivätkä puolueet - osoitan samaa kurinalaisuutta.
<P>
Haluaisin kiittää teitä myös sen vuoksi, että olette ollut antelias puheaikoja myöntäessänne. Vaikka aika onkin rajoitettu yhteen minuuttiin, olemme joskus voineet pidentää puheenvuorojamme puoli minuuttia, jopa minuutin; kiitän teitä lämpimästi ja toivon - sillä teidät valitaan varmasti - tapaavani teidät täällä jälleen, enkä vain perjantaisin, vain kaikkina istuntopäivinä.

<SPEAKER ID=74 NAME="Posselt">
 Arvoisa puhemies, en halua kiittää teitä vain perjantaikerhon erinomaisesta johtamisesta, mikä on mainittukin täällä jo useaan otteeseen, vaan myös jostakin muuta. Tänä aamuna kollega Schleicher, joka kuuluu myös tähän perjantaikerhoon, sanoi varapuhemiehenä istunnon aluksi seuraavan kauniin lauseen: työjärjestys koskee myös puhemieskonferenssia. Tämä inspiroi minua kiittämään teitä myös siitä, että olette varapuhemies, joka puolustaa aina yksittäisten parlamentin jäsenten oikeuksia. Juuri tämä perjantaikerho koostuu ihmisistä, jotka puolustavat voimakkaasti jäsenten oikeuksia. Toivon sydämestäni, että voimme jatkaa tätä työtä yhdessä seuraavalla vaalikaudella.

<SPEAKER ID=75 LANGUAGE="SV" NAME="Lindqvist">
Arvoisa puhemies, minustakin tuntui siltä, että minun pitäisi sanoa jotakin. Minäkin kuulun perjantaikerhoon. Haluan kuitenkin tuoda julki samoja ajatuksia toisesta kerhosta, jossa te olette usein puhemiehenä, nimittäin parlamentin " kyselykerhosta" . Jotkut meistä käyttävät uutterasti kyselytuntia. Läsnä ei ole silloin kovin monia jäseniä, mutta kyselytunneillakin teille on ominaista samanlainen mielenlaatu, avoimuus ja ystävällisyys kuin täällä perjantaisin. Arvoisa puhemies, suuret kiitokset miellyttävästä ajasta!

<SPEAKER ID=76 NAME="Gröner">
 Arvoisa puhemies, myös minä haluan esittää kiitokseni. En löydä nyt sitä työjärjestyksen artiklaa, johon viittaan, mutta haluaisin kuitenkin sanoa lopuksi: tämä oli vaalikausi, joka vei Eurooppaa vähän matkaa eteenpäin ja jonka aikana ennen kaikkea Euroopan parlamentti on päässyt paljon entistä pitemmälle. Unionissa on kolme uutta jäsenvaltiota, ja toivon, että Amsterdamin sopimuksen ja sen hyvän hengen myötä, jota olette levittänyt huumorillanne, pääsemme pitkän matkan lähemmäksi demokraattista Eurooppaa. Toivon kaikille kollegoille, jotka eivät jatka parlamentissa, terveyttä ja menestystä elämässä. Kaikille niille, jotka jatkavat täällä, toivon paljon voimia demokraattisen Euroopan luomisessa.

<SPEAKER ID=77 NAME="Puhemies">
Kiitoksia, parlamentin jäsen Gröner. Paljon kiitoksia teille ja kaikille puheenvuoron esittäneille parlamentin jäsenille.
<P>
Mitä tulee Lenzin puheenvuoroon, ymmärtääkseni hänen lausumansa sanat, elleivät ne sitten olleet liioiteltuja, koskevat kaikkia varapuhemiehiä.

<SPEAKER ID=78 NAME="Puhemies">
Olen vastaanottanut Portugalin toimivaltaisilta viranomaisilta pyynnön Carlos Coelhon parlamentaarisen koskemattomuuden pidättämiseksi. Työjärjestyksen 6 artiklan mukaisesti tämä pyyntö lähetetään työjärjestystä, valtakirjojen tarkastusta ja koskemattomuutta käsittelevään valiokuntaan.
<P>
Olen vastaanottanut Euroopan kansanpuolueen ryhmältä pyynnöt seuraavien valiokuntien jäsenten nimittämiseksi: oikeusasioita ja kansalaisten oikeuksia käsittelevä valiokunta: Wieland; työjärjestystä, valtakirjojen tarkastusta ja koskemattomuutta käsittelevä valiokunta: Wielandin tilalle Gahler. Onko huomautettavaa? Koska huomautettavaa ei ole, nämä nimitykset vahvistetaan.
<P>
Parlamentin jäsen Posseltilla on puheenvuoro.

<SPEAKER ID=79 LANGUAGE="DE" NAME="Posselt">
Arvoisa puhemies, haluan onnitella kollegoja sydämellisesti näistä nimityksistä.

<SPEAKER ID=80 NAME="Puhemies">
Paljon kiitoksia, parlamentin jäsen Posselt. Se merkitään pöytäkirjaan.
<P>
Parlamentti on käsitellyt kaikki esityslistalla olleet asiat.
<P>
Koska kyseessä on tämän toimikauden viimeinen istunto, ehdotan, että te parlamentin jäsenet teette poikkeuksen työjärjestyksen 133 artiklan 2 kohdan kohdalla ja hyväksytte nyt tämän istunnon pöytäkirjan, joka on laadittu keskustelun edetessä. Jos huomautettavaa ei ole, päätämme hyväksyä pöytäkirjan.
<P>
Pöytäkirja hyväksyttiin.
<P>
Hyvät parlamentin jäsenet, olemme saaneet työmme päätökseen. Kuten tiedätte, minulla on tapana kiittää kaikkien teidän puolestanne, ja olen varma, että välitän näin myös teidän tuntemuksenne, parlamentin yksiköitä niiden avusta istuntojen aikana. Tänään näillä kiitoksilla on varmasti aivan erityinen sävy. Tämä ei merkitse loppua, tosin kylläkin yhden vaiheen loppua.
<P>
Me kaikki tiedämme, että jos tekisimme sellaisen korin, johon meidän poliittinen toimintamme mahtuisi, tarvittaisiin siihen monta pajunoksaa, ja ne oksat kuuluisivat niille virkamiehille ja -naisille, jotka avustavat meitä. Näin ollen haluaisin esittää heille, vaikkakin lyhyesti, aivan erityiset kiitoksemme, ja haluaisin aloittaa vahtimestareista. Hyvät parlamentin jäsenet, nämä vahtimestarit yhdistävät erinomaisesti hienotunteisuuden ja palvelualttiuden sortumatta kuitenkaan mielistelyyn, ja he huomioivat jokaisen eleen, jolla pyydämme heiltä apua. Minun mielestäni meidän on esitettävä mitä sydämellisimmät kiitokset tälle hiljaiselle ja taitavalle joukolle.
<P>
Suosionosoituksia
<P>
Esitän kiitokset myös kahdelle selviytyjien ryhmälle: kääntäjille, jotka ovat selvinneet niistä valtavista sivumääristä, joita olemme syytäneet heille päivittäin, ja jotka ovat selvinneet uupumatta ja hengissä tästä suuresta sivumäärästä huolimatta. Hyvät parlamentin jäsenet, käännösyksiköissä valmistuu päivittäin keskimäärin 4000 sivua. Mielestäni on reilua, että esitämme kiitokset heidän ripeydestään ja heidän työnsä laadusta, ja koska en voi mainita kaikkien nimiä, haluaisin välittää nämä kiitokset käännösyksikön johtaja Wilsonin välityksellä.
<P>
Suosionosoituksia
<P>
Hyvät parlamentin jäsenet, toinen ryhmä, joka ansaitsee kiitokset, on tulkit. Hyvät parlamentin jäsenet, tulkit selviävät tukehtumatta meidän kiivastahtisista puheenvuoroistamme ja raapivat kasaan niitä sekunteja, joita puhemies ei ehkä meille myönnä, tai he jopa ponnistelevat tehdäkseen meidän epäröivistä ja toisinaan vaikeasti ymmärrettävistä puheenvuoroistamme johdonmukaisia. Näin ollen, koska he ovat selvinneet hengissä ja koska he ovat auttaneet meitä niin paljon, esitän heille kiitoksemme.
<P>
Suosionosoituksia
<P>
Kiitämme myös niitä, joita emme näe päivittäin, mutta joiden työn tulokset näemme joka päivä: niitä, jotka laativat päiväkatsausta, eli lyhyesti istunnon kulusta kertovaa asiakirjaa, ja joilla on taito löytää aina kuhunkin tilanteeseen parhaiten sopiva puulaji ja -yksilö siitä tutkimattomasta metsästä, jonka parlamentissa käsiteltävä valtava tietomäärä muodostaa. Myös tästä valintatyöstä esitän kiitoksemme.
<P>
Hyvät parlamentin jäsenet, kiitämme myös niitä, jotka laativat päivittäin istuntoselostusta. Minun mielestäni heitä voi verrata niihin taitaviin valokuvaajiin, jotka kuvaavat auringonlaskun, ja saavat meidät luulemaan, että kuva vastaa täsmälleen todellisuutta, mutta he parantelevat sitä ja monesti he myös hyvin taitavasti parantavat puheitamme. Kiitämme myös heitä.
<P>
Lopuksi haluaisin esittää kiitokseni ystävilleni - pyydän, että saan kutsua teitä ystävikseni -, jotka ovat täällä minun kanssani tänään, kun toimin puheenjohtajana, ja jotka ovat olleet monesti minun kanssani puheenjohtajana toimiessani.
<P>
Haluan osoittaa erityisesti muutaman kiitoksen sanan myös pääsihteerille. Olen itse suuressa kiitollisuudenvelassa pääsihteerille sen kyvykkyyden ja tarmokkuuden vuoksi, joita hän on osoittanut ehdotuksia esittäessään, mikä on helpottanut tavattomasti minun työtäni. Kiitän häntä täydestä sydämestäni.
<P>
Kiitän myös niitä ystäviäni, jotka avustavat minua. Hyvät parlamentin jäsenet, meidän poliittinen toimintamme ei etene hurjaa vauhtia, mutta sitä voitaisiin verrata junaan, ei pikajunaan vaan tavarajunaan. Junat eivät kuitenkaan kulje ilman raiteita, ja juuri raiteet estävät meitä eksymästä suunnasta. Minusta on tuntunut monesti, että nämä raiteet ovat ohjanneet minua oikeaan suuntaan ja helpottaneet työtäni.
<P>
Lopuksi, hyvät parlamentin jäsenet, kiitän kaikkia teitä, sekä tuntein että ajatuksin. Tunteista puheen ollen, on olemassa eräs espanjalainen laulu, - en aio laulaa sitä, mutta aion kyllä lausua sen sanat - joka voisi ilmaista - se on kansanlaulu - sen, mitä tunnen juuri nyt. Tämä on tietenkin haaste tulkeille, sillä espanjankielisenä siinä on tietenkin loppusointu. Katsotaan, saadaanko siihen loppusointu kaikilla kielillä: " Sanotaan, ettei ole surullista jättää hyvästejä, sanotaan, ettei ole surullista jättää hyvästejä, pyydä häntä, joka sinulle sanoo niin, sanomaan näkemiin, pyydä häntä, joka sinulle sanoo niin, sanomaan näkemiin" .
<P>
Hyvät parlamentin jäsenet, tänään voimme kuulla surullista siipien havinaa, sitä on turha kieltää. Me jätämme toisillemme hyvästit ja tiedämme, että lähdemme matkalle moneen eri suuntaan ja että näillä matkoilla jotkut meistä, jotka olemme nähneet toisemme päivästä toiseen täällä parlamentissa, pääsevät kokemaan myös seikkailuja. Minun on kuitenkin sanottava, että surullista siipien havinaa voidaan keventää ajattelun voimalla. Voimme ajatella kahta asiaa: ensinnäkin tyytyväisyyttä hyvin tehtyyn työhön. Hyvät parlamentin jäsenet, ilman nenäkkyyttä tai provosointia, sillä rauhallisuudella ja varmuudella, jolla sanotaan asioita, joiden todenperäisyydestä voimme olla vakuuttuneita, voimme olla tyytyväisiä siihen työhön, jota olemme tehneet joka päivä, myös perjantaisin.
<P>
Hyvät parlamentin jäsenet, toinen asia, joka keventää tätä surullista tunnelmaa on se, että tiedämme, ettei tämä lopu tähän. Demokratian voittokulku nimittäin antaa tälle kaikelle jatkuvuutta. Parlamentin jäsen Medina sanoi, että monilla teistä on ollut onni saada nauttia demokratiasta luonnostaan ja että te myös arvostatte sitä luonnostaan. Jotkut meistä ovat joutuneet taistelemaan saavuttaakseen tämän demokratian. Näin ollen aina, kun järjestetään vaalit - kävi meille niissä yksilöinä sitten hyvin tai huonosti -, se on juhlapäivä, se on syy iloita, sillä voimme olla varmoja siitä, että mikään ei mene kansalaisten tahdon edelle silloin, kun he valitsevat edustajansa.
<P>
Näin ollen, hyvät parlamentin jäsenet, myös iloinen tietoisuus siitä, että meitä edustetaan hyvin jatkossakin, keventää tunnelmaa.
<P>
Hyvät naiset ja herrat, ystävät, onneksi olkoon, olette tehneet hyvää työtä.

<CHAPTER ID=5>
Istuntokauden keskeyttäminen
<SPEAKER ID=81 NAME="Puhemies">
Julistan Euroopan parlamentin istuntokauden keskeytetyksi.
<P>
Istunto päättyi klo 11.02.

