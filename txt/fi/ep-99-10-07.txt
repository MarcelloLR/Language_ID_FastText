<CHAPTER ID=1>
KESKUSTELU TÄRKEISTÄ, AJANKOHTAISISTA JA KIIREELLISISTÄ ASIOISTA
<SPEAKER ID=1 NAME="Puhemies">
Esityslistalla on seuraavana keskustelu ajankohtaisista ja kiireellisistä aiheista.

<CHAPTER ID=2>
Tetenia
<SPEAKER ID=2 NAME="Puhemies">
Esityslistalla on seuraavana yhteiskeskustelu seuraavista päätöslauselmaesityksistä:
<P>
B5-0142/1999 Tsetseniasta, esittäneet Maaten ja Väyrynen ELDR-ryhmän puolesta;
<P>
B5-0149/1999 Tsetsenian hälyttävästä tilanteesta, esittäneet Schori ja muut PSE-ryhmän puolesta;
<P>
B5-0158/1999 Tsetsenian tilanteesta, esittäneet Markov ja muut GUE/NGL-ryhmän puolesta;
<P>
B5-0168/1999 Tsetsenian sodasta, esittäneet Schroedter ja muut Verts/ALE-ryhmän puolesta;
<P>
B5-0177/1999 Pohjois-Kaukasian väkivaltaisuuksista, esittäneet Oostlander ja Posselt PPE-ryhmän puolesta.

<SPEAKER ID=3 LANGUAGE="DE" NAME="Krehl">
Arvoisa puhemies, hyvät kollegat, mehän emme puhu tässä täysistunnossa ensimmäistä kertaa Tsetseniassa käytävästä sodasta. Emme puhu myöskään ensi kertaa Kaukasian alueen ongelmasta. Vuonna 1995 käytyyn sotaan verrattuna tämän sodan syitä on kuitenkin paljon helpompi ymmärtää. Viime viikkojen tapahtumat Dagestanissa ja Tsetseniassa tekevät miltei välttämättömäksi sen, että tämä vakava ongelma ratkaistaan sotilaallisin toimin.
<P>
Kaukasian alueen eli Tsetsenian, Dagestanin ja Ingusetian ongelma ei ole myöskään uusi. Se on ollut olemassa vuosikymmeniä, jopa vuosisatoja. Siksi on myös hyvin tärkeää, että ilmaisemme päätöslauselmassa mielipiteemme siitä, että tässä asiassa on perehdyttävä yleisesti alueen ongelmiin ja etsittävä ratkaisua, joka on tärkeä koko alueelle ja edistää samalla sen vakauttamista ja kehittymistä.
<P>
Siksi päätöslauselmaan sisältyvä ehdotus kutsua koolle vuosituhannen jälkeen uusi Kaukasian asioita käsittelevä konferenssi, niin sanottu New Millennium Conference, johon osallistuu myös tällaisille neuvotteluille rakenteet tarjoavia eurooppalaisia yhteistyökumppaneita ja järjestöjä, on erittäin tärkeä. Toivon, että venäläiset keskustelukumppanimme ottavat tämän aloitteen myös asianmukaisesti vastaan.
<P>
Euroopan unionin on kuitenkin lisäksi käsiteltävä hyvin intensiivisesti pakolaisongelmaa. Sadattuhannet ihmiset ovat jälleen paenneet kodeistaan. Olemme edelleen myös vanhojen konfliktien aiheuttaman pakolaisongelman edessä. Haluaisin pyytää komissiota laatimaan mahdollisimman pian tähän liittyviä ehdotuksia siitä, miten tämä ongelma voidaan ratkaista ja miten ennen pian alkavaa talvea pakolaisille voidaan luoda sellaiset olot, joiden vallitessa he voivat selviytyä talven yli. Mielestäni se, että tässä asiassa voidaan auttaa, on mitä suurimmassa määrin eurooppalaisten asia.

<SPEAKER ID=4 LANGUAGE="NL" NAME="Maaten">
Arvoisa puhemies, on selvää, että Tsetsenian ongelmat ovat mutkikkaita. Olen iloinen siitä, että sekä päätöslauselmassa että myös joissakin esitetyissä tarkistuksissa viitataan näiden ongelmien mutkikkuuteen. Venäjä on ollut vuosia läsnä Tsetseniassa. Sillä ei ole mitään tekemistä maan nykyisen hallituksen kanssa. Niin oli jo tsaarin vallan aikana. On hyvin ymmärrettävää, että monissa Kaukasian alueen maissa, joissa on myös vaikeasti toisiinsa verrattavissa olevia ongelmia, suuri oppositio vastustaa Venäjän läsnäoloa. Mielestäni siksi on tärkeää, että me ennen kaikkea pyydämme Venäjää keskustelemaan kunnolla kaikkien kanssa Tsetseniassa - se on ainoa ratkaisu - ja huolehtimaan paremmin kaikista pakolaisista, joita sieltä tulee. Siksi kannatamme joitakin PPE-ryhmän esittämiä tarkistuksia.

<SPEAKER ID=5 LANGUAGE="DE" NAME="Markov">
Arvoisa puhemies, hyvät naiset ja herrat, jälleen on sota käynnissä. Tämä termi ei valitettavasti esiinny tässä päätöslauselmaesityksessä, ja siksi olen iloinen, että parlamentin jäsen Krehl käytti sitä omassa puheenvuorossaan.
<P>
Eikö teistäkin ole kauhistuttava ja huolestuttava asia, että vastuullisten poliitikkojen ajatuksissa ja toimissa sotilaallisen voiman käyttöä pidetään välttämättömänä osana konfliktien ratkaisemista? Eikö teistä sekin ole kauheaa ja huolestuttavaa, että pommitusten, joita käytettiin Jugoslaviassa liiallisuuksiin asti ja joista siviiliväestö kärsi eniten, epäinhimillistä taktiikkaa pidetään taas yhä enemmän politiikan asianmukaisena välineenä?
<P>
Parlamentin jäsen Krehl, en ymmärrä lainkaan, kun sanotte, että terroriin voidaan vastata terrorilla. En ymmärrä myöskään lainkaan sitä, että osoititte ymmärtämystä venäläisten nykytilanteelle. Sotilaallisen voiman käyttö ei kuulu konfliktien ratkaisemisessa käytettäviin poliittisiin välineisiin!

<SPEAKER ID=6 LANGUAGE="DE" NAME="Posselt">
Arvoisa puhemies, Kaukasiassa käydään tällä hetkellä raakaa siirtomaasotaa, joka on naamioitu terrorismin ja uskonnollisen fundamentalismin vastaiseksi sotaretkeksi, haluaisinpa sanoa lähes ristiretkeksi. Muutama vuosi sitten Persianlahden sodan yhteydessä sanottiin, ettei öljyn vuoksi pidä vuodattaa verta. Kaipaan nyt näitä mielenosoituksia, sillä juuri Kaukasiassa veri virtaa öljyn vuoksi. Pääministeri Putin on puhunut aivan avoimesti siitä, että kyse on pelkästään tai pääasiassa energiaan ja raaka-aineisiin liittyvistä eduista, joita Venäjä hänen mukaansa Kaukasiassa puolustaa.
<P>
Ihmisoikeuksia poljetaan uskomattoman raa' alla tavalla, kuten Euroopan turvallisuus- ja yhteistyöjärjestö ETYJ vahvisti jo edellisessä Tsetsenian sodassa. Silloinkin meillä kesti kauan asennoitua todellisuuteen, ja myöhemmin sanoimme, että kunpa olisimme tienneet tämän! Se meidän on vältettävä tällä kerralla!
<P>
Eilen ilmoitettiin, että Venäjän puolustusbudjetin määrärahoja on määrä nostaa Tsetsenian sodan vuoksi ensi vuonna miljardilla eurolla. Te tiedätte, että Venäjä olisi jo nyt maksukyvytön ilman Kansainvälisen valuuttarahaston (IMF) lainoja ja EU:n rahallista tukea. Tämä tarkoittaa, että me olemme maksajia tässä raa'assa sodassa. Meillä on siksi suuri vastuu käyttää poliittista vaikutusvaltaamme sekä kauppa- ja yhteistyösopimusta, jotta tämä sota saadaan loppumaan ja jotta huolehditaan siitä, että vuoropuhelu ETYJ:n valvonnassa valitun Tsetsenian presidentin ja parlamentin kanssa käynnistetään uudelleen. Tehän tiedätte, että Moskova on jälleen aktivoinut ja tunnustanut Moskovassa toimivan näennäisesti parlamentaarisen neuvoston, joka perustettiin ennen Venäjän allekirjoittamaa aseleposopimusta, ja rikkonut siten brutaalisti omalta osaltaan tätä ETYJ:n valvonnassa syntynyttä sopimusta. Tätä vastaan meidän on taisteltava!
<P>
Parlamentin jäsen Krehl, minun on sanottava aivan selvästi, etten ymmärrä sitä, että saksalaisen Saksin osavaltion SPD-puolueen puheenjohtaja ilmaisee sympatiansa aseellisille toimille päivälleen kymmenen vuotta sen jälkeen, kun Saksissa oli määrä käyttää asevoimia pakolaisia, karkotettuja, maastamuuttoa haluavia ja mielenosoittajia vastaan. Silloin olisin kuitenkin toivonut parlamentin jäsen Markovilta ja hänen tovereiltaan myös yhtä selkeää suhtautumista, mutta se onkin jo kokonaan toinen juttu.
<P>
Siitä huolimatta sanon, että meidän on tehtävä loppu tästä hirvittävästä sotaretkestä ihmisyyttä vastaan!
<P>

<SPEAKER ID=7 LANGUAGE="DE" NAME="Lehne">
Arvoisa puhemies, hyvät naiset ja herrat, elämme jälleen uutta traagista lukua Venäjän kehityksessä Neuvostoliiton hajoamisen jälkeen. Sille löytyy varmaankin ymmärtämystä, että Venäjän hallitus halusi puuttua tilanteeseen päättäväisesti, kun otetaan huomioon sen siviiliväestöön kohdistuneet terroristi-iskut. On kuitenkin tehtävä ero asioihin puuttumisen, joka tapahtuu oikeusvaltion periaatteiden mukaisen kehityksen hengessä, ja Tsetsenian tapahtumien välillä. Jo ensimmäinen Tsetsenian konflikti merkitsi lukuisia hengenmenetyksiä ja loukkaantumisia, joita voidaan verrata täysin kaikkialla maailmassa ja myös Euroopassa tapahtuneissa muissa konflikteissa loukkaantuneisiin ja surmansa saaneisiin.
<P>
Ei voi olla niin, että me Euroopan parlamenttina toisaalta kritisoimme näitä ihmisoikeuksien loukkauksia muilla alueilla ja myös toimimme massiivisesti niiden lopettamiseksi, mutta toisaalta vaikenemme Venäjän tapauksessa siksi, että kyse on tärkeästä taloudellisesta yhteistyökumppanista! Myös Venäjän tapauksessa Euroopan parlamenttia ja Euroopan unionia vaaditaan ottamaan selkeästi ja yksiselitteisesti kantaa ihmisten puolesta sekä puhumaan ihmisoikeuksien puolesta ja ihmisoikeusloukkauksia vastaan. Siksi on hyvä asia, että käsittelemme tänään tätä aihetta kiireellisessä käsittelyssä.

<SPEAKER ID=8 NAME="Paasilinna">
Arvoisa puhemies, Venäjän parlamentti yrittää saada tätä samaa presidenttiä valtakunnanoikeuteen edellisestä Tsetsenian sodasta. Sota on poliittinen, sitä käydään keskellä Venäjän vaalikampanjaa, joten myös ulospääsyn pitää olla poliittinen. Näitä taistelijoita ei pystytä saamaan pois vuoristosta voimakeinoin. Venäjä on saamassa oman kurdikysymyksensä, joka on ilmeisesti yhtä vaikea ratkaista kuin se on ollut Turkissa. Molemmissa tapauksissa tarvitaan kansainvälistä apua jo pelkästään pakolaisten vuoksi, joiden telttaleireistä osa on taivasalla ja jotka kohta saavat peitokseen lumipeitteen.
<P>
Sota uhkaa kaiken lisäksi laajentua. Sotatoimia käydään jo ainakin viiden valtion alueella, ja tämän vuoksi kysymys on jo kansainvälinen. ETY-järjestön ja unionin tulisi tarjota osapuolille neuvottelutietä ja tällä tavalla päästä tästä pattitilanteesta, joka näyttää tavan takaa johtavan sotaan tuolla alueella. Meidän on annettava nopeaa apua pakolaisille, sillä he ovat kaikkein syyttömimpiä siihen mitä on tapahtunut. Kysymyksessä on siis poliittinen ratkaisu - sotilaallista ratkaisua en näe mahdolliseksi - ja meillä on nyt siis tilaisuus auttaa Venäjää, joka on muutenkin vaikeassa poliittisessa tilanteessa, tarjoamalla apua ratkaisun löytämiseksi ja neuvottelujen aikaansaamiseksi Tsetsenian kysymyksessä.

<SPEAKER ID=9 LANGUAGE="IT" NAME="Speroni">
Arvoisa puhemies, jälleen kerran seuraamme etujen yhteentörmäystä, jota voisimme nimittää valtioiden alueellisen itsenäisyyden periaatteen ja kansojen itsemääräämisoikeuden periaatteen väliseksi ristiriidaksi. Viimeksi mainittua periaatetta sovellettiin nykyisellä Venäjällä, joka kerran oli Neuvostoliitto, ilman ongelmia Latvian, Viron, Liettuan, Ukrainan, Valko-Venäjän ja Kaukasian valtioiden tapauksissa. Tsetsenia ei kuitenkaan näytä kuuluvan Kaukasian valtioihin.
<P>
Kansainvälinen yhteisö on pyrkinyt toimimaan Kosovon asukkaiden hyväksi, mutta ei Tsetsenian asukkaiden hyväksi. Kansainvälinen yhteisö on tukenut Itä-Timorin itsenäisyyttä, mutta ei Tsetsenian itsenäisyyttä. Ihmettelen, mistä johtuu tämä epäoikeudenmukainen kohtelu, joka on tullut yhden kansan osaksi, jolla on kaikki oikeudet määrätä itse asioistaan.

<SPEAKER ID=10 LANGUAGE="ES" NAME="Ortuondo Larrea">
Arvoisa puhemies, Venäjän ja Tsetsenian välinen konflikti ei ole uusi. Tuo Kaukasian pieni kansakunta käsittää vain hieman yli miljoona asukasta, mutta sillä on kuitenkin samat oikeudet kuin isollakin kansakunnalla päättää vapaasti tulevaisuudestaan.
<P>
Nykyisen konfliktin viimeisin edeltäjä oli vuosina 1994-1996 käyty sota, jossa menetettiin 100 000 ihmishenkeä. Venäläislentokoneet ovat syyskuun 22. päivästä lähtien pommittaneet Groznyia ja muita kaupunkeja. Venäjän armeija on tunkeutunut tasavallan alueelle ja valloittanut omien sanojensa mukaan kolmanneksen sen pinta-alasta ja aiheuttanut näin ihmishenkien menetyksiä, tuhoa ja yli 100 000 pakolaisen - naisten, lasten ja vanhusten - joukkopaon. Pakolaisia otetaan vastaan naapurimaassa Ingusetiassa, jonka presidentti puhuu jo humanitaarisesta katastrofista ja pyytää kansainvälistä apua, jota ei ole vielä saatu.
<P>
On aivan yhtä totta, että Venäjällä on viime viikkoina tehty hirveitä terroristihyökkäyksiä, joissa on saanut surmansa huomattava määrä ihmisiä ja joiden takana ovat oletettavasti Kaukasuksen vuoristossa piileskelevät sissit.
<P>
Euroopan unioni ei saa tässä asiassa jäädä passiiviseksi, eikä se saa herättää jälleen huomiota häpeällisellä tehottomuudellaan niin kuin Jugoslavian sodan ensimmäisinä vuosina. Meidän täytyy nopeasti kaikissa Euroopan unionin toimielimissä vedota vakavasti Venäjän ja Tsetsenian hallituksiin, jotta tämä sota ei pahenisi entisestään ja jotta aseet vaikenisivat ja jotta poliittinen vuoropuhelu aloitettaisiin uudelleen, ja meidän täytyy käyttää kaikkia keinojamme - mitä ne sitten ovatkaan -, jotta meitä kuultaisiin. Meidän täytyy myös nopeasti ryhtyä kaikkiin käytettävissämme oleviin toimiin, jotta ihmisoikeudet alueella palautettaisiin, jotta pakolaisilla olisi kaikki heidän tarvitsemansa humanitaarinen apu ja lopuksi, jotta he voisivat palata koteihinsa, koska rauha on palautettu.

<SPEAKER ID=11 LANGUAGE="DE" NAME="Posselt">
Halusin vain kysyä, aikooko komissio huolto-ongelmaan liittyvänä painostaa Georgiaa rakentamaan ne 700 puuttuvaa metriä tiestä Tsetsenian rajalle - jota ei rakennettu loppuun asti venäläisten painostuksesta -, jotta humanitaarista apua voidaan jatkossa toimittaa Tsetsenian rajalle saakka?

<SPEAKER ID=12 NAME="Nielson">
Muistanette, että ilmaisin puheenvuorossani täällä ensiksi syvän huoleni siitä, että tämä konflikti uhkaa Kaukasian alueen vakautta. Pelkäänpä, että jos teemme niin kuin täällä on ehdotettu, jos sitoudumme hyvin suoraan tuohon asiaan, emme kenties edistäisi alueen vakauttamista. Meidän täytyy tehdä se, mikä on mahdollista, joten en sitoudu mihinkään täällä ehdotettuun erityiseen toimintaan. Meidän täytyy löytää monia eri tapoja - ehkäpä odottamattomia tapoja - ratkaista logistiset ongelmat, jotta apua voitaisiin toimittaa sitä tarvitseville, mutta on vaikea luvata erityistä toimintaa tässä asiassa.

<SPEAKER ID=13 NAME="Puhemies">
Yhteiskeskustelu on päättynyt.
<P>
Äänestys toimitetaan klo 11.30.

<CHAPTER ID=3>
Asevientiä koskevat eurooppalaiset säännöt
<SPEAKER ID=14 NAME="Puhemies">
Esityslistalla on seuraavana yhteiskeskustelu seuraavista päätöslauselmaesityksistä:
<P>
B5-0143/1999 EU:n asevientiä tai kuljetusta koskevista menettelysäännöistä, esittänyt Haarder ELDR-ryhmän puolesta;
<P>
B5-0152/1999 EU:n asevientiä tai kuljetusta koskevien menettelysääntöjen ensimmäisestä vuosittaisesta tarkistamisesta, esittäneet Van den Berg ja Howitt PSE-ryhmän puolesta;
<P>
B5-0157/1999 EU:n asevientiä tai kuljetusta koskevista menettelysäännöistä, esittäneet Morgantini ja muut GUE/NGL-ryhmän puolesta;
<P>
B5-0163/1999 EU:n asevientiä tai kuljetusta koskevista menettelysäännöistä, esittäneet McKenna ja muut Verts/ALE-ryhmän puolesta;
<P>
B5-0175/1999 aseiden viennistä tai kuljetuksesta, esittäneet Morillon ja muut PPE-ryhmän puolesta.

<SPEAKER ID=15 LANGUAGE="EN" NAME="Haarder">
Arvoisa puhemies, meidän täytyy muuttaa erästä tärkeää kohtaa tässä päätöslauselmassa ja vieläpä ilahduttavasta syystä. Kehotamme 1 kohdassa neuvostoa julkaisemaan asevientiä koskevan kertomuksensa - ja neuvosto on nyt päättänyt tehdä niin. Kun äänestämme iltapäivällä päätöslauselmasta, haluaisin tehdä asiaa koskevan suullisen tarkistuksen, jossa todetaan tyytyväisenä, että neuvosto on julkaissut kertomuksensa.
<P>
Tämä on erittäin hyvä esimerkki avoimuudesta. Se on hyvä esimerkki jäsenvaltioille, se on hyvä esimerkki koko EU:lle, ja voimme kaikki olla onnellisia siitä, että olemme edistyneet tässä asiassa edes jonkin verran.
<P>
Haluaisin lopuksi huomauttaa, että sillä, että unioni toimii yhdessä tällä alueella, on suuri vaikutus. On todellakin edistystä, että voimme toimia yhdessä tässä asiassa ja että yksittäisten maiden tekemiset ovat vähemmän tärkeitä.

<SPEAKER ID=16 LANGUAGE="DE" NAME="Brie">
Arvoisa puhemies, minustakin tämä on tärkeä askel. Parlamentin jäsen Haarderiin nähden minä olen kuitenkin mitä suurimmassa määrin tyytymätön. Huomioni kiinnittyy kolmeen ilmeiseen seikkaan. Ensinnäkin minusta on masentavaa, että ne menettelysäännöt, jotka sallivat aseiden viennin Indonesiaan kesään 1999 asti, ovat selvästikin täysin riittämättömät. Toiseksi, jos on olemassa näin erilaisia perusteita, joiden nojalla aseiden vienti Jugoslaviaan kielletään oikeutetusti mutta sallitaan esimerkiksi Indonesiaan, ratkaisevia ovat silloin ilmeisesti muut kuin menettelysäännöissä määrätyt perusteet, nimittäin talouden ja kaupan edut. Kolmanneksi huomioni kiinnittyy tietenkin siihen, että hallitukset ovat niin riippuvaisia näistä taloudellisista eduista, ettei mitään yhtenäisiä perusteita voida tältä osin toteuttaa. Siksi pidin erittäin tarpeellisena sitä, että suotavan avoimuuden lisäksi tämä parlamentti otetaan mukaan myös aseviennin valvontaan.

<SPEAKER ID=17 NAME="Wuori">
Arvoisa puhemies, asekauppa on sinnikäs vitsaus, joka vääristää myös köyhimpien maitten kehitystä. Siksi on tervehdittävä tyydytyksellä sitä, että unioni on saanut aikaan ensimmäisen asevientiraporttinsa ja että se on myös julkinen. On kuitenkin määrätietoisesti kehitettävä tätä raportointijärjestelmää ulottamalla se myös kidutukseen ja muihin epäinhimilliseen ja alentavaan kohteluun tarkoitettuihin välineisiin siten, että tiedot ovat kansallisten parlamenttien ja tämän talon käytettävissä mahdollisimman pian, ennen laajempaa julkistamista, ja siten, että aseviennin valvonta tehostuu ja meillä on riittävät poliittiset ja oikeudelliset keinot puuttua valvontajärjestelmän sääntöjen rikkomuksiin.

<SPEAKER ID=18 LANGUAGE="FR" NAME="Morillon">
Arvoisa puhemies, hyvät kollegat, en usko tarvitsevani kolmea minuuttia korostaakseni tämän hyväksyttäväksemme jätetyn, asevientiä koskevia eurooppalaisia sääntöjä käsittelevän päätöslauselmaesityksen merkitystä rauhan ja vakauden alueen ulottamiseksi kaikkialle maailmaan, sillä se on epäilemättä eräs tärkeimmistä valitsijoidemme meille antamista tehtävistä.
<P>
Pahoittelen ainoastaan sitä, että tätä päätöslauselmaesitystä on käsitelty kiireellisen menettelyn mukaisesti, jolloin meille ei ole jäänyt aikaa asian perinpohjaiseen käsittelyyn, vaikka sen se olisi totisesti ansainnut! Näin ollen pelkään pahoin, että tässä tyydytään ehdotuksiin, joilla jaloista ja ylevistä tarkoitusperistään huolimatta ei ehkä ole juurikaan käytännön merkitystä. Sen vuoksi kiinnittäisin nyt kollegoidemme huomion siihen, että kiireellisen menettelyn liiallinen soveltaminen saattaa olla riski parlamenttimme uskottavuudelle, varsinkin kun on kyse, kuten nyt, ulkopuolisen elimen laatiman tekstin käsittelystä.

<SPEAKER ID=19 LANGUAGE="EN" NAME="Nicholson of Winterbourne">
Arvoisa puhemies, tämä päätöslauselmaesitys on sekä ajankohtainen että kiireellinen. Se on kiireellinen, koska emme ole vielä määritelleet, miten käsiaseiden ja kevyiden aseiden leviämistä voidaan valvoa, emmekä ole vahvistaneet sääntöjä niin, että ne kattaisivat tavanomaiset aseet.
<P>
Kuolemaa ja tuhoa voidaan aiheuttaa melkein millä keinolla tahansa. Näin äskettäin Ruandassa joukkohaudan, jonne oli hakattu kuoliaaksi jopa puoli miljoonaa ihmistä käyttämällä fyysistä asetta, viidakkoveistä: yksi ainoa ase ihmisen kädessä tappoi ihmisen toisensa jälkeen. Puolen miljoonan ihmisen kansanmurha toteutettiin tällä tavalla. Jonkin aikaa sitten maasta maahan -ohjukset tappoivat 25 000 ihmistä Etelä-Irakin suomailla. Joskus heidät näytti tappaneen vain yksi maasta maahan -ohjus. Kuolemaa ja tuhoa voidaan siis aiheuttaa yksinkertaisin tai monimutkaisin keinoin. Meidän on puututtava asiaan. Tämä asia on kiireellinen. Päätöslauselmaesitys on ajankohtainen siksi, että Yhdistyneet Kansakunnat on nyt julistanut vuoden 2000 rauhan vuodeksi ja YK:n rauhanpyrkimysten vuosikymmenen avajaisvuodeksi. Tukekaamme siis myös tässä päätöslauselmaesityksessä näitä pyrkimyksiä.

<SPEAKER ID=20 LANGUAGE="NL" NAME="Van den Berg">
Arvoisa puhemies, syynä tähän kiireelliseen päätöslauselmaan on luonnollisesti se, että me parlamenttina olemme yhdessä toivoneet, että käsiaseiden ja muiden aseiden viennin ongelma täytyy saada yleisesti hallintaan. Samalla tiedämme, että hallituksemme ovat tässä asiassa pahasti jäljessä, sekä myös haluttomia, ja ne jarruttavat usein tämän asian varsinaista toimeenpanoa.
<P>
Saamme samalla eri hallitusten kertomukset, ja tämä päätöslauselmaluonnos on hyvin ajankohtainen, koska sillä ilmaistaan parlamentin ja neuvoston kautta jälleen kerran hallituksille, että me parlamenttina - olen hyvin iloinen siitä, että kaikki ryhmät ovat voineet asettua päätöslauselmaluonnoksen kannalle - tosiaan painotamme sitä, että hallitusten täytyy todellakin saada aikaan kunnolliset kertomukset. Venäjä toimittaa Antwerpenin kautta aseita Eritreaan, samalla kun me Euroopan yhteisönä olemme keskellä Etiopian ja Eritrean kriisiä.
<P>
Tiedämme, että viranomaiset eivät valvo näitä asioita kunnolla. Tiedämme myös, että keskustelua kunnollisista valvontamekanismeista tarvitaan aivan ehdottomasti. Päätöslauselmaluonnoksessa sanotaan ikään kuin parlamenttimme äänellä, että jos olemme tietoisia siitä, että tämän vuosisadan alussa sodissa kuoli yhtä paljon sotilaita kuin nykyisin konflikteissa kuolee siviilejä, juuri käsiaseiden tappamina, ja jos olemme tietoisia siitä, kuinka paljon aseita viedään ja välitetään jäsenvaltioistamme tai kuinka paljon niitä meillä tuotetaan, silloin kannamme tässä asiassa valtavan yhteisen vastuun. Olen iloinen siitä, että tämä parlamentti kokonaisuudessaan kannattaa oikeutettua painostusta jäsenvaltioitamme ja hallituksiamme kohtaan, jotta ne ryhtyisivät vakavasti toimiin tässä asiassa. Voimme epäilemättä puhua tästä lisää marraskuussa.

<SPEAKER ID=21 LANGUAGE="EN" NAME="Lucas">
Arvoisa puhemies, tässä päätöslauselmassa todetaan, että olemme järkyttyneitä Itä-Timorin julmuuksista ja että nämä kauheat tapahtumat korostavat aseviennin tehokkaan valvonnan tarvetta. Jos todella olemme sitä mieltä - ja toivottavasti olemme -, miksi emme sitten voi ottaa johdonmukaisesti seuraavaa askelta ja tuomita niitä hallituksia, jotka eivät piittaa asevalvonnasta? Mitä hyötyä asevientiä koskevista menettelysäännöistä tai asevientikiellosta on, ellemme tuomitse niitä, jotka rikkovat niitä?
<P>
Viikko sen jälkeen, kun Britannia sopi viime kuussa Indonesian hallitukselle myytävien aseiden vientikiellosta EU:ssa, kolme brittiläistä Hawk-sotakonetta toimitettiin salaa Indonesiaan. On kerta kaikkiaan käsittämätöntä, ettei Britannian hallitus muka pystynyt estämään tätä sotakonetoimitusta, joka saapui perille vain tunteja ennen kuin Indonesian joukot ampuivat kuoliaaksi ainakin viisi mielenosoittajaa Jakartassa.
<P>
Olkaa hyvä ja tehkää tästä asevientiä koskevasta päätöslauselmasta sellainen päätöslauselma, jonka tämä parlamentti ansaitsee. Tehkää siitä sellainen päätöslauselma, jossa todella kunnioitetaan Indonesian kansan hirvittäviä kärsimyksiä. Tehkää siitä sellainen päätöslauselma, jossa tuomitaan jyrkästi ne hallitukset, jotka uhmaavat EU:n asevientikieltoa. Olkaa hyvä ja tukekaa Verts/ALE-ryhmän tähän päätöslauselmaan esittämää tarkistusta, jossa pyritään juuri siihen.

<SPEAKER ID=22 NAME="Nielson">
Menettelysäännöt ovat nyt olleet voimassa vuoden. Kuten ensimmäisessä vuosikertomuksessa todettiin, jäsenvaltioiden ensimmäiset kokemukset niiden toimivuudesta tuona ajanjaksona olivat myönteisiä. Menettelysääntöjen myötä jäsenvaltioiden politiikkoja koskeva yhteisymmärrys on lisääntynyt, on perustettu tehokas kuulemismekanismi ja edistetty määräysten täytäntöönpanoa koskevaa vuoropuhelua.
<P>
Kertomuksen liitteenä olevat tilastotaulukot kertovat siitä, että jäsenvaltiot haluavat kovasti, että menettelysääntöjen kuulemismekanismi olisi menestys. Ei kuitenkaan voida kiistää sitä, että on perusteltua vahvistaa edelleen menettelysääntöjä ja niiden täytäntöönpanoa. Vuosittaisen tarkistamisprosessin tavoitteena on selvittää asiassa tapahtunut mahdollinen kehitys. Menettelysääntöihin tehtävien tarkistusten täytyy luonnollisesti saada taakseen kaikkien jäsenvaltioiden tuki.
<P>
Komission tehtävän osalta haluaisin huomauttaa, että jäsenvaltiot ovat tähän mennessä 296 artiklan perusteella jättäneet asekaupan perustamissopimuksen määräysten soveltamisalan ulkopuolelle ja estäneet näin yhteisön toiminnan. Vastuu aseviennistä kuuluu siis viime kädessä kansallisille hallituksille. Asekauppaa käsitellään nykyisin yhteisessä ulko- ja turvallisuuspolitiikassa, jossa komissio on luonnollisesti täysipainoisesti mukana.
<P>
Lopuksi komissio pyrkii saamaan menettelysääntöjen pääperiaatteille laajemman hyväksynnän, niin että maailman pääasialliset aseviejät noudattaisivat niitä.

<SPEAKER ID=23 NAME="Puhemies">
Yhteiskeskustelu on päättynyt.
<P>
Äänestys toimitetaan klo 11.30.

<CHAPTER ID=4>
Ihmisoikeudet
<SPEAKER ID=24 NAME="Puhemies">
Esityslistalla on seuraavana yhteiskeskustelu seuraavista päätöslauselmaesityksistä:
<P>
Kuolemantuomion täytäntöönpanon keskeyttäminen - B5-0144/1999, esittäneet Thors ja muut ELDR-ryhmän puolesta, Yhdistyneiden Kansakuntien yleiskokouksen äänestyksestä kuolemanrangaistuksen täytäntöönpanon yleismaailmallisen keskeyttämisen käyttöönotosta annettavasta päätöslauselmasta;
<P>
B5-0155/1999, esittänyt Schori PSE-ryhmän puolesta, Yhdistyneiden Kansakuntien yleiskokouksen äänestyksestä kuolemanrangaistuksen täytäntöönpanon yleismaailmallisen keskeyttämisen käyttöönotosta annettavasta päätöslauselmasta;
<P>
B5-0159/1999, esittäneet Manisco ja muut GUE/NGL-ryhmän puolesta, Yhdistyneiden Kansakuntien yleiskokouksen äänestyksestä kuolemanrangaistuksen täytäntöönpanon yleismaailmallisen keskeyttämisen käyttöönotosta annettavasta päätöslauselmasta;
<P>
B5-0169/1999, esittäneet Frassoni ja Wuori Verts/ALE-ryhmän puolesta, Yhdistyneiden Kansakuntien yleiskokouksen äänestyksestä kuolemanrangaistuksen täytäntöönpanon yleismaailmallisen keskeyttämisen käyttöönotosta annettavasta päätöslauselmasta;
<P>
B5-0171/1999, esittäneet Salafranca Sánchez-Neyra ja Grossetête PPE-ryhmän puolesta, Yhdistyneiden Kansakuntien yleiskokouksen äänestyksestä kuolemanrangaistuksen täytäntöönpanon yleismaailmallisen keskeyttämisen käyttöönotosta annettavasta päätöslauselmasta.
<P>
Molukit- B5-0145/1999 konfliktista Indonesian Molukeilla, esittänyt Maaten ELDR-ryhmän puolesta;
<P>
B5-0153/1999 ihmisoikeusloukkauksista Indonesiassa, erityisesti Molukeilla, esittäneet Schori ja Wiersma PSE-ryhmän puolesta;
<P>
B5-0167/1999 ihmisoikeusloukkauksista Indonesian Molukeilla, esittäneet Lagendijk ja muut Verts/ALE-ryhmän puolesta;
<P>
B5-0172/1999 ihmisoikeusloukkauksista Indonesian Molukeilla, esittäneet Maij-Weggen ja Costa Neves PPE-ryhmän puolesta.
<P>
Valko-Venäjä- B5-0146/1999 Victor Goncharin katoamisesta ja Valko-Venäjän tilanteesta, esittänyt Haarder ELDR-ryhmän puolesta;
<P>
B5-0154/1999 Valko-Venäjän tilanteesta, esittäneet Wiersma ja Schori PSE-ryhmän puolesta;
<P>
B5-0164/1999 Valko-Venäjän poliittisesta tilanteesta ja ihmisoikeustilanteesta, esittäneet Schroedter ja muut Verts/ALE-ryhmän puolesta;
<P>
B5-0173/1999 Venäjän parlamentin jäsenten katoamisesta ja vangitsemisesta, esittäneet Wijkman ja muut PPE-ryhmän puolesta.
<P>
Romanien tilanne Kosovossa- B5-0147/1999 romaneihin ja serbeihin kohdistuvasta vainosta uudessa Kosovon tasavallassa, esittäneet Ludford ja Haarder ELDR-ryhmän puolesta;
<P>
B5-0151/1999 romanien tilanteesta Kosovossa, esittänyt Schori PSE-ryhmän puolesta;
<P>
B5-0166/1999 romaneihin ja serbeihin kohdistuvasta vainosta uudessa Kosovon tasavallassa, esittäneet Staes ja Sörensen Verts/ALE-ryhmän puolesta;
<P>
B5-0174/1999 romanisiviilien tilanteesta Kosovossa, esittäneet Pack ja muut PPE-ryhmän puolesta.
<P>
Kuolemantuomion täytäntöönpanon keskeyttäminen

<SPEAKER ID=25 LANGUAGE="IT" NAME="Rutelli">
Arvoisa puhemies, pidämme erittäin tärkeänä sitä, että talousarviota koskevassa keskustelussa on nyt valiokunnassa hyväksytty ne tarkistukset, joissa tuetaan, ja kehotetaan komissiota tukemaan, kuolemantuomioiden täytäntöönpanon keskeyttämiseen tähtääviä kampanjoita ja pitkällä aikavälillä kuolemanrangaistuksen kieltämistä. Miksikö minä puhun tästä, arvoisa puhemies? Siksi, että tämä parlamentti on usein toiminut yksittäisissä kysymyksissä ja jopa saavuttanut menestystä, vaikka toisaalta myös tappioita kuolemantuomioiden täytäntöönpanon keskeyttämisen tai lykkäämisen osalta.
<P>
On merkittävää, että vuoden 2000 määräaikaan liitetään Euroopan toiminta - Euroopan, joka on ihmisoikeuksien isänmaa - kuolemanrangaistuksen poistamiseksi. Koko maailmassa tämän kampanjan merkitys on erittäin suuri, ja Euroopan on johdettava sitä. Pyydän siis komissiota sitoutumaan näiden tavoitteiden saavuttamiseen, jotta Euroopasta tulisi kuolemanrangaistuksen vastaisen toiminnan isänmaa koko maailmassa.

<SPEAKER ID=26 LANGUAGE="EN" NAME="Manisco">
Arvoisa puhemies, sen jälkeen, kun minä ja kollegani Olivier Dupuis esittelimme tämän kuolemanrangaistuksen täytäntöönpanon keskeyttämistä koskevan päätöslauselmaluonnoksen, on tapahtunut erittäin surullinen ja järkyttävä asia. Yhdysvaltain korkein oikeus hylkäsi viime maanantaina Mumia Abu-Jamalin, vuonna 1992 kuolemaan tuomitun afroamerikkalaisen vapaustaistelijan, muutoksenhakulupaa koskevan pyynnön.
<P>
Juuri tällä hetkellä, kun keskustelemme tässä istuntosalissa, Pennsylvanian kuvernööri Thomas Ridge on varmaankin antamassa ja allekirjoittamassa hänen teloitusmääräystään. Mumialla on enää vain harvoja lain suomia keinoja välttyä hirsipuulta.
<P>
Kuten aiemminkin, kun parlamentti, neuvosto, useat valtionpäämiehet ja maailman yleinen mielipide ovat lähteneet liikkeelle keskeyttääkseen tuomion täytäntöönpanon, meidän on jälleen kerran tehtävä kaikkemme tämän rasistisen vihan ja räikeän oikeusmurhan uhrin hengen säästämiseksi.

<SPEAKER ID=27 LANGUAGE="IT" NAME="Frassoni">
Arvoisa puhemies, kuolemanrangaistuksen vastainen taistelu on ennen kaikkea sivistyneen yhteiskunnan taistelua humanitaarisen asioihin puuttumisen oikeuden puolesta, joka nyt on saamassa enemmän tilaa tietoisuudessa maailmanlaajuisesti. Tässä asiassa parlamentilla on pitkä perinne, ja haluaisin nyt muistuttaa Adelaide Agliettan työstä, sillä hän esitteli tässä parlamentissa ensimmäisen kuolemanrangaistusta käsittelevän mietinnön.
<P>
Neuvosto tekee hyvää työtä, ja toivomme samaa myös komissiolta. Nyt on kuitenkin välttämätöntä toimia niin, ettei parlamentissa hyväksyttävästä päätöslauselmasta tule pelkkää paperinpalaa, vaan todellinen virstanpylväs tässä taistelussa. Neuvoston ei pidä pysähtyä tähän; sen on määritettävä uusia määräaikoja ja mekanismeja, joilla valvotaan päätöslauselman soveltamista.

<SPEAKER ID=28 LANGUAGE="SV" NAME="Thors">
Arvoisa puhemies, tiedämme, että Olivier Dupuis on johtanut tätä taistelua, kuten täällä aikaisemminkin mainittiin. Mielestäni suuri kiitos tämän keskustelun käymisestä kuuluu hänelle.
<P>
Olen samaa mieltä siitä, että YK:n yleiskokousta koskeva tilanne näyttää tällä hetkellä hyvältä. Kaikilta mailta on saatu paljon tukea, ja neuvoston on ollut helppo päästä yhteisymmärrykseen tästä asiasta. Nyt kun taistelua käydään YK:ssa, meidän on varottava ovelia vastaehdotuksia, jotka ehkä vaikuttavat vaarattomilta, mutta joita saadaan useilta tahoilta ja joiden tarkoituksena on estää YK:n yleiskokousta ottamasta vahvaa kantaa asiaan. Sen vuoksi meidän on seurattava, mitä YK:ssa tapahtuu.
<P>
Samalla meidän on huolehdittava siitä, että parlamentti tukee voimakkaasti tätä toimintaa ja että me tulevaisuudessa, myös Genevessä, saamme läpi sitovia päätöksiä ihmisoikeuksiin liittyvissä eri yhteyksissä ja että voimme toimia sen päätöslauselman mukaisesti, joka toivomukseni mukaan hyväksytään New Yorkissa tänä syksynä.

<SPEAKER ID=29 LANGUAGE="FR" NAME="Boudjenah">
Arvoisa puhemies, on korkea aika ottaa käyttöön kuolemanrangaistuksen tuon Albert Camus' n sanoin " todellisen valtiollisen murhan" täytäntöönpanon yleismaailmallinen keskeyttäminen. Juuri tämä on Yhdistyneiden Kansakuntien yleiskokoukselle suuntaamamme päätöslauselman viesti.
<P>
Haluaisin kollegani tavoin keskittyä tässä lyhyessä puheenvuorossani kiireelliseen väliintuloon Mumia Abu-Jamalin pelastamiseksi. Mumia on se amerikkalainen musta lehtimies, joka tuomittiin kuolemaan vuonna 1982 poliisien vehkeilyn ja tekaistun oikeudenkäynnin jälkeen. Korkein oikeus on juuri hylännyt hänen valituksensa. Kuoleman käytävillä jo 17 vuotta astellut Mumia on vastedes täysin teloituksen täytäntöönpanoluvan armoilla, ja Pennsylvanian kuvernööri saattaa minä hetkenä hyvänsä täysin laillisesti allekirjoittaa sen.
<P>
Nyt kun amerikkalaiset tutkimukset ovat paljastaneet, että Philadelphiassa annettavien kuolemantuomioiden jakamisessa ilmenee rotusyrjintää, Yhdysvaltain hallitus puhdistaisi mainettaan, jos se ryhtyisi vastustamaan tällaista kansalais- ja poliittisia oikeuksia koskevan kansainvälisen yleissopimuksen räikeää rikkomista.
<P>
Yleisessä mielipiteessä vallinnut järkytys ja voimakas kansainvälinen liikehdintä, johon parlamentti osallistui täysin rinnoin, estivät 2. kesäkuuta 1995 allekirjoitetun ensimmäisen teloitusluvan täytäntöönpanon. Nyt uhka sen toteutumiselle on vakava. Asialla on kiire. Se, mitä kutsutaan " äänettömien ääneksi" ja rauhanrakentajien työ ovat vaakalaudalla. Kaikki kannanotot, mielenosoitukset ja päätöslauselmat voivat estää peruuttamattoman toteutumisen, estää tuota ääntä vaimenemasta.

<SPEAKER ID=30 LANGUAGE="FR" NAME="Dupuis">
Arvoisa puhemies, hyvät kollegat, haluaisin aivan ensimmäiseksi kiittää kollegoita Frassoni, Thors ja Manisco siitä, että he ovat antaneet tukensa tämän päätöslauselman sisällölle. Uskon, että olemme vain muutaman askeleen päässä ensimmäisen merkittävän tuloksen saavuttamisesta Yhdistyneiden Kansakuntien yleiskokouksessa ja että meidän on syytä pyrkiä siihen, että lopullinen teksti olisi kelvollinen, sellainen, joka antaisi meille mahdollisuuden jatkaa tätä taistelua, joka, kuten toiset puhujat ovat todenneet, on erityisen tärkeä parlamentille.
<P>
Neuvostossa käytyjen keskustelujen perusteella näyttää nyt uhkaavasti siltä, että olemme saamassa merkityksettömän tekstin, joka on vain Genevessä kolmen viimeksi kuluneen vuoden kuluessa hyväksyttyjen tekstien puhdas toisinto, tekstin, joka ei anna eväitä tämän taistelun jatkamiselle eikä sisällä uusia määräaikoja tai välineitä, joiden perusteella onnistumiset ja edistyminen voitaisiin todentaa. Näin ollen kehottaisin neuvostoa välttämään sortumista filosofisiin keskusteluihin ja pyrkimään sen sijasta siihen, että taistelun mahdollistavat välineet sisällytettäisiin tuohon tekstiin ja että se saataisiin pikaisesti valmiiksi, jotta neuvosto ja komissio josta olemme jo saaneet komission jäsen Pattenin vahvistuksen pääsisivät aloittamaan työnsä tekstin läpiviemiseksi 180:ssä YK:n jäsenmaassa. Asialla on todella kiire, joten parlamentti on jo aloittanut oman työnsä. Seuraavat päivät ja viikot on käytettävä tehokkaasti hyväksi, jotta tämä kuolemantuomion kumoamista koskeva ensimmäinen merkittävä teksti hyväksyttäisiin YK:n yleiskokouksessa.
<P>
Meidän olisi myös pidettävä huoli siitä, ettei teksti olisi amerikkalaisvastainen. Viime vuosina tehdyt aloitteet ovat osoittaneet amerikkalaisille, ettei näin ole ollut, mutta tätä näkökohtaa on mielestäni syytä jatkuvasti korostaa. Yhdysvaltain hallinto on tietoinen siitä, että koko ihmiskunta kulkee vastedes kohti kuolemantuomion kumoamista ja että ihmisoikeudet ovat todella toteutumassa yhä laajemmin.
<P>
Lopuksi totean vielä, että teksti on sitäkin tärkeämpi siksi, että Öcalan on hiljattain saanut kuolemantuomion. Tekstin avulla siis voitaisiin korostaa entisestään YK:ssa tehtävän, kuolemantuomion lopullista kumoamista koskevan päätöksen merkitystä.

<SPEAKER ID=31 LANGUAGE="FR" NAME="Cauquil">
Tulen hyväksymään päätöslauselman sisällön, jossa vaaditaan tuon julman rangaistuksen, kuolemantuomion, kumoamista.
<P>
Lisäksi pyytäisin parlamenttia ilmaisemaan pikaisesti kielteisen kantansa mustan amerikkalaisen lehtimiehen, Mumia Abu-Jamalin, teloittamiseen. Mumia Abu-Jamal taisteli rotusortoa, ja yleisellä tasolla institutionaalista rotusortoa, vastaan ja mustien ihmisarvon puolesta, kun hän paljasti artikkeleissaan Philadelphian poliisien harjoittaneen kiristystä ja lahjontaa. Jamal, jonka pidätti juuri se sama poliisi, joka oli syyttänyt häntä ilman todisteita erään kollegansa murhasta, tuomittiin kuolemaan tekaistun oikeudenkäynnin jälkeen väärennettyjen todisteiden ja lahjottujen todistajien turvin. Jamal on virunut kuoleman käytävillä nyt jo 17 vuotta, 17 vuotta hän on julistanut syyttömyyttään ja vakuuttanut taistelevansa uuden oikeudenkäynnin puolesta.
<P>
Mumia Abu-Jamal voidaan teloittaa hetkenä minä hyvänsä, sillä hänen valituksensa Yhdysvaltain korkeimpaan oikeuteen on juuri hylätty. Yhdysvallat on kuitenkin allekirjoittanut kansalais- ja poliittisia oikeuksia koskevan kansainvälisen yleissopimuksen, rotusyrjinnän vastaisen yleissopimuksen sekä kidutuksen vastaisen yleissopimuksen, joita voidaan soveltaa Mumian tapaukseen, koska rotusyrjintä oli vahvasti esillä hänen oikeudenkäynnissään ja koska näiden sopimusten perusteella 17 vankilassa vietettyä vuotta vastaa kidutuksen kaltaista epäoikeudenmukaista rangaistusta.
<P>
Näin ollen vetoan parlamenttiin, jotta se hyväksyisi sekä kuolemanrangaistuksen kumoamista koskevan päätöslauselman että seuraavaa kohtaa täydentävän tarkistuksen: " Euroopan parlamentti vetoaa voimakkaasti Pennsylvanian kuvernööriin, jottei tämä allekirjoittaisi Mumia Abu-Jamalia koskevaa uutta kuolemantuomion täytäntöönpanolupaa, ja toistaa vaatimuksensa Jamalin oikeudenkäynnin uusimisesta" .
<P>
Molukit

<SPEAKER ID=32 LANGUAGE="NL" NAME="Maaten">
Arvoisa puhemies, vaikka Ambonin ongelmat ovat omanlaisiaan, niissä on samalla joitakin yhtäläisyyksiä Itä-Timorin, Atjehin ja myös Indonesian muiden osien tilanteeseen. Kaikille näille alueille on yhteistä se, että meillä ei saa olla sellaista harhakuvitelmaa, että kansainvälinen yhteisö voi ratkaista ongelmat. Kansainvälisellä yhteisöllä ja Euroopan yhteisöllä voi olla vain vaatimaton rooli. Täytyy myös välttää sitä, että paikallinen väestö saisi sellaisen vaikutelman, että kun kansainvälinen organisaatio ryhtyy toimiin, kaikki muuttuu taas hyväksi. Meidän täytyy säästää paikallista väestöä pettymykseltä, joka tästä voisi seurata. Tämä ei luonnollisestikaan vähennä Ambonin tilanteen vakavuutta. Ensisijaisesti tarvitaan valppautta ja ratkaisuhakuisuutta, ja täytyy varoa, ettei samalla ikään kuin heitetä bensiiniä tuleen. Aikaansaatu päätöslauselma sisältää mielestäni kaikki tarvittavat ainekset. Voitaisiin harkita uskonnon osuuden tarkentamista hieman, mutta myös ilman sellaista painotusta tämä päätöslauselma tekee riittävän selväksi, että Euroopan parlamentille on hyvin tärkeää, että Ambonissa vältetään vastaava tilanne kuin Itä-Timorissa.

<SPEAKER ID=33 LANGUAGE="NL" NAME="Lagendijk">
Arvoisa puhemies, kaikella kunnioituksella kollegoitani kohtaan täällä parlamentissa, mielestäni on oikeastaan hieman kummallista, että meillä on nyt täällä - sanon tämän vain katsoessani puhujalistaa - lähes pelkästään alankomaalaisin voimin pidettävä puhekierros Molukkien asiasta. Tietysti on aiheellista sanoa jotain Molukkien tilanteesta. Kuvat ja vielä enemmän kertomukset, joita olemme siitä saaneet, saavat todellakin ajattelemaan, mitä Itä-Timorissa on tapahtunut. Minun täytyy kuitenkin sanoa, että suhtaudun epäillen tähän puhekierrokseen.
<P>
Viime kerralla käsittelimme Itä-Timoria ja tänään käsittelemme Molukkeja, huomenna voimme käsitellä taas jotakin muuta Indonesian osaa, koska ongelmana ei ole pelkästään Molukit. Minusta tässä käsittelyssä on yksi ongelma, ja mielestäni parlamentin pitäisi toimia niin, ettei puhuta yksittäisistä välikohtauksista, koska tässä suuressa saarivaltiossa - pelkään niin - sattuu vielä lisää tämäntyyppisiä välikohtauksia, joissa uskonnolliset ja nationalistiset motiivit ovat samanaikaisesti mukana.
<P>
Pitäisi todellakin toimia niin, että tämä parlamentti miettisi, kuinka se suhtautuu Indonesian suuriin ongelmiin. Molukkien ongelma ei ole mikään erillinen ongelma. Molukit ovat osa suurta valtiota, jossa on paljon eri kansallisuuksia ja uskonnollisia ryhmittymiä. Valtiota uhkaa hajoaminen, ja jännitys siellä kasvaa. Kannattaisin kovasti sitä, että tulevaisuudessa pidettäisiin kerrankin suuri keskustelu sen sijasta, että käsittelyssä aina vain edetään välikohtauksesta toiseen.

<SPEAKER ID=34 LANGUAGE="NL" NAME="Maij-Weggen">
Arvoisa puhemies, Itä-Timorin kauheiden tapahtumien varjossa Indonesiassa on viime kuukausien aikana ollut enemmänkin murhenäytelmiä. Yksi alueista, joka on jo marraskuusta 1998 lähtien joutunut kärsimään vakavasti ihmisoikeusloukkauksista, on Molukkien saariryhmä. Viime vuoden marraskuusta lähtien siellä on kuollut satoja ihmisiä, monet ovat loukkaantuneet vakavasti ja kymmenet tuhannet ihmiset ovat joutuneet kodittomiksi tai pakolaisiksi. Pelkästään jo elokuussa 65 ihmistä sai surmansa ja 242 ihmistä loukkaantui. Syyskuussa taas 40 ihmistä sai surmansa ja useat loukkaantuivat. Molukeilla asuu 35 000 ihmistä leireillä tai muissa vastaanottopaikoissa, ja vielä useammat ovat paenneet.
<P>
Tämän lisäksi suuri määrä kyliä ja taloja on poltettu ja elintarvikkeista ja lääkkeistä on yhä enemmän pulaa. Alue joutuu yhä pahempaan sekasortoon. Syynä tähän murhenäytelmään ovat lisääntyvät väkivaltaisuudet muun muassa muslimiväestön ja kristityn väestön välillä. Alueelle sijoitetut Indonesian sotilasyksiköt eivät huolehdi riittävästä suojelusta väkivaltaisuuksien aikana, ja ne ovat joskus jopa itse mukana aiheuttamassa väkivaltaa, minkä seurauksena aseistautuneilla kansalaisryhmillä on yhä merkittävämpi rooli. Molukeilla on myös muodostumassa miliisijoukkoja, jotka näyttävät tekevän yhteistyötä armeijan kanssa. Tämä muistuttaa hieman Timorin tilannetta. Syynä murhenäytelmään on muun muassa se, että väestöä on pakotettu muuttamaan muilta saarilta Molukeille, minkä seurauksena väestöryhmien perinteiset suhteet ovat häiriintyneet.
<P>
Lisäksi myös talouskriisi on luonnollisesti vaikuttanut tilanteeseen. Myös paikalla olevat sotilasyksiköt ovat asenteeltaan sellaisia, että ne tukevat tiettyjä ryhmiä enemmän kuin toisia, eikä niillä ole juurikaan ymmärtämystä ihmisoikeuksia ja vähemmistöjen oikeuksia kohtaan. Aseistautuneet siviilit voivat siten toimia omin päin. Sitten yksi esimerkki viimeaikaisesta väkivallasta: 20. elokuuta 21 Jabokerkistä turvaa etsinyttä molukkia sai surmansa Galalassa, Ambonin kaupungin lähellä. Silminnäkijöiden mukaan tekijät olivat pukeutuneet Indonesian armeijan Kostrad-eliittiyksikön asepukuihin. Arvoisa puhemies, tällainen asia täytyy selvittää perin pohjin.
<P>
Mitä täytyy sitten tapahtua? Demokratia, ihmisoikeuksien kunnioittaminen sekä uskonnollisten ja etnisten kansanryhmien kunnioittaminen Indonesiassa täytyy toteuttaa mahdollisimman pikaisesti. YK:n ja kansalaisjärjestöjen täytyy voida laatia puolueettomia kertomuksia, jotta todellista tilannetta kuvattaisiin mahdollisimman hyvin. Miliisi ja muut aseistautuneet ryhmät täytyy hajottaa, koska ne ovat todellinen uhka turvallisuudelle. Ne, siis myös varsinaiset sotilaat, jotka ovat syyllistyneet provokaatioihin ja väkivaltaisuuksiin, täytyy saada oikeuden eteen. Tarvittaessa täytyy perustaa tuomioistuin, nyt kun jo 500 ihmistä on saanut surmansa. Täytyy ryhtyä toimiin, jotta eri ryhmät saataisiin elämään sovussa keskenään. Hyvää tahtoa löytyy molemmilta puolilta, mutta tämä tarkoittaa kuitenkin, että pakkomuutto täytyy pysäyttää.
<P>
Lisäksi täytyy seurata huolellisesti presidentinvaaleja, koska on olemassa suunnitelmia alueella nyt olevien sotilasyksiköiden korvaamisesta Sulawesista tulevilla joukoilla. Ihmiset sanovat, että se voi aiheuttaa vaarallisen tilanteen. Arvoisa puhemies, silloin tarvitaan apua. Kymmenettuhannet ihmiset ovat kodittomina. Elintarvikkeista ja lääkkeistä on pulaa, ja suuri määrä taloja ja kyliä on poltettu. Niiden jälleenrakentamiseen tarvitaan myös apua. Haluaisin kysyä arvoisalta komission jäseneltä, onko mahdollista, että ECHOa käytettäisiin tässä hyväksi. Myös kansalaisjärjestöt voivat auttaa, samoin kuin kirkot.
<P>
Arvoisa puhemies, aion nyt lopettaa. Timor oli murhenäytelmä, joka järkytti koko maailmaa. Molukkien tilanne on jäänyt varjoon. Kuitenkin myös se tarvitsee huomiota satoine kuolonuhreineen ja tuhansine loukkaantuneineen. Tällainen solidaarisuus on täällä lehterillä läsnä olevalle alankomaalais-molukkilaiselle valtuuskunnalle suureksi tueksi. Luotan siihen, että komissio ottaa tämän asian vakavasti, että ryhdytään toimenpiteisiin ja että päätöslauselmassa mainitut asiat toteutetaan.

<SPEAKER ID=35 LANGUAGE="NL" NAME="Wiersma">
Arvoisa puhemies, haluaisin yhtyä kollega Maij-Weggenin lausumiin sanoihin. Uskon, että me kaikki olemme samaa mieltä siitä, että on välttämätöntä pyytää kiinnittämään huomiota Molukkien tilanteeseen. Alankomaissa asuu paljon Molukeilta tulleita ihmisiä, ja he pitävät myös tärkeänä, että Euroopan parlamentti ilmaisee mielipiteensä tuon Indonesian osan tilanteesta. Olen iloinen siitä, että voimme tehdä sen tänä aamuna yhdessä ja että olemme myös laatineet yhteisen päätöslauselmaluonnoksen, johon on sisällytetty meidän lähtökohtamme.
<P>
Me kaikki tiedämme, että väkivalta Indonesiassa ei ole rajoittunut pelkästään Itä-Timoriin, vaikkakin se on viime aikoina saanut oikeutetusti enimmän huomion osakseen. Haluamme myös puhua Molukkien tilanteesta. Väkivalta siellä on vaatinut paljon kuolonuhreja, ja Indonesian viranomaiset ovat tehneet liian vähän asian hyväksi. Jakarta on jopa itse vaikuttanut väkivallan lisääntymiseen häiritsemällä Molukkien yhteiskunnan tasapainoa. Vaikuttaa siltä, että viranomaiset eivät ole halunneet puuttua jatkuvaan kahtiajakautumiseen kristittyjen ja muslimien välillä. Myös siellä aseistautuneet miliisit toimivat häiritsemättä, miten haluavat, kuten voimme havaita.
<P>
Me haluamme muutoksen tähän tilanteeseen ja vaadimme, että Indonesian hallitus lopettaa väkivallan ja saa aikaan sellaisen tilanteen, jossa myös me voimme Euroopan unionista käsin auttaa asianmukaisella tavalla korjaamaan vahinkoja ja antamaan ihmisille humanitaarista apua, jota he tarvitsevat.
<P>
Indonesia ei selviä, jos se ei onnistu löytämään ratkaisua monille saarille levinneeseen väkivaltaan, jos ihmisoikeuksia ei kunnioiteta demokraattisessa järjestelmässä ja jos paikalliseen autonomiaan ei ole mahdollisuuksia. Indonesian täytyy saada sysäys siihen suuntaan. Me toivomme tässä yhteydessä Yhdistyneiltä Kansakunnilta aktiivista roolia ennen kaikkea Molukeilla asuvien ihmisten etujen vuoksi.

<SPEAKER ID=36 LANGUAGE="NL" NAME="Blokland">
Arvoisa puhemies, myös tämän aamun puhujalistasta käy ilmi, kuinka tiukka sidos Molukkien ja Alankomaiden välillä vallitsee. Myös sen myötä, että Alankomaissa on pitkään asunut paljon molukkeja, me olemme olleet runsaasti tekemisissä Molukkien myötä- ja vastoinkäymisten kanssa.
<P>
Tämän vuoden alun levottomuuksien jälkeen Molukkien saarten tilanne oli rauhallinen, mutta väkivaltaisuudet puhkesivat jälleen kaikessa laajuudessaan kesäkuun lopulla. On hämmästyttävää, kuinka vähän tiedotusvälineet ovat kiinnittäneet huomiota näihin levottomuuksiin. Molukit ovat jäänet täysin Itä-Timorin varjoon.
<P>
Nykyiset laittomuudet ovat luonteeltaan huomattavasti organisoidumpia verrattuna tammikuun levottomuuksiin. Se huolestuttaa minua kovasti. Indonesian armeijan eri yksiköitä on siirretty Amboniin, mutta ei kuitenkaan pitämään yllä järjestystä vaan olemaan itse osapuolena konflikteissa. Siviilien ja sotilaiden suhteet eivät ole juurikaan demokraattiset. Myös siksi täytyy painostaa Indonesian hallitusta, jotta se käyttäytyisi riippumattomasti.
<P>
Lopuksi haluan vielä tässä yhteydessä viitata haittoihin, joita kansainvälisten kanavien kautta tapahtuvalla avustustoiminnalla on. Molukkien tapauksella on historiallinen sidos Alankomaihin. Alankomaat on alkanut viime aikoina antaa enemmän monenkeskistä kuin kahdenvälistä apua, minkä seurauksena apu ei ole enää ollut tunnistettavissa. Molukit tuntevat siten itsensä hylätyiksi. Ei saa olla niin, että voimien yhdistäminen tapahtuu hyvien historiallisten sidosten kustannuksella.
<P>
Valko-Venäjä

<SPEAKER ID=37 LANGUAGE="NL" NAME="Wiersma">
Arvoisa puhemies, tulimme juuri tämän parlamentin valtuuskunnan, joka hoitaa suhteita muun muassa Valko-Venäjään, ensimmäisestä kokouksesta. Puhuimme siellä lyhyesti maan huolestuttavasta tilanteesta. Haluamme tänään täällä parlamentissa pyytää kiinnittämään huomiota viimeaikaiseen kehitykseen, jonka myötä Valko-Venäjää ja erityisesti Valko-Venäjän hallitusta ja presidentti Lukasenkoa uhkaa suurempi eristäytyminen kansainvälisestä yhteisöstä ja siten luonnollisesti myös Euroopan unionista.
<P>
Maan sisäinen tilanne on hyvin huolestuttava. Demokraattiset rakenteet eivät toimi, ja me olemme osittain ulkopuolella, koska Minskin viranomaiset eivät piittaa kansainvälisestä yhteisöstä. Presidentti Lukasenko ei vastaa riittävällä tavalla valmiuteemme tehdä yhteistyötä sisäpoliittisten ongelmien ja maan jumiutuneen tilanteen ratkaisemiseksi.
<P>
Haluamme myös edistää vuoropuhelua opposition ja hallituksen välillä. Tuemme ETYJ:tä, Euroopan turvallisuus- ja yhteistyöjärjestöä, sen yrittäessä saada aikaan vuoropuhelua. Parlamenttimme on myös mukana ETYJ:n neuvoston toimissa paremman tilanteen luomiseksi Valko-Venäjälle. Mutta missä viipyy merkki presidentiltä ja Minskin hallituksen myönteinen reaktio vuoropuhelun käynnistämiseksi? Me havaitsemme jotain päinvastaista. Myönteisten merkkien sijasta näemme pidätyksiä, uhkailua ja katoamisia. Tuossa maassa ollaan luomassa pelon ilmapiiriä.
<P>
Tällaisessa tilanteessa on hyvin vaikea päästä kompromissiin. Olemme oikeastaan valmiit hieman joustamaan normeissamme Valko-Venäjän kansan hyväksi. Olemme valmiit keskustelemaan presidentin kanssa, joka on oikeastaan laittomasti vallassa. Jos hän ei anna mitään merkkiä, tilanne muuttuu hyvin vaikeaksi.
<P>
Jos oppositio, kuten jo sanottiin, haluaa keskustella, emme ole sitä vastaan, mutta odotamme rehellisiä vaaleja, jotka tekevät lopun nykyisestä hyvin kummallisesta perustuslaillisesta tilanteesta Valko-Venäjällä, missä on kaksi parlamenttia ja " kansanäänestyksellä" uudelleen valittu presidentti. Realismillamme on luonnollisesti rajansa, ja siksi myös haluamme tänään käyttää tätä hetkeä hyväksemme ilmaistaksemme vastalauseemme tämän maan tilanteesta ja vedotaksemme kiireellisesti Valko-Venäjän hallitukseen, että se tekisi jotakin katoamisille ja huolehtisi siitä, että kadonneet ihmiset löytyisivät, niin että tämä voisi itsessään johtaa todellisen vuoropuhelun käynnistymiseen kohti vapaita ja vilpittömiä vaaleja, jotka järjestettäisiin toivottavasti ensi vuonna.

<SPEAKER ID=38 LANGUAGE="DE" NAME="Schroedter">
Arvoisa puhemies, juuri tämän aiheen tiimoilta kokoontuneen valtuuskunnan varapuheenjohtajana ja monivuotisena tätä maata koskeneiden mietintöjen esittelijänä voin yhtyä täysin edellisiin puheenvuoroihin. Tiedämme, että olemme hyvin, hyvin vaikean tilanteen edessä, koska epäilyttävillä stalinismin arvoilla on Valko-Venäjällä jälleen nostetta ja koska näyttää siltä, ettei mikään todella muutu. Toisaalta Valko-Venäjä on tärkeä yhteiseurooppalaiselle turvallisuusrakenteelle, ja se on - sitä emme saa unohtaa - pian Euroopan unionin rajanaapuri.
<P>
Siksi tartumme tietysti jokaiseen toivon oljenkorteen voidaksemme tukea jälleen Valko-Venäjän demokratialiikettä. Tilanne on kuitenkin niin huono kuin se suinkin vain voi olla. ETYJ:n työ polkee paikallaan, vaikka työryhmä on valtavan motivoitunut, ja vaikka se todella huolehtii perusteellisesti jokaisesta mahdollisuudesta. Kaikki vuoropuheluyritykset opposition kanssa tehdään käytännössä tyhjiksi kaduilla ja vankiloissa tapahtuvilla sekä vapaisiin tiedotusvälineisiin kohdistuvilla ihmisoikeusloukkauksilla. Lukasenkolle on myös sanottava selvästi, ettei hän voi puhua ensin yhtä ja sitten toista.
<P>
Tärkeiden ihmisten, Lukasenkon vastaehdokkaiden, äkilliseen katoamiseen liittyvä dramatiikka osoittaa, että oppositio aiotaan tuhota kokonaan. Lehdistöä uhataan lakkauttamisella heti, kun se kirjoittaa kriittisen artikkelin. Meidän on yritettävä todellakin puhua tältä osin selkeää kieltä, vaikka haluammekin tietysti tukea emmekä häiritä vuoropuheluprosessia. Tässä yhteydessä Lukasenkon on kuitenkin oltava se, joka ottaa ensimmäisen askeleen. Tällaisen askeleen pitäisi olla se, että jos komissio matkustaisi huomenna Minskiin, Lukasenko hyväksyisi kansalaisyhteiskuntaa koskevan 5 miljoonan ohjelman. Toiseksi hänen olisi vapautettava opposition edustajat vankiloista. Se olisi merkki vuoropuhelun alkamisesta.
<P>
Minulta kysyttiin, mitä järkeä tässä päätöslauselmassa on, koska Lukasenko ei kuitenkaan kuuntele sitä. Siinä on kuitenkin järkeä, koska haluamme osoittaa ihmisille, että emme koskaan menetä toivoa Valko-Venäjällä tapahtuvan muutoksen osalta, ja tulemme tekemään kaikkemme sen hyväksi, että siellä vallitsee jälleen demokratia.

<SPEAKER ID=39 LANGUAGE="DE" NAME="Puhemies">
Kiitos, parlamentin jäsen Schroedter. Teidän sitoutumisenne tähän asiaan saattoi tuntea todella melkein henkilökohtaisesti!
<P>
Seuraavana kutsun puhumaan parlamentin jäsen Sacrédeusin. Ehkä te autatte meitä hieman nimenne oikean ääntämisen osalta. Sehän on pyhää tarkoittava sana, ja te olette kotoisin Ruotsista. Ehkä te kerrotte, miten meidän tulisi lausua nimenne.

<SPEAKER ID=40 LANGUAGE="SV" NAME="Sacrédeus">
Arvoisa puhemies, nimeni äännetään Sacrédeus, ja se on Ruotsissa esiintyvä sukunimi.
<P>
Demokratia on lahja meille kaikille. Se on aiempien sukupolvien, vanhempiemme, antama lahja meille. Siihen kuuluu myös se ihmiskäsitys, kristillinen ihmiskäsitys, jonka mukaan kaikki ihmiset ovat samanarvoisia, kaikilla on ainutlaatuinen ihmisarvo ja loukkaamaton ihmisarvo.
<P>
Euroopan unionin tärkeä tehtävä on suojella demokratiaa ja tätä ihmiskäsitystä. Sen vuoksi Euroopan unionin lähialueilla, esimerkiksi Valko-Venäjällä, tapahtuva kehitys on hyvin huolestuttavaa. Siellä on edelleen käytössä vanha kommunistinen järjestelmä. Ihmisiä katoaa, etenkin kristillisdemokraattista puoluetta lähellä olevia parlamentin jäseniä - kuten Andry Klimov ja Vladimir Kudinov - on kadonnut jäljettömiin. Muitakin ihmisiä on kadonnut, kuten täällä on aiemmin mainittu.
<P>
Demokratia perustuu siihen, että jokaisella on oikeus ilmaista mielipiteensä vapaasti, vaikka mielipide olisikin muiden mielestä sopimaton, eivätkä kaikki arvostaisi sitä. Olkoon yhtenä parlamenttimme tärkeimmistä tehtävistä se, että Valko-Venäjän kehitystä ohjataan demokratian suuntaan.
<P>
Haluan sanoa tänään myös sen, että nyt on Birgitan nimipäivä - vaimoni nimi on muuten Birgitta. Paavi on valinnut Birgitan myös yhdeksi Euroopan kolmesta suojeluspyhimyksestä. Birgitta on myös yksi Ruotsin suojeluspyhimyksistä. On erityinen kunnia, että saan pitää ensimmäisen puheeni Euroopan parlamentissa Birgitan päivänä. Sallikaa minun pitää yhtenä tärkeimmistä tehtävistäni sitä, että työskentelen Valko-Venäjälle saatavan demokratian ja ihmisarvon puolesta.

<SPEAKER ID=41 LANGUAGE="NL" NAME="Belder">
Arvoisa puhemies, puhuakseni rohkeudesta, valkovenäläinen asianajaja Vera Stremkovskaja on loistava ihminen. Yhtenä harvoista asianajajista kotimaassaan hän uskaltaa kuitenkin puolustaa Lukasenkon valtakoneiston vastustajia. Siksi hänellä on itse asiassa, kuvallisesti sanottuna, jo toinen jalka vankilan puolella. Hänen henkilökohtainen panoksensa ihmisoikeuksien hyväksi ei sovi yhteen hänen juridisen toimintansa kanssa, sitä mieltä ovat Minskin oikeusviranomaiset. Saksan tuomarien liitto on asiasta aivan toista mieltä. Se myönsi Stremkovskajalle hiljattain ihmisoikeuspalkinnon. Hänen kiitossanansa kertovat meille paljon. Demokraattisen oikeusvaltion kannattajat Valko-Venäjällä kaipaavat läntistä tukea, kiinnostusta heidän erittäin vaikeaan tilanteeseensa. Tämän palkinnon myöntämisen perimmäinen merkitys on hänen vilpitön näkemyksensä. Valko-Venäjä ei saa jäädä mustaksi aukoksi Euroopan kartalla.
<P>
Edessämme oleva yhteinen päätöslauselma vastaa tätä harrasta toivetta. Siksi voimme tukea häntä täysin. Päätöslauselmassa painotetaan Stremkovskajan syytöksiä presidentti Lukasenkon sortovaltaa kohtaan. " Valko-Venäjällä katoaa ihmisiä, mikä aiheuttaa suurta yleistä levottomuutta." Tässä ajankohtaisista aiheista käytävässä keskustelussa halutaan rohkaista Valko-Venäjän oppositiota. Se on varmasti tarpeen, nyt kun saamme kuulla tällaisia katkeria ja lähes epätoivoisia sanoja, kuten maanpaossa elävän, Lukasenkon hajottaman Valko-Venäjän parlamentin entisen puhemiehen, Sjaretskin sanat: " Valko-Venäjää johtaa tällä hetkellä mies, joka sanoo ihailevansa Hitleriä." Hän voi pysyä poliittisesti hengissä vain saamalla tukea Moskovasta, jota länsi puolestaan rahoittaa.
<P>
Romanien tilanne Kosovossa

<SPEAKER ID=42 LANGUAGE="SV" NAME="Thors">
Arvoisa puhemies, Kosovon kriisi on uskomattoman vaikea erityisesti romanien kannalta. Viikko sitten osallistuin suoraan televisiokeskusteluun romaniväestön asioista vastaavan ETYJ:n edustajan kanssa, joka valvoo tilannetta. Surukseni minun on ilmoitettava, että hänen vetoomuksensa, jonka mukaan EU:n pitäisi tehdä jotain romanien tilanteelle, järjestää erityiskokous tai vastaava, on kaikunut kuuroille korville. Tiedämme, että ihmisiä heitetään ulos sairaaloista ja että he joutuvat eriasteisten väkivallantekojen uhreiksi sen vuoksi, että he ovat romaneja. Sen vuoksi vetoan hartaasti komissioon ja neuvostoon: auttakaa järjestämään erityiskokous, jossa käsitellään romanien tilannetta, ja yrittäkää järjestää kunnollinen valvonta (monitoring), ja näyttäkää, että kaikki Pristinassa toimivat kansainväliset järjestöt haluavat tehdä jotain asian hyväksi, esimerkiksi siten, että kutsuisimme koolle sellaisen kokouksen, jollaista ETYJ:n edustaja toivoi saamatta siihen kuitenkaan mitään tukea. Se olisi erittäin merkittävä osoitus siitä, mitä tietä aiomme kulkea.
<P>
Toivon, että paikalla oleva komission jäsen Nielson välittäisi tämän viestin herra Hombachille ja hänen kollegoilleen Pristinassa ja Thessalonikissa.

<SPEAKER ID=43 LANGUAGE="NL" NAME="Wiersma">
Arvoisa puhemies, me puhumme nyt romanien asemasta Kosovossa. Olemme samaa mieltä siitä - ja se käy ilmi yhteisestä päätöslauselmasta -, että romaneja ei suojella tällä hetkellä Kosovossa tarpeeksi. Siihen voi olla kaikenlaisia syitä, että erityisesti albaanit kohtelevat heitä hyvin epäystävällisesti, mutta tämä ei kuitenkaan muuta sitä tosiasiaa, että heillä on oikeus suojeluun ja että suojelu ei ole riittävää.
<P>
KFOR tekee parhaansa, mutta samaan aikaan tapahtuu liian paljon. Vaadimme kuitenkin vielä aktiivisempaa otetta romanien oikeuksien suojelemiseksi. Heillä on siihen oikeus aivan kuten kaikilla muillakin Kosovon asukkailla. Siitähän oli kysymys myös Kosovon konfliktissa. Niitä arvojahan me puolustimme ja niiden samojen arvojen pohjalta meidän täytyy nyt myös puolustaa Kosovon romanien etuja. Jos Albanian johtajat odottavat tukeamme Kosovon jälleenrakentamiseksi, silloin meidän täytyy myös osoittaa heille suoraan heidän vastuunsa romaneista. Heidän tilanteensa osoittaa jälleen, että poliisivoimien kehittäminen etenee aivan liian hitaasti. Yksi tärkeistä valittamisen aiheista tällä hetkellä itse Kosovon tilanteessa on se, että sotilaspoliisit joutuvat suorittamaan ylimääräisiä tehtäviä, että heillä on niin paljon muuta työtä tehtävänään ja ettei heitä oikeastaan ole koulutettu tähän tehtävään. Vetoamme kiireellisesti myös YK:hon, että se huolehtisi siitä, että poliisivoimia kehitetään nopeammin kuin tällä hetkellä, koska Kosovo on - olin siellä itse vielä viime viikolla - sekasortoisessa tilassa, joka ei saa jatkua liian pitkään.
<P>
Päätöslauselmassa viitataan oikeutetusti romanien ongelmalliseen tilanteeseen muualla Euroopassa. Tässä on kysymys myös joistakin jäsenehdokasvaltioista. Kuulin tällä viikolla tsekkiläisestä kunnasta, joka haluaa rakentaa kaupungin alueelle muurin erottamaan romanit muusta väestöstä. Minusta tuntuu, että tällaiset asiat eivät ole Kööpenhaminan kriteerien mukaisia. Haluan vain mainita, että romanien tilanne ei ole ongelmallinen pelkästään Kosovossa vaan myös muualla. Euroopan neuvosto on hyvin aktiivinen tässä asiassa, koska joka päivä ilmoitetaan ongelmasta jossakin. Toivon myös, että tämä parlamentti yrittää kehittää johdonmukaisen lähestymistavan auttaakseen etsimään ratkaisuja ongelmaan yhteisen vastuuntunnon pohjalta. Pelkästään sormen heristäminen ei ratkaise aina ongelmia.

<SPEAKER ID=44 LANGUAGE="DE" NAME="Puhemies">
Parlamentin jäsen Wiersma, en moiti teitä siitä, että puhuitte tänään kolme kertaa ihmisoikeuksista. Me päinvastoin tarvitsemme parlamentissa jäseniä, jotka ottavat tämän aiheen asiakseen. Mutta olkaa hyvä, älkääkä ylittäkö seuraavalla kerralla puheaikaanne sataprosenttisesti!

<SPEAKER ID=45 LANGUAGE="NL" NAME="Staes">
Arvoisa puhemies, arvoisat kollegat ja arvoisat Euroopan komission jäsenet, tämä ei ole ensimmäinen kerta, kun puhumme vaalien jälkeen Kosovon tilanteesta. Jo edellisellä istuntojaksolla käsittelimme jälleenrakentamista, ja myös silloin puhuimme tärkeistä ja ajankohtaisista asioista käytävän keskustelun aikana serbialaisissa vankiloissa olevien Kosovon albaanien tilanteesta. Haluaisin vielä kerran viitata siihen, että tilanne on hyvin huolestuttava. Hyväksyimme kyllä tämän päätöslauselman viime kerralla, mutta olen tässä välillä saanut viestejä, joiden mukaan tilanne ei ole juurikaan parantunut. Meidän täytyy todellakin seurata tätä asiaa.
<P>
On oikein, että käsittelemme tänään Kosovon romanien tilannetta. Minusta on tosiaan mahdotonta hyväksyä sitä, että jotakin väestöryhmää sorretaan tai vainotaan. Meidän täytyy esiintyä tässä asiassa lujasti, ja mielestäni se ilmaistaan kompromissipäätöslauselmassa hyvin tasapainoisesti ja oikein hyvällä tavalla ja siinä myös vastuu asetetaan sinne, minne se kuuluukin. Minun ei tarvitse lukea sitä täällä. Kaikki voivat lukea sen itse, ja me näemme, että sanamuoto on tosiaan oikein hyvä. Olen tosiaan myös itse ollut Kosovossa. Olen keskustellut siellä lähes kaikkien Albanian poliittisten johtajien kanssa, alkaen Rugovasta ja Bukoshista Thaçiin saakka. He ovat tietoisia siitä, että tilanne ei ole aina heidän hallinnassaan. Uskon, että tämä päätöslauselma on heille tukena ja suosituksena, ja meidän täytyy myös auttaa heitä tässä asiassa.

<SPEAKER ID=46 LANGUAGE="NL" NAME="Oostlander">
Arvoisa puhemies, Miloseviæ on jo pitkään myrkyttänyt koko aluetta rasistisilla ja etnisillä ajatuksillaan. Hänellä on varmasti menestystä entisen Jugoslavian tietyissä osissa. Sloveniassa, Kroatiassa ja Bosnia-Hertsegovinassa, siellä kaikkialla tapahtuu radikalisoitumista hänen etnis-rasistisen politiikkansa vuoksi. Kosovon albaanit ovat olleet pisimpään tämän paineen alla, mutta he harjoittavat myös koko ajan vastarintaa, ja erityisesti Rugovan johdolla se on onnistunut jo pitkään. Jos sorto kuitenkin yhä kovenee ja jatkuu yhä pitempään ja jos tapahtuu etnisiä puhdistuksia, on odotettavissa, että vastapainoksi tapahtuu radikalisoitumista. Itse asiassa siinä näkyykin Miloseviæin, joka haluaa levittää kaikkialle tätä rasistis-etnistä ideologiaa, politiikan menestys. Meidän täytyy pikaisesti painostaa albaaneja ja vedota heihin, jotta Miloseviæ ei saavuttaisi tällaista menestystä.
<P>
Tämä parlamentti on aina hylännyt kaikki etniset perustelut. Olemme periaatteessa niiden puolella, joita sorretaan, ja jos entiset uhrit ovat nyt vallassa, myös silloin olemme nykyisten uhrien puolella. Näin on usein serbien tapauksessa, sen tietävät kaikki. Myös heitä sorretaan väkivaltaisesti tällä hetkellä, mutta romaneihin kiinnitetään hyvin vähän huomiota. He ovat helppo uhri etniselle vihalle, koska he eivät ole missään suosittuja. Sitä suurempi syy on kiinnittää huomiota tähän hyvin heikkoon väestöryhmään erityisesti tällä päätöslauselmalla. KFOR:n täytyy saada riittävästi liikkumavaraa ja riittävästi varoja, jotta se voi suojella romaneja.
<P>
On todella toivottavaa, että Kosovoon saataisiin toimintakykyiset poliisivoimat, jolla voidaan todellakin turvata julkinen järjestys, niin että ei valita helpointa tietä ja jaeta Kosovoa vaan valitaan sovintoon johtava tie. Sitä varten Kosovon täytyy kääntyä oikeusvaltion tielle. Täytyy saada aikaan hyvä julkinen hallinto. Tiedän, että Länsi-Euroopasta käsin asian hyväksi tehdään kaikki voitava, ja se ansaitsee täyden tukemme. Tähän kuuluu myös tuki ja rooli Jugoslavian asioita käsittelevällä tuomioistuimelle, koska oikeudenmukaisuus kaikkia kohtaan on oleellinen edellytys kansanryhmien väliselle sovinnolle.

<SPEAKER ID=47 LANGUAGE="EN" NAME="Ludford">
Sota serbien Kosovossa harjoittamaa etnistä puhdistusta vastaan oli oikeudenmukainen sota. Se käytiin eurooppalaisten arvojen puolustamiseksi. Se, että sen tarkoituksena oli suojella muslimienemmistöistä kansaa - Kosovon albaaneja - kristittyjen serbien harjoittamalta sorrolta ja kansanmurhalta, osoitti, että nämä arvot eivät riipu uskonnosta, vaikka uskonto niihin toki vaikuttaakin.
<P>
Keskeisenä arvona, jonka puolesta taistelimme, oli oikeus olla erilainen - oikeus elää rauhassa oman kulttuurinsa ja identiteettinsä mukaisesti ja nauttia täysistä kansalais- ja poliittisista oikeuksista joutumatta erotelluksi ja syrjityksi. Pettäisimme ne, jotka uskoivat Kosovon sodan moraalisuuteen, jos sallisimme nyt minkä tahansa alueen vähemmistön syrjimisen - on kyse sitten serbeistä, joita ryhmäni tarkistus koskee, tai romaneista. Ymmärrämme ilman muuta hirvittävän katkeruuden ja kaunan, mutta emme voi suvaita mielivaltaista oikeutta. Korostamme täällä jälleen tarvetta tutkia sotarikokset asianmukaisesti.
<P>
Itävallan vapauspuolueen viimeviikkoinen menestys uhkaa tehdä vaarallisen populistisista ja muukalaisvihamielisistä näkemyksistä kunniallisia Euroopassa. Tämä päätöslauselma on etenkin Kosovon albaaneille viesti siitä, ettei Eurooppa hyväksy muukalaisvihaa missään muodossa. Eurooppa ei puolusta ainoastaan tiettyjä yhteisöjä tai vähemmistöjä. Se vaatii kaikkien ihmisoikeuksien puolustamista.

<SPEAKER ID=48 NAME="Puhemies">
Kiitoksia! Parlamentin jäsen Hanja Maij-Weggen on pyytänyt minua huomauttamaan, että hän olisi mielellään maininnut puheessaan vielä, että täällä on läsnä Indonesian Molukkien saarten valtuuskunta, joka on seurannut äskettäistä keskusteluamme hyvin kiinnostuneena.

<SPEAKER ID=49 LANGUAGE="EL" NAME="Theonas">
Arvoisa puhemies, Kosovossa vallitseva tilanne on murheellinen ja vaarallinen kaikille muille kansallisille ryhmille paitsi albaaneille. Serbit, romanit, egyptiläiset ja muslimit ovat uhreja etnisessä puhdistuksessa, jota ovat jo kuukausien ajan järjestelmällisesti panneet täytäntöön UCK:n joukot, jotka käyttävät hyväkseen NATO- ja KFOR-joukkojen läsnäoloa. Euroopan unioni ja niin sanottu kansainvälinen yhteisö ovat tästä vastuussa. Vaikka UCK:n julmuudet tunnetaan hyvin, sen joukot nimitetään Kosovon turvallisuusjoukoiksi samaan aikaan, kun olemme mukamas kiinnostuneita romanien kohtalosta. Näin ollen tänään käsiteltävää päätöslauselmaa voidaan pitää tekopyhänä paitsi siksi, että siinä ei nimetä tämänhetkisiä syyllisiä, myös siksi että siinä tehdään Euroopan parlamentista käytännössä osasyyllinen niihin kauheuksiin, joita serbit ja romanit joutuvat Kosovossa kokemaan. Jos parlamentti haluaa täyttää tehtävänsä, sen on vaadittava UCK:n toiminnan päättymistä riippumatta siitä, ilmeneekö se sotilaallisen toiminnan tai poliisitoiminnan muodossa.

<SPEAKER ID=50 NAME="Nielson">
Kuolemanrangaistuksen osalta: YK:n ihmisoikeuskomissiossa on kolmen viime vuoden aikana hyväksytty kuolemanrangaistusta koskeva päätöslauselma, ja sillä on yhä enemmän tukijoita. Jotta kuolemanrangaistuksen vastainen politiikka voitaisiin viedä askelta pitemmälle, jotta voitaisiin lujittaa ihmisoikeuskomitean saavutuksia ja ottaa kuolemanrangaistusta koskeva kysymys YK:n yleiskokouksen esityslistalle, EU:n jäsenvaltiot ovat päättäneet esittää päätöslauselmaa kolmannessa komiteassa yleiskokouksen 54. istunnon aikana. EU:n tavoitteena on määrätietoinen ja ytimekäs teksti, jotta se saisi mahdollisimman laajan tuen.
<P>
EU pyrkii yhteistyöhön muiden samanmielisten alueiden ja valtioiden kanssa, jotta päästäisiin mahdollisimman hyvään lopputulokseen. Panin merkille, mitä parlamentin jäsen Dupuis sanoi siitä, ettei tämä aloite ole amerikkalaisvastainen, ja olen siitä samaa mieltä. Siinä puolustetaan ihmisiä.
<P>
Molukkien osalta: komissio seuraa tiiviisti Indonesian tapahtumia ja on parlamentin jäsenten tavoin hyvin huolissaan Molukkien dramaattisesta uskontoihin liittyvästä konfliktista, jossa ihmisiä on loukkaantunut ja saanut surmansa. Euroopan unioni on nimenomaan Molukkien tapauksessa lukuisia kertoja tehnyt Indonesian hallitukselle selväksi sen, että se katsoo tämän olevan vastuussa Indonesian yleisestä järjestyksestä. Hallitus on tietoinen unionin kannasta ja se tunnustaa vastuunsa. ECHO on antanut humanitaarista apua 1 miljoonan euron hankkeessa apua tarvitsevalle väestönosalle. Hankkeeseen kuului juomaveden, ruoan ja lääkkeiden toimitus. Hankkeen uudistamista harkitaan.
<P>
Indonesiassa on meneillään merkittäviä poliittisia, taloudellisia ja sosiaalisia muutoksia. Tämän prosessin toivotaan osaltaan parantavan yhteiskunnan ilmapiiriä ja erityisesti vähentävän etnisten ryhmien välisiä ja uskontoihin liittyviä jännitteitä.
<P>
Kuuntelin tämänpäiväistä keskustelua, ja mielestäni se on erittäin kypsä ja erittäin maltillinen pyrkimys edistää toiveita siitä, että Indonesialla ja kaikille Indonesian kansoilla olisi niin sanoakseni mahdollisimman pehmeä lasku.
<P>
Valko-Venäjän osalta: komissio seuraa tiiviisti Valko-Venäjän tapahtumia. Arvostamme Valko-Venäjän hallituksen ja opposition pyrkimyksiä aloittaa rakentava vuoropuhelu, jotta voitaisiin sopia hyväksyttävistä ehdoista vapaita ja vilpittömiä vaaleja varten ja jotta maahan palautettaisiin näin oikeusvaltio.
<P>
Komissio on kuitenkin yhä huolissaan Valko-Venäjän ihmisoikeustilanteesta ja erityisesti poliitikkojen, kuten äskettäin Victor Goncharin, katoamistapauksista. EU:n puheenjohtajavaltio on virallisesti kehottanut Valko-Venäjän viranomaisia selvittämään Victor Goncharin olinpaikan ja takaamaan hänen turvallisuutensa. Tämä tapahtui 24. syyskuuta.
<P>
Nämä tapahtumat saattavat vaarantaa sopimuksen, jonka hallitus ja oppositio saivat aikaan äskettäin aloittamansa vuoropuhelun tuloksena. Komissio hyväksyy lähipäivinä Tacis-ohjelmaan liittyvän kansalaisyhteiskunnan kehittämisohjelman hieman muutetussa muodossa, mistä sovittiin Valko-Venäjän viranomaisten kanssa epävirallisesti viime kesäkuussa. Asiakirja toimitetaan sitten muodollisesti Valko-Venäjän viranomaisten hyväksyttäväksi. Luotamme siihen, että Valko-Venäjän viranomaiset sitoutuvat edelleen hyväksymään ohjelman. Näin on täytetty eräs EU:n viime huhtikuussa asettama tärkeä poliittinen kriteeri. EU:n ja Valko-Venäjän suhteet voivat palautua vähitellen ennalleen vain, jos Valko-Venäjä täyttää EU:n poliittiset kriteerit. Ihmisoikeuksilla on niissä merkittävä painoarvo, kuten myös vapaalla pääsyllä tiedotusvälineisiin, opposition häirinnän lopettamisella, opposition ja hallituksen välisellä rakentavalla vuoropuhelulla ja Tacis-ohjelmaan liittyvän kansalaisyhteiskunnan kehittämisohjelman hyväksymisellä.
<P>
Haluan huomauttaa seuraavaa Kosovon romanien ja serbien vainoa koskevista päätöslauselmista. Komissio yhtyy täysin näissä päätöslauselmissa ilmaistuun huoleen. Komissio ja EU ovat alusta alkaen jyrkästi tuominneet kaiken etnisen väkivallan riippumatta siitä, kuka on syyllinen ja kuka uhri. Serbi- ja romanivähemmistöihin kohdistuvaa syrjintää ei voida hyväksyä sen enempää kuin kosovolaisiin kohdistuvaa syrjintää vielä joitakin kuukausia sitten.
<P>
Komissio tukee edelleen demokratisointia ja ihmisoikeuksia koskevissa tukiohjelmissaan luottamusta lisääviä toimenpiteitä ja vuoropuhelua eri yhteisöjen välillä. Teimme niin jo ennen konfliktia, valitettavasti vailla riittävää menestystä, ja nyt olosuhteiden muututtua tämä on edelleen yksi painopisteistä hankkeiden valinnassa.
<P>
Lisäksi komissio antaa ECHO:n välityksellä humanitaarista apua Kosovon kriisin uhreille, myös serbi- ja romanivähemmistöille. Tuemme täysin KFOR-joukkoja niiden pyrkimyksissä ylläpitää yleistä järjestystä Kosovossa ja suojella kaikkia kansalaisia. Tuemme täysin YK:n väliaikaista siviilihallintoa Kosovossa sen pyrkimyksissä perustaa toimiva siviilihallinto, joka vastaisi järjestyksenpidosta KFOR-joukkojen jälkeen, ja luoda rauhanomainen monietninen yhteiskunta, joka ryhtyisi jälleenrakentamaan Kosovoa ja sen yhteiskuntaa.
<P>
YK:n väliaikainen siviilihallinto Kosovossa on pyytänyt komissiolta tukea Kosovon suojelujoukoille. Jäsenvaltiot päättävät lähiviikkoina tätä asiaa koskevasta komission ohjelmaehdotuksesta.
<P>
Vetoamme kaikkiin muihin tahoihin Kosovossa ja sen ulkopuolella, jotta nekin puoltaisivat näitä päämääriä ja tukisivat YK:n väliaikaista siviilihallintoa Kosovossa ja KFOR-joukkoja niiden työssä päämäärien saavuttamiseksi. Mekin vastustamme Kosovon jakamista osiin. Kosovosta täytyy tehdä monietninen yhteiskunta, jossa ihmisten välillä ei tehdä eroa eikä heitä syrjitä etnisin tai muunlaisin perustein.

<SPEAKER ID=51 LANGUAGE="SV" NAME="Thors">
Arvoisa puhemies, voikohan komissio tukea esittämääni ehdotusta, jonka mukaan EU kutsuisi koolle kokouksen, johon osallistuisi ETYJ:n edustajia, jotta voisimme käydä erityiskeskustelun juuri romanien tilanteesta kaikkien paikan päällä toimivien henkilöiden kanssa. Vetoan komission jäseneen, että hän ainakin välittäisi viestin kollegoilleen ja herra Hombachille.

<SPEAKER ID=52 NAME="Nielson">
Välitän eteenpäin kokousta koskevan toiveenne, mutta lisäisin myös, että nykyinen organisaatiorakenne on kaikessa monimutkaisuudessaan hyvin kattava. Valtaosa havaitsemistamme ongelmista sopii jollakin tavalla tuen järjestämistä ja Kosovon yhteiskunnan jälleenrakentamista koskevaan kehykseen. Luulen siis, että kysymys tulee esille jossakin yhteydessä, mutta välitän toiveenne eteenpäin.

<SPEAKER ID=53 NAME="Puhemies">
Yhteiskeskustelu on päättynyt.
<P>
Äänestys toimitetaan klo 11.30.

<CHAPTER ID=5>
Ustican lento-onnettomuus
<SPEAKER ID=54 NAME="Puhemies">
Esityslistalla on seuraavana yhteiskeskustelu seuraavista päätöslauselmista:
<P>
B5-0138/99, esittänyt Muscardini UEN-ryhmän puolesta Ustican lento-onnettomuudesta;
<P>
B5-0148/99, esittäneet Procacci ja Haarder ELDR-ryhmän puolesta Usticassa (Italiassa) 27. kesäkuuta 1980 tapahtuneesta lento-onnettomuudesta;
<P>
B5-0156/99, esittäneet Barón Crespo ja muut PSE-ryhmän puolesta Ustican lento-onnettomuudesta;
<P>
B5-0160/99, esittäneet Di Lello Finuoli ja Manisco GUE/NGL-ryhmän puolesta Usticassa 27. kesäkuuta 1980 tapahtuneesta onnettomuudesta;
<P>
B5-0162/99, esittäneet Celli ja muut Verts/ALE-ryhmän puolesta Usticassa 27. kesäkuuta 1980 tapahtuneesta lento-onnettomuudesta;
<P>
B5-0176/99, esittäneet Bodrato ja Grossetête PPE-ryhmän puolesta Ustican lento-onnettomuudesta.

<SPEAKER ID=55 LANGUAGE="IT" NAME="Angelilli">
Arvoisa puhemies, hyvät kollegat, tämän Ustican verilöylyä koskevan keskustelun käyminen tänään tässä salissa on erittäin tärkeää. Se on sitäkin tärkeämpää, mikäli parlamentin onnistuu toimia asianmukaisessa ja konkreettisessa poliittisessa roolissa, jotta se voisi osaltaan vaikuttaa siihen, että tämä hämärä tapahtuma voitaisiin selvittää, ja jotta ne 81 uhria ja heidän perheensä saisivat oikeutta, jotka jo yli 19 vuoden ajan ovat odottaneet saadakseen tietää, mitä tapahtui, miksi se tapahtui ja ketkä olivat vastuussa. Sanoin, että on kulunut yli 19 vuotta, ja Italian viranomaiset ovat tehneet lukuisia tutkimuksia, mutta ei edes viimeisin, tuomari Prioren tutkimus, arvostettavuudestaan huolimatta, ole tuottanut todella tyydyttäviä tuloksia. Tuhosiko lentokoneen ilmataistelun yhteydessä laukaistu ohjus vai koneen sisälle sijoitettu pommi? Valitettavasti monia, liian monia, todisteita on salattu, ja olisi yksinkertaistavaa ja rajoittunutta työntää vastuu sattuneesta tragediasta vain korkeimmille sotilasviranomaisille, jotka korkeintaan noudattavat saamiaan käskyjä. On ilmeistä, että vastuulliset ovat toisaalla, erityisesti tuon ajan Italian hallituksen ja politiikan huippujen joukossa.
<P>
Millaisia epämukavia totuuksia, millaisia poliittisia valtapelejä valtionsalaisuus peittää? Tuon ajan monimutkaisten kansainvälisten tapausten myötä vastauksetta jääneitä kysymyksiä on paljon. Toisaalta suuret maailmanvallat - Yhdysvallat ja Neuvostoliitto - olivat diplomaattisen välirikon partaalla, ja toisaalta seurattiin Atlantin liiton ja eräiden islamilaisten valtioiden, ennen kaikkea Libyan, välien jatkuvaa huonontumista, ja samaan aikaan Italiassa erityisesti äärivasemmisto asetti valtion NATO-jäsenyyden jatkuvasti kyseenalaiseksi. Lopuksi, mitä yhteyttä on Ustican verilöylyn ja noin kuukautta myöhemmin Bolognan rautatieasemalla tapahtuneen verilöylyn välillä?
<P>
Olemme esittäneet päätöslauselmaesitysten korostaaksemme juuri näiden tekijöiden merkitystä, tekijöiden, joita kuitenkaan ei yhteisessä päätöslauselmaesityksessä lainkaan mainittu. Tästä huolimatta, ja vaikka katsomme, että yhteinen päätöslauselmaesitys korostaa liiaksi hypoteesia, jonka mukaan lentokoneen tuhosi ohjus eikä mikään koneen sisällä ollut laite, ja ennen kaikkea vaikka pidämmekin tätä ehdotusta liiankin hyväntahtoisena ja diplomaattisena Italian poliittisia päättäjiä kohtaan, yhdymme käsitykseen siitä, että on välttämätöntä vaatia lopultakin kaikkien Euroopan unionin jäsenvaltioiden yhteistyötä, jotta kaikki tutkimusten kunnollisen ja asianmukaisen syventämisen kannalta tarpeelliset seikat tulisivat tietoon, jotta tämän järjenvastaisen verilöylyn toimeenpanijat, toimeksiantajat ja syyt voitaisiin selvittää.

<SPEAKER ID=56 LANGUAGE="IT" NAME="Procacci">
Arvoisa puhemies, Ustican tapahtumat ovat ei ainoastaan Italian, vaan mielestäni ennen kaikkea koko Euroopan oikeustapausten historian mustimmat sivut. Näiden 19 vuoden aikana on nähty monenlaisia äkkikäänteitä pyrittäessä selvittämään totuutta, jota ei ole onnistuttu saamaan esiin, osittain, kuten näyttää, niiden henkilöiden toimien vuoksi, joiden etu on, ettei tätä totuutta saada selville, ja jotka polkevat uhrien omaisten laillisia oikeuksia ja halveksivat demokratiamme keskeisimpiä periaatteita.
<P>
Emme halua antaa tällä asialle poliittista tulkintaa emmekä sallia sitä, että kuka hyvänsä voisi käyttää hyväkseen tragediaa, joka on aiheuttanut niin suurta kärsimystä. Jättäkäämme viranomaisten tehtäväksi selvittää totuus, joka on kaikkien, ei ainoastaan uhrien omaisten oikeus. En tiedä, tapahtuuko Italian viranomaisten viime aikoina saavuttamien tulosten lisäksi vielä uusia näytöksiä, joita näinä vuosina Ustican tapaukseen liittyvät oikeustapaukset ovat valitettavasti totuttaneet meidät näkemään, mutta tänään meillä on edessämme selvitys, jossa korostetaan hypoteesia, jonka mukaan usean eri maan lentokoneet olisivat kilpailleet keskenään onnettomuusyönä 27. kesäkuuta 1980. Tästä syytä on välttämätöntä, että parlamentti vaatii voimakkaasti jäsenvaltioita ja Yhdysvaltoja osallistumaan totuuden selvittämiseen.
<P>
Varmastikin tämän toimielimen laatua osoittaa sellaisen toimen edistäminen, jolla pyritään turvaamaan...
<P>
(Puhemies keskeytti puhujan.)

<SPEAKER ID=57 LANGUAGE="IT" NAME="Imbeni">
Arvoisa puhemies, kuten huomaatte, tähän keskusteluun osallistuvat lähes pelkästään Italiassa valitut parlamentin jäsenet, ja tämä on merkittävää. Useat muita valtioita edustavat kollegat ovat kysyneet minulta: mikä on Ustica? Ja mistä johtuu tämä kiireellisyys? Erittäin perusteltu kysymys, tai pikemmin kaksi kysymystä. Ustica on, kuten tunnettua, monet varmastikin tietävät tämän, pieni saari Tyrrhenanmeren eteläosassa. Entä mistä johtuu tämä kiireellisyys? Kiire ei johdu siitä, että tämä olisi tapahtunut juuri nyt, vaan siitä vakavasta seikasta, että näistä tapahtumista on jo lähes kaksikymmentä vuotta. Kiire johtuu siitä, että eräs Italian tasavallan apulaissyyttäjä on antanut ilmoituksen, jossa ilmavoimien korkein johto asetetaan vastuuseen siitä, että he ovat peitelleet, vaienneet asiasta, jättäneet kertomatta tietämiään seikkoja, jotka olisivat auttaneet selvittämään kaksikymmentä vuotta sitten tapahtuneen onnettomuuden.
<P>
Mitä tapahtui? Lentokone lähti kotikaupungistani Bolognasta kaksi tuntia myöhässä, mutta se ei koskaan saapunut määränpäähänsä, se ei koskaan saapunut Palermoon. Siihen osui, niin sanotaan, monet väittävät, ohjus, joka oli ammuttu sotilasoperaation yhteydessä tämän lentokoneen läheisyydessä. Kuitenkin heti onnettomuuden jälkeen, seuraavina päivinä, seuraavina viikkoina, seuraavina vuosina, tehtiin epätavallisia rikollisia tekoja, joilla pyrittiin milloin kätkemään todisteita, milloin vaikenemaan ja milloin toimimaan niin, ettei totuutta saataisi selville.
<P>
Miksi sitten näihin toimiin ryhdyttiin? Siksi, että meidän on nyt välttämätöntä ottaa uudelleen esiin tämä aihe, kun Italian oikeuslaitos on saapunut oman tiensä viimeiselle ja kenties myöhästyneelle osuudelle. Pyydämme, että jäsenvaltiot - koska väitetään, että jäsenvaltioiden tai NATOn lentokoneet osallistuivat tuohon sotilasoperaatioon - tarjoaisivat tietoja, sillä niillä ei enää ole syytä pitää niitä luottamuksellisina, kätkeä, ja salata asiaa, jotta se todella selvitettäisiin, jotta koko totuus tuotaisiin esiin. Loppujen lopuksi 81 uhrin omaiset eivät halua muuta kuin tietää totuuden, eivät halua muuta kuin saada oikeutta. Uskon, että tämä olisi palvelus koko eurooppalaiselle demokratialle, ei ainoastaan Italian sisäinen asia.

<SPEAKER ID=58 LANGUAGE="IT" NAME="Di Lello Finuoli">
Arvoisa puhemies, yöllä 27. toukokuuta vuonna 1980, merellä lähellä Ustican saarta, 81 rauhanomaista Euroopan kansalaista, jotka olivat matkalla Bolognasta Palermoon, menetti henkensä sotilasoperaatiossa, johon sotilaskoneiden reitillä ollut siviilikone joutui mukaan. Jo muutama minuutti katastrofin jälkeen armeijan tahot ja tapahtumiin sekaantuneiden valtioiden salaiset palvelut - italialaiset ensimmäisten joukossa - panivat toimeen valtavan ja häpeällisen todisteiden salaamis-, ellei peräti hävittämistoimenpiteen estääkseen oikeusviranomaisia saamasta tietoonsa, mitä Ustican taivaalla oli todella tapahtunut.
<P>
Euroopan unionilla ja sen parlamentilla on toimielimenä velvollisuus suojella Euroopan kansalaisten etuja, ei yksittäisten hallitusten, NATOn tai Yhdysvaltojen etuja. Euroopan kansalaisilla, heidän joukossaan 81:n Ustican uhrin omaiset, on oikeus vaatia meiltä kaikkea mahdollista apua, jotta oikeus tapahtuisi. Siksi velvollisuutemme on vaatia, että kaikkia katastrofiin sekaantuneita valtioita painostetaan voimakkaasti kertomaan tietonsa. Se on myös meidän ensisijainen etumme, sillä tämä on ainoa tapa estää samanlaisten tapahtumien toistuminen Euroopan taivaalla, eikä ainoastaan Euroopan. Olemme sitoutuneet seuraavien viiden vuoden aikana toteuttamaan yhteisen vapauteen, turvallisuuteen ja oikeuteen perustuvan alueen. Totuuden tunteminen Ustican katastrofista olisi ensimmäinen suuri askel tällä tiellä.

<SPEAKER ID=59 LANGUAGE="IT" NAME="Messner">
Arvoisa puhemies, hyvät kollegat, Ustican tragedian - yli 80 kuollutta, tutkimukset, jotka kestivät lähes kaksikymmentä vuotta, ja lisäksi 15 uhria, jotka on voitu tutkimusten aikana tai niiden jälkeen liittää tähän tragediaan - on saatava meidät miettimään kolme keskeistä seikkaa: avoimuutta, vastuuta ja tietynlaisen sotilaallisen, eikä ainoastaan sotilaallisen vallan röyhkeyttä. Ymmärtääksemme tätä tragediaa paremmin voimme viitata kenties myös Dolomiiteilla, Cermisissä sattuneeseen murhenäytelmään, missä amerikkalainen sotilaslentokone katkaisi köysiradan vaijerin: 20 henkilöä putosi köysiradan korin mukana ja kuoli. Tässä tapauksessa tiedämme, mitä tapahtui, koska lentokone nähtiin, mutta tästä huolimatta ei vastuita myöskään Cermisin osalta ole täysin selvitetty.
<P>
Ensiksikin ihmettelen sitä, onko Italia eurooppalaisesta strategisesta merkityksestään huolimatta ihanteellinen paikka kokeilla, testata tai jopa kouluttaa käyttämään sota- tai sotilaslaitteita. Mielestäni Nevadan autiomaa olisi paljon sopivampi paikka, sillä Italia on liian tiiviisti asuttu. Lisäksi on todettava, että uhrien omaisilla on oikeus saada tietää miksi, kuinka, ja milloin heidän lapsensa, vanhempansa tai sukulaisensa ovat menehtyneet, ja siksi eivät ainoastaan he vaan myös me pyydämme apua ja täyttä avoimuutta. Italian, Ranskan, Ison-Britannian ja Yhdysvaltojen hallitusten sekä YK:n pääsihteeristön on autettava näiden tragedioiden selvittämisessä, erityisesti Ustican tragedian.

<SPEAKER ID=60 LANGUAGE="IT" NAME="Bodrato">
Arvoisa puhemies, melkein kahdenkymmenen vuoden kuluttua, ja huolimatta Italian viranomaisten ja uhrien perheiden yhdistyksen ponnistuksista, emme vieläkään tiedä totuutta Ustican tragediasta, tragediasta, joka järkytti yleistä mielipidettä Italiassa, mutta myös laajemmin Euroopassa. Tutkimuksia vaikeutti eräiden valtioiden haluttomuus ja yhteistyön puute, myös niiden valtioiden osalta, jotka kuuluvat Euroopan unioniin ja itse NATOon, joka noina vuosina takasi Euroopan turvallisuuden. Salaperäisyys, joka yhä verhoaa tätä katastrofia, on herättänyt painavia demokraattiseen yhteiskuntaan ja jopa Italian itsenäisyyteen kohdistuvia epäilyjä. Nyt Italian viranomaisten lausunnossa esitetään erilaisia skenaarioita, jotka edellyttävät, että tuona iltana Välimereen pudonneen DC9-koneen reitillä oli käynnissä sotilasoperaatio. Ongelma liittyy siis avoimuuteen. Avoimuus on arvo, johon tämä parlamentti on päättäväisesti viitannut jo toimintansa ensimmäisten viikkojen aikana, ja yleisellä mielipiteellä on oikeus voida luottaa poliittisiin, ja myös sotilaallisiin instituutioihin. Siksi katson, että on oikein, että parlamentti pyytää jäsenvaltioita osallistumaan totuuden selvittämiseen, toimittamaan viranomaisille kaikki tarvittavat vastuullisten määrittelemiseen tarvittavat tiedot. Tämä on yhteisen päätöslauselman moraalinen ja poliittinen viesti ja myös syy siihen, miksi se on kiireellinen.

<SPEAKER ID=61 LANGUAGE="IT" NAME="Zappalà">
Arvoisa puhemies, hyvät kollegat, vuonna 1980 sattui Italiassa tapaus, joka mittasuhteiden, uhrien määrän vuoksi voitaisiin määritellä katastrofiksi. Italian oikeuslaitokselle ominaista on, ettei vielä nytkään, yli yhdeksäntoista vuoden kuluttua, ole sanottu mitään varmaa. Varjot ja epäilykset - myös ennen minua puhuneet ovat todenneet tämän - erittäin vakavasta tapauksesta ovat kahden vuosikymmenen ajan kierrelleet sotilasviranomaisia, toimielimiä, hallituksia ja kansoja. Varmuuden puuttuminen ruokkii ennakkoluuloja ja ylimalkaisia mielipiteitä. Uhrit, heidän perheensä, koko kansainvälinen yhteisö on oikeutettu saamaan tietoonsa totuuden, ei seuraavien kahdenkymmenen vuoden kuluttua vaan mahdollisimman pian. Tämän parlamentin on pakotettava kaikki asiaan osallistuneet valtiot ja yksittäiset toimielimet lopettamaan tämä luku, joka edustaa yhtä niistä lukuisista italialaisista mysteereistä, joista totuutta ei tunneta ja joiden juuret varmasti ovat korkealla yhteiskunnassa ja korkeissa liitoissa. Italian yhteiskunta ja kansainvälinen yhteisö ovat kiitollisia parlamentille, ja ne voivat saada takaisin luottamuksensa toimielimiin, myös niin monen viattoman uhrin muiston kunniaksi.

<SPEAKER ID=62 LANGUAGE="IT" NAME="Musotto">
Arvoisa puhemies, tämä keskustelu, jota tänään käymme parlamentissa, tarjoaa myös tilaisuuden tuoda esiin viranomaisten kaksikymmentä vuotta kestäneiden tutkimusten tulosten vakava ja perusteeton myöhästyminen. Tämä myöhästyminen on vahingoittanut syvästi toivoa totuuden selviämisestä, toivoa, jota eivät vain uhrien omaiset vaan myös kokonaiset yhteisöt, joita tämä traaginen tapaus koski, ovat kokeneet. Yhdyn siis täysin niille valtioille osoitettuun kehotukseen, jotka voisivat osallistua yhteistyöhön totuuden selvittämiseksi, ja pyydän myös Euroopan parlamentilta, ettei se unohtaisi tätä tapahtumaa herkimmällä hetkellä, julkisen keskustelun hetkellä, jotta totuus selviäisi ja jotta parlamentti voisi siis edustajiensa ja elintensä kautta jatkaa vartiointia, jotta tässä tapahtumien sarjassa viimein puhuttaisiin oikeudesta ja totuudesta, kuten koko Italian ja Euroopan yhteiskunta pyytää.

<SPEAKER ID=63 LANGUAGE="IT" NAME="Sbarbati">
Arvoisa puhemies, kannatamme tämän keskustelun käymistä eurooppalaisella tasolla, koska uskomme, että Ustican kysymys, kuolonuhreineen ja itsepäisine polemiikkeineen, jotka yhä jatkuvat maassamme mutta myös kansainvälisellä tasolla, ansaitsee selvyyden, ja siksi se on selvitettävä.
<P>
Mikäli me kaikki tahdomme olla Euroopan kansalaisia, mikäli toivomme yhteistä tulevaisuutta, meidän on nähtävä, ettei tämä ole pelkästään Italian ongelma, vaan siitä tulee kansainvälisen yhteisön ongelma, ja sillä tasolla sitä on tutkittava ja se on ratkaistava. Vaadimme ehdottomasti, että sotilastoimet koordinoidaan avoimesti siviilialan kanssa. Tällaista avoimuutta vaativat kansalaiset, tämä on oikeutta jota tahdomme, tämä on oikeudenmukaisuuden tajua, jota vaativat kansalaiset, ne henkilöt, joita tämä suuri suru on koskettanut, yhdessä koko kansainvälisen yhteisön kanssa. Vaadimme, että poliittiset ja sotilaalliset toimijat ryhtyvät vakavasti otettavaan yhteistyöhön. Samoin kuin Cermis ei ollut vain Italian ongelma, ja sitä käsiteltiin kansainvälisellä tasolla, samoin Ustica ansaitsee saman, se ansaitsee selvityksen, ja meidän on kunnioitettava myös viranomaisten toimia heidän pyrkiessään selvittämään perusteellisesti vastuun ja määrittelemään vastuulliset.

<SPEAKER ID=64 NAME="Nielson">
Komissio pahoittelee tätä murhenäytelmää ja toivoo, että Italian viranomaisten tutkimukset voidaan toteuttaa täysin avoimesti ja tasapuolisesti. Komissio yhtyy parlamentin jäsenten ilmaisemaan huoleen ja vetoaa jäsenvaltioihin, jotta nämä tekisivät yhteistyötä Italian viranomaisten kanssa ja jotta kaikki saatavilla olevat todisteet saataisiin koottua onnettomuuden syiden selvittämiseksi.
<P>
Sotilasilmailun turvallisuussääntöjen osalta komissio muistuttaa, ettei yhteisöllä toistaiseksi ole toimivaltaa tällä alueella. Jäsenvaltioiden tehtävänä on ryhtyä tarvittaviin toimenpiteisiin. Komissio on kuitenkin tietoinen siitä, että ilmatilan yhteiskäyttö useiden siviili- ja sotilaskäyttäjien välillä saattaa olla turvallisuusongelmien syynä, sillä se on jo osittain syynä lentojen myöhästymiseen ja ruuhkiin. Tästä syystä komissio on todennut aiemmin Euroopan ilmatilan vapauttamista koskeneessa valkoisessa kirjassaan, että jonkin vahvan kansainvälisen organisaation täytyisi hallinnoida keskitetysti kaikkia Euroopan ilmatilan käytön osa-alueita. Lisäksi komissio on ollut sitä mieltä, että oli parempi antaa tämä tehtävä Eurocontrolille kuin jollekin yhteisön elimelle, koska kansallisten hallitusten saattaa olla helpompi hyväksyä se, että Eurocontrolilla on kyseinen ilmatilan sotilaskäyttöä koskeva tehtävä.
<P>
Komissio laatii neuvoston pyynnöstä lentojen myöhästymisiä ja ruuhkaa koskevan tiedonannon, ja se puuttuu ilman muuta tähän kysymykseen uudestaan ja tekee aloitteita ilmatilan hallinnoinnin alalla.

<SPEAKER ID=65 NAME="Puhemies">
Yhteiskeskustelu on päättynyt.
<P>
Äänestys toimitetaan klo 11.30.

<CHAPTER ID=6>
Japanin ydinonnettomuus
<SPEAKER ID=66 NAME="Puhemies">
Esityslistalla on seuraavana yhteiskeskustelu seuraavista päätöslauselmista:
<P>
B5-0141/99, esittäneet Maaten ja muut ELDR-ryhmän puolesta viimeaikaisista ydinvoimalaonnettomuuksista ja vaarallisten aineiden kuljetuksista;
<P>
B5-0150/99, esittänyt McNally PSE-ryhmän puolesta Japanissa sijaitsevan Tokaimuran ydinpolttoainelaitoksen onnettomuudesta;
<P>
B5-0161/99, esittäneet Papayannakis ja muut GUE/NGL-ryhmän puolesta Japanin ydinonnettomuudesta;
<P>
B5-0165/99, esittäneet Ahern ja muut Verts/ALE-ryhmän puolesta Japanin merkittävästä ydinonnettomuudesta ja MOX-polttoaineen kuljetuksista;
<P>
B5-0171/99, esittäneet Grossetête ja muut PPE-ryhmän puolesta Tokaimurassa, Japanissa sattuneesta ydinonnettomuudesta.

<SPEAKER ID=67 LANGUAGE="EN" NAME="McNally">
Kaikki onnettomuudet ovat traagisia yksittäisille ihmisille, ja ilmaisemme toki osanottomme Tokaimuran onnettomuudessa olleille työntekijöille, heidän omaisilleen ja alueen 300 000 ihmiselle, jotka joutuivat olemaan hyvin peloissaan ja huolissaan useita päiviä.
<P>
Onnettomuuksia sattuu kaikilla teollisuudenaloilla, ja Yhdistyneessä kuningaskunnassa on tällä viikolla ollut hirvittävä junaonnettomuus. Kuitenkin ydinvoimalaonnettomuudet, erityisesti kriittiset onnettomuudet, ovat kaikista onnettomuuksista pelätyimpiä. Vaikka ne ilmeisistä syistä ovatkin harvinaisia, niillä voi olla erittäin vakavia seurauksia erittäin monille ihmisille. Tästä syystä ydinteollisuudessa täytyy olla huolellisempi kuin muilla teollisuudenaloilla. Alan tulevaisuus on uhattuna, elleivät kansalaiset usko, että alalle on iskostettu turvallisuuskulttuuri, jota valvotaan ankarasti. Tätä turvallisuuskulttuuria aivan selvästi rikottiin Tokaimurassa tällä viikolla. Asiasta tehdään tutkimus. Toivomme, että tulokset kerrotaan meille, niin että niistä voidaan oppia kaikkialla, missä on ydinvoimalatoimintaa. Alan työntekijät odottavat sitä, ja kansalaiset todellakin odottavat sitä.
<P>
Ydinvoimalatoiminta edellyttää hätäsuunnitelmia, riippumattomien tarkastajien tekemiä pistokokeita ja virhemahdollisuuden tai huolimattomuuden ottamista huomioon. Se maksaa, mutta se on välttämätöntä. Turvallisuusmääräykset koskevat kaikkia toimitusketjun laitoksia. Heikot lenkit ovat vaarallisia. Ne, jotka ovat aivan perustellusti huolissaan tästä Japanissa sattuneesta erittäin vakavasta onnettomuudesta, vaativat laajaa tutkimusta ja julkista selitystä.

<SPEAKER ID=68 LANGUAGE="SV" NAME="Olsson">
Arvoisa puhemies, Japanissa tapahtunut onnettomuus on jälleen kerran muistuttanut meitä siitä, miten suuria vaaroja ydinvoimaan liittyy. Jälleen kerran onnettomuuden aiheutti inhimillinen erehdys, mutta meidät ihmisethän on todella luotu sellaisiksi, että teemme helposti virheitä. Se on suurin ydinvoimaan liittyvä vaara.
<P>
MOX-polttoaineen vienti Ison-Britannian Sellafieldistä aiheuttaa sen, että sekä Iso-Britannia että EU ovat osallisia tähän ongelmaan. Sen vuoksi olen henkilökohtaisesti samaa mieltä vihreiden tekemistä tarkistuksista. Liberaaliryhmän mielestä ne eivät kuitenkaan kuulu tähän kysymykseen. Emme sen vuoksi osallistu äänestykseen.

<SPEAKER ID=69 LANGUAGE="SV" NAME="Sjöstedt">
Arvoisa puhemies, käsiteltävänä oleva Japanissa sattunut onnettomuus on osoitus siitä, että ydinenergia ei voi koskaan olla täysin turvallista. Inhimillisillä tekijöillä on ratkaiseva asema myös teknisesti erittäin kehittyneissä järjestelmissä.
<P>
Laadittu päätöslauselmaesitys on hyvä, vaikka olisinkin toivonut, että sen kannanotoissa olisi menty vieläkin pidemmälle. Esimerkki siitä on 9 kohta, koska pitäisihän olla itsestään selvää, että jälleenkäsittelysopimusta ei tehdä sellaisten maiden kassa, jotka eivät noudata kansainvälisiä turvallisuusmääräyksiä.
<P>
Kuten kaikki tiedämme, Japani on yksi maailman teknisesti kehittyneimpiä maita. Ydinvoima ja ydinpolttoaineen käsittely ei todennäköisesti kuitenkaan ole siellä yhtään sen turvallisempaa kuin meilläkään. Se olisi syytä pitää mielessä, koska arvostelemme paljon mieluummin muiden kuin omien maidemme ydinenergian turvattomuutta.
<P>
Ainoa asia, josta voimme olla täysin varmoja on se, että ydinvoiman turvallisuudesta ei voi koskaan olla täysin varma.

<SPEAKER ID=70 LANGUAGE="EN" NAME="Ahern">
Arvoisa puhemies, tunnemme myötätuntoa niitä kahta säteilytyöntekijää kohtaan, jotka altistuivat voimakkaalle säteilylle, ja niitä 300 000 ihmistä kohtaan, jotka olivat kauhuissaan, kun säteilytaso nousi pilviin.
<P>
Kaikkialla maailmassa ydinvoimaviranomaiset väittävät, ettei Japanin kaltainen onnettomuus voisi sattua missään muualla. Erilaiset prosessit estävät ketjureaktioiden käynnistymisen. Britanniassa BNFL-yhtiö kuitenkin myönsi äskettäin, että MOX-polttoaineen turvallisuustietoja on väärennetty, kun taas Japanissa viranomaiset ovat saaneet selville, että Tokaimuran voimalassa toimittiin laittomasti neljä vuotta. Ydinteollisuusalalla selvästikin toimitaan hallitsemattomasti.
<P>
PPE-ryhmä ja PSE-ryhmä kieltäytyvät myöntämästä, että BNFL-yhtiön MOX-kuljetuksilla Japaniin olisi yhteyttä asiaan. Ehkäpä pääministeri Blairin koura ulottuu tännekin, mutta tietojen väärentäminen on Eurooppaa koskeva asia. Yhteys on olemassa - MOX-kuljetukset Japaniin kuuluvat EU:n turvatarkastusten piiriin. Jos ketjun kumpikin pää toimii laittomasti, meidän ei pidä keskeyttää ainoastaan kaikkia MOX-kuljetuksia vaan myös MOX-polttoaineen tuotanto.
<P>
Minun on sanottava täällä tänään, että meidän täytyy myös lakata syyttämästä työntekijöitä, jotka ovat nyt saaneet kuolemantuomion ydinteollisuusalan laittoman ja rikollisen toiminnan takia. Meille on sanottu kerta toisensa jälkeen, että tarkastukset ovat ankaria, ettei onnettomuuksia voi sattua ja että järjestelmät ovat ehdottoman turvallisia, ja sitten kun jotakin sattuu, meille sanotaan, että se on työntekijöiden syy. Näin heitä loukataan entisestään.
<P>
Ydinteollisuus pitäisi viimeinkin lopettaa kokonaan. Olemme ilman muuta sitä mieltä. Merkitsikö tämä tuore onnettomuus ydinteollisuuden kuolinkorinaa vai tarvitaanko vielä lisää ydinonnettomuuksia, ennen kuin lopetamme tämän hirveän teollisuudenalan?

<SPEAKER ID=71 LANGUAGE="FR" NAME="Karoutchi">
Arvoisa puhemies, ydinonnettomuus aiheuttaa aina erilaisten tunteiden, pelon, jopa järjettömän kauhun sävyttämiä reaktioita. Tsernobylin onnettomuus syöpyi mieliin pitkiksi ajoiksi. Tokaimurassa sitä vastoin Japanin viranomaiset itsekin myönsivät, ettei turvallisuusmääräyksiä ollut noudatettu sen enempää polttoaineiden jalostuslaitoksessa kuin niiden tuotantolaitoksissakaan. Valitettavasti kyseessä ei siis ollut odottamaton onnettomuus.
<P>
Mitä meidän pitäisi oppia ja minkälaisia johtopäätöksiä meidän olisi tehtävä tästä onnettomuudesta sen uhreiksi joutuneita perheitä kohtaan tuntemamme myötätunnon ja myötäelämisen ohella? Ensimmäinen opetus on luonnollisesti se, että eurooppalaisten ja kansallisten viranomaisten on jokaisessa Euroopan valtiossamme pitävät pidettävä huoli siitä, että turvallisuusmääräyksiä noudatetaan. Toinen mielestäni erittäin selvä opetus on, että Kansainvälisen atomienergiajärjestön IAEA:n olisi puututtava asioihin säännöllisemmin, ei ainoastaan turvallisuussääntöjen sisällön tarkistamiseksi mitä se tekee liian usein vaan myös jotta se tarkistaisi, että näitä sääntöjä todella noudatetaan käytännössä. Tokaimuran kohdalla IAEA:n pitäisi joka tapauksessa vaatia Japanin viranomaisilta, etteivät nämä anna lupaa ydinjätteiden uudelleenkäsittelylle ennen perusteellisten tutkimusten valmistumista ja julkisuudessa avoimesti esitettyjen johtopäätösten tekoa.
<P>
Meidän, Euroopan parlamentin jäsenten, mielestä Euroopan komission on nyt jos koskaan Euroopan atomienergiayhteisön Euratomin suomin valtuuksin tosin annettava tukensa Japanille tässä asiassa, sekä vaadittava Euratomin yksiköitä laatimaan perusteellinen analyysi Euroopan ydinvoimaloita ja niiden ympäristöä koskevista virallisista turvallisuusmääräyksistä sen selvittämiseksi, noudatetaanko turvallisuusvaatimuksia ja voitaisiinko kiireellistä menettelyä soveltaa myös näihin ihmisten huolimattomuudesta johtuviin, yllättäviin ja jopa kauhua herättäviin onnettomuuksiin, jotka ainakin viime vuosina ovat vain pahentuneet.
<P>
Arvoisa puhemies, kannatamme ydinenergiaa, sillä olemme tietoisia siitä, että turvallisuusmääräykset ja -vaatimukset ovat tiukemmat Euroopan unionissa kuin Japanissa ja että niitä noudatetaan paremmin. Ainakin meidän on annettu ymmärtää, että ydinvoimalan henkilökunnan huolimattomuudesta johtuva ydinketjureaktio on käytännöllisesti katsoen mahdoton Euroopassa. Näin siis kuitenkin tapahtui Tokaimurassa.
<P>
Arvoisa puhemies, toivoisimme, että välttyisimme kahdelta virheeltä. Ensinnäkin siltä, että antaisimme ydinvoimalle varauksettoman ja ehdottoman tuen ilman valvonnan vaatimusta. Toiseksi myös siltä, johon jotkut sortuvat liian usein: vanhaan, jo tuhat vuotta sitten käytettyyn keinoon, eli mielipiteiden manipulointiin ja järjenvastaisen pelon ja kauhun kylvämiseen. Tuhat vuotta sitten tunnettiin pelkoa eri asioista. Nyt, vuoden 2000 kynnyksellä, pelkäämme ydinvoimaa. Mutta on väärin ajatella, että ydinvoima tappaisi enemmän kuin on aina tapettu, tai enemmän kuin vanha energialähde hiili on tappanut. Tämä on päätöslauselmamme viesti tänään.

<SPEAKER ID=72 LANGUAGE="EN" NAME="Ford">
Huomiomme on kymmenen viime päivän aikana kiinnittynyt kahteen onnettomuuteen. Ensimmäinen sattui Tokaimurassa, jossa noin 45 ihmistä loukkaantui ja kolme on sairaalassa kriittisessä tilassa. Toinen oli Lontoossa, jossa juna, joka kuljetti satoja ihmisiä pääkaupungista edustamalleni Englannin alueelle, joutui onnettomuuteen ja 70 ihmistä kuoli ja 200 loukkaantui. Vaikka haluankin ajatella niitä ihmisiä ja niiden ihmisten omaisia, jotka kuolivat tai loukkaantuivat junaonnettomuudessa, nämä kaksi onnettomuutta ovat kylläkin hyvin erilaisia. Liikenneonnettomuudet voivat vaarantaa satojen ihmisten hengen. Ydinonnettomuus saattaa valitettavasti vaikuttaa satoihin tuhansiin, ellei miljooniin, ihmisiin. Parlamentin jäsen McNally huomautti, että Tokion lähellä, Tokaimurassa, 300 000 ihmistä joutui pysyttelemään kotonaan. Näyttää siltä, ettei onnettomuus ollut niin vakava kuin aluksi luulimme. Koska olen entinen Japanissa työskennellyt virkamies ja olen ollut suhteista Japaniin vastaavan valtuuskunnan jäsen 15 viime vuoden ajan, haluan kuitenkin esittää osanottomme Japanin onnettomuuden uhreille.
<P>
Haluan esittää kolme poliittista huomautusta: ensiksikin on hyvin selvää, että inhimillisiä erehdyksiä ja tyhmyyttä esiintyy jatkuvasti kaikilla elämänalueilla. Emme voi luottaa yksittäisiin ihmisiin. Näyttää siltä, että Tokaimurassa työntekijät - joko johdon aktiivisella tuella tai siksi, ettei johto kyennyt valvomaan määräyksiä - rikkoivat ydinturvallisuutta koskevia määräyksiä. On väitetty, että johto oli itse asiassa laatinut laittoman käsikirjan, jossa työntekijöitä neuvottiin toimimaan juuri tällä tavalla. Koska Japanin poliisi tutki ripeästi yhtiön, saamme ehkä selville, pitääkö tämä paikkansa.
<P>
Mikäli tämä pitää paikkansa, se osoittaa oikeaksi Nietzschen sanonnan, jonka mukaan hulluus on harvinaista yksittäisissä ihmisissä mutta yleistä puolueissa, ryhmissä ja järjestöissä, ja tästä syystä yksittäisten, riippumattomien tahojen on valvottava ydinvoimaloiden toimintaa. Jonkun on suojeltava näitä ihmisiä heidän omalta typeryydeltään ja omilta erehdyksiltään. Toiseksi on selvää, ettei hätäsuunnitelmia ole laadittu. Kolmanneksi meidän on sanottava, että annamme Japanille apua, mikäli se sitä pyytää.
<P>
Lopuksi kaksi oikaisua; ensiksikin kun vaadimme, ettei voimalaa saa avata uudelleen, ennen kuin tutkimus on toteutettu, teemme tarkistuksessamme 6 selväksi sen, että tarkoitamme Tokaimuran konvertointilaitosta emmekä jälleenkäsittelylaitosta, joka on eri voimala eri kohteessa ja jota johtaa eri yhtiö...
<P>
(Puhemies keskeytti puhujan.)

<SPEAKER ID=73 LANGUAGE="NL" NAME="Maaten">
Arvoisa puhemies, Japanin onnettomuus on luonnollisesti ainakin kahdesta syystä myös meidän asiamme täällä Euroopassa. Ensinnäkin onnettomuus luo epävarmuutta ydinturvallisuudesta. Japani aikoo nyt rakentaa tulevina vuosina vuoteen 2010 mennessä 20 uutta reaktoria ja saattaa itsensä hyvin riippuvaiseksi ydinenergiasta. Se, että tietoa puuttuu sekä omalta kansalta että muulta maailmalta, on siksi mahdotonta hyväksyä, ja vielä vähemmän hyväksyttävää on, että IAEA:ta ei ole otettu mukaan tutkimuksiin. Oikeastaan IAEA:n mukanaolosta tällaisten onnettomuuksien tapauksessa pitäisi luonnollisesti tulla yleinen kansainvälinen käytäntö.
<P>
Toiseksi, MOX-polttoainetta laivataan Euroopasta - ajatelkaa Cherbourgia ja Sellafieldiä - Japaniin. Sen lisäksi, mitä avomerellä voi tapahtua, British Nuclear Fuel on myöntänyt, että MOX-polttoaineen laivakuljetusten turvallisuustiedot ovat väärennettyjä. Niin ei saa luonnollisesti myöskään olla, eikä se ole missään nimessä hyväksyttävää. Haluaisin aikanaan kuulla komissiolta, mitä Euroopan unionin sääntöjä sovelletaan tällaisiin laivakuljetuksiin.

<SPEAKER ID=74 LANGUAGE="EL" NAME="Papayannakis">
Arvoisa puhemies, haluaisin esittää komissiolle muutaman kysymyksen.
<P>
Mielestäni Japanin onnettomuus todistaa ensiksikin sen, että ydinenergia ei ole turvallista. Milloin turvallisuuden rajat määritellään? Kuinka monta kuolonuhria Tsernobylin onnettomuus sai aikaan? Kuinka monta kuolonuhria on nyt lähes 10 vuotta myöhemmin? Silloin turvallisuutta ei ole määritelty. Ydinonnettomuus ja junaonnettomuus eivät ole sama asia. Ydinonnettomuuden seuraukset näkyvät pitkään eikä niitä ole helppo korjata.
<P>
Toiseksi, arvoisa komission jäsen, kuinka halpaa ydinenergia on? Maksaako ydinvoimateollisuus tutkimuksen ja kehityksen alkukustannukset, jotka armeija eli veronmaksajat ovat maksaneet? Maksaako ydinvoimateollisuus kustannukset, jos onnettomuus tapahtuu laajalla alueella ja koskettaa laajoja väestönosia? Tietenkin ydinvoima on halpaa silloin, jos se ei maksa näitä kustannuksia.
<P>
Tästä syystä olen sitä mieltä, että on aika vaihtaa sivua, on aika muuttaa politiikkaa. Haluatte kymmeniä vuosia aikaa ydinvoimaloiden sulkemiseen. Käyttäkäämme tämä aika hyödyllisesti ja valmistelkaamme muita energianlähteitä, joista on puhuttu myös täällä, ja estäkäämme uusien ydinvoimaloiden rakentaminen varsinkin alueilla, joilla ei ole edes samaa turvallisuustilannetta kuin Japanissa, kuten esimerkiksi Turkissa, jossa ollaan rakentamassa voimaloita Akuyuun ja Traakiaan. Miten rohkenemme suosia tällaisia vaarallisia sijoituksia?

<SPEAKER ID=75 LANGUAGE="DE" NAME="Kronberger">
Arvoisa puhemies, kun olemme puhuneet viime vuosina ydinenergian käyttämisestä sähkön tuotannossa, olemme viitanneet toistuvasti vaarallisiin venäläistyyppisiin itäreaktoreihin. Jopa ydinvoiman vannoutuneet vastustajat ovat tehneet eron lännen suhteellisen turvallisten ja näiden reaktoreiden välille. Aivan kuten eurooppalaiset nyt, japanilaiset ovat sanoneet, että heidän reaktorinsa ovat turvallisia eikä mitään ketjureaktioita voi syntyä. Tosiasiat puhuvat kuitenkin muuta.
<P>
Nyt näiden kahden Japanissa ja Etelä-Koreassa tapahtuneen vakavan onnettomuuden jälkeen meidän on tunnustettava, että oli vakava strateginen virhe tehdä ero erittäin vaarallisten ydinreaktoreiden ja oletettavasti vaarattomien ydinreaktoreiden välille. Kaikki ydinreaktorit ovat vaarallisia puhumattakaan siitä tosiasiasta, että ydinjätteen loppusijoittaminen ei ole miltään osin turvattua.
<P>
Kun otetaan huomioon se tosiasia, että tällaiset ydinonnettomuudet eivät jää valtioiden rajoille, nyt olisi välttämätöntä vakuuttaa Euroopan unionin jäsenyyttä hakeneille maille, että jatkamalla vaarallista ydinpolitiikkaansa - ajattelen tässä yhteydessä Temelinin, Krskon, Bohunicen ja Mochovcen ydinvoimaloita - ne vaarantavat koko Euroopan unionin eivätkä siten voi eivätkä saa näissä oloissa liittyä siihen.

<SPEAKER ID=76 LANGUAGE="EL" NAME="Malliori">
Arvoisa puhemies, hyvät kollegat, jälleen kerran näemme järjettömän katastrofin, jolle emme voi mitään. Ydinonnettomuus, joka sattui Japanissa 30. syyskuuta yksityisessä ydinlaitoksessa, todisti taas kerran, että ydinenergia on vaarallista, ja että ankarien turvallisuusmääräysten laatiminen on välttämätön edellytys.
<P>
On tietenkin huomiota herättävää, että maassa, jossa on jo 51 reaktoria ja jossa aiotaan rakentaa 20 lisää, ei ole riittävää tietoa ja kokemusta tällaisten tapahtumien hoitamisesta. 13 vuotta raamatulliset mittasuhteet saaneen Tsernobylin katastrofin jälkeen historia valitettavasti toistaa itseään kuin painajainen. Lähitulevaisuudessa suremme jälleen viattomia uhreja. Tästä huolimatta sen sijaan, että ydinvoimalateollisuus väistyisi maailman energiamarkkinoilta, se vahvistuu jatkuvasti.
<P>
Kysymys on kriittinen ja yleinen mielipide on varsin herkkä. Euroopan parlamentilla, joka edustaa Euroopan yleistä mielipidettä, on velvollisuus kuunnella tätä viestiä ja muodostaa kantansa sen mukaisesti. Kestävän kehityksen tavoite, joka on sisällytetty Amsterdamin sopimukseen, saa meidät taas huolestumaan syvästi ja miettimään, mitä teemme. Alkaa näyttää yhä enemmän siltä, että suuntautuminen kohti pehmeitä ja uusiutuvia energialähteitä on ainoa ratkaisu jälkiteollisen yhteiskunnan energiaongelmiin.

<SPEAKER ID=77 NAME="Nielson">
Komissio on Euroopan parlamentin ja muiden tavoin huolissaan Japanissa sijaitsevassa uraaninkäsittelylaitoksessa sattuneesta onnettomuudesta. Se, että tällainen onnettomuus voi sattua Japanin kaltaisessa teknologisesti kehittyneessä maassa, tekee jälleen kerran hyvin selväksi sen, että ydinturvallisuus vaatii kaikkialla huomattavaa ja jatkuvaa valvontaa.
<P>
Toinen keskeinen huolenaihe on se, että näin vaarallisia aineita käsittelevän laitoksen käyttöhenkilökunta pystyi puuttumaan näiden onnettomuuksien estämiseksi tarkoitettuihin menettelyihin tai sivuuttamaan ne. Juuri tästä syystä täytyy kiinnittää huomiota voimalan yleisiin turvallisuusmääräyksiin ja henkilöstön koulutustasoon sekä nopean tiedonjakelun merkitykseen.
<P>
Komissio on jo pyytänyt Japanin viranomaisilta yksityiskohtaisia tietoja onnettomuudesta ja sen syistä. Viranomaiset ovat aloittaneet tutkimuksen. Siinä epäilemättä puututaan määräyksiin, turvallisuusmenettelyihin, valvontaan ja työntekijöiden koulutukseen. Komissio tutustuu hyvin huolellisesti tutkimustuloksiin, jotta Euroopassa voitaisiin ottaa niistä oppia. Se tarkistaa aikanaan tulosten perusteella omia varotoimenpiteitään.
<P>
Huono turvallisuusjohtaminen yhdistettynä puutteelliseen koulutukseen tai epäpätevään henkilökuntaan näyttää olleen hyvin merkittävä tekijä niin tässä kuin monissa muissakin onnettomuuksissa. Euroopan unionissa jäsenvaltioiden kansallisten viranomaisten täytyy vaatia, että yritykset tiedottavat vaaralle altistuneille työntekijöille ja harjoittelijoille työhön liittyvistä terveysriskeistä ja antavat heille säteilysuojelukoulutusta.
<P>
Komissio tiedustelee jäsenvaltioilta, mitkä ovat niiden uusimmat säteilysuojelua ja työntekijöiden koulutusta koskevat määräykset. Komissio tarkastelee myös käyttöhenkilökunnan ja muiden työntekijöiden nykyistä koulutustasoa ydinturvallisuuden osalta Euroopan unionin erilaisissa ydinvoimalaitoksissa.
<P>
Ydinalan turvallisuusmääräyksiä koskeva tutkimus sisältyy jo yhteisön viidennen puiteohjelman tutkimus- ja koulutusosaan. Myös ydinreaktorien turvallisuutta koskeva tutkimus sisältyy ohjelmaan, vaikkakin määrärahat ovat aiempaa pienemmät. Komissio reagoi myönteisesti kaikkiin Japanin viranomaisten avunpyyntöihin, jotka koskevat onnettomuuden seurausten hallintaa tai selvittämistä. Komission yksiköt pitävät edelleen tiiviisti yhteyttä Kansainväliseen atomienergiajärjestöön tietojen ja analyysien vaihtamiseksi ja tukevat tarvittaessa seurantatoimia.
<P>
Päätöslauselmaesityksissä esille otetut kysymykset, jotka koskevat sekaoksidipolttoaineen - MOX-polttoaineen - valmistusta, kuljetusta ja käyttöä, eivät liity Tokaimuran voimalan onnettomuuteen. Kysymykset, jotka koskevat polttoaineen tarkastusta Sellafieldin MOX-voimalassa, kuuluvat kansallisten viranomaisten toimivaltaan, ja niistä on ilmoitettu Yhdistyneen kuningaskunnan ydinvoimaloiden tarkastuslaitokselle. Polttoainetta ei missään nimessä ollut jätetty turvatarkastusten ulkopuolelle. MOX-polttoaineen kuljetus tapahtuu kansallisten viranomaisten valvonnassa alkuperä- ja määrämaissa asiaa koskevan yhteisön lainsäädännön ja IAEA:n normien mukaisesti. Koska Japaniin kuljetettua MOX-polttoainetta voidaan käyttää ydinreaktoreissa ilman jatkokäsittelyä, se ei kulje Tokaimuran laitoksen kautta. Mitä tulee MOX-polttoaineen käyttöön ydinvoimaloissa, siitä päättää yksittäinen sähkölaitos saatuaan luvan kansallisilta turvallisuusviranomaisilta.

<SPEAKER ID=78 NAME="Puhemies">
Yhteiskeskustelu on päättynyt.
<P>
Äänestys toimitetaan kohta.
<P>
Puhemies. Keskustelu ajankohtaisista ja kiireellisistä aiheista on päättynyt.
<P>
(Istunto keskeytettiin klo 11.25 ja sitä jatkettiin klo 11.30.)

<CHAPTER ID=7>
ÄÄNESTYKSET
<SPEAKER ID=79 NAME="Puhemies">
Äänestämme ensin ajankohtaisista ja kiireellisistä aiheista.

<SPEAKER ID=80 LANGUAGE="DE" NAME="Posselt">
Arvoisa puhemies, tämä on työjärjestyspuheenvuoro. Kiireellisiä aiheita koskevassa keskustelussa käsiteltävillä aiheillahan on se erityispiirre, että ne ovat kiireellisiä, ja tavallisesti saamme perjantaina aamupäivällä pöytäkirjan yhteydessä äänestettävänä olleet muutetut tekstit. Haluaisin kysyä teiltä, ovatko nämä tekstit saatavana huomenna aamupäivällä täällä Strasbourgissa, jolloin noutaisin ne itselleni, vai voidaanko ne saada muussa tapauksessa jo tänään iltapäivällä?

<SPEAKER ID=81 NAME="Puhemies">
Voin nyt ainoastaan vakuuttaa teille, että tekstit ovat saatavilla sähköisessä muodossa tänään iltapäivällä.
<P>
Ympäristöasioiden, kansanterveyden ja kuluttajapolitiikan valiokunnan puolesta laadittu päätöslauselmaesitys (B5-0188/99) ilmaston muutoksesta: valmistautuminen Kioton pöytäkirjan täytäntöönpanoon
<P>
(Parlamentti hyväksyi päätöslauselman.)
<P>
Äänestysselitykset

<SPEAKER ID=82 LANGUAGE="EN" NAME="Kauppi">
Kioton pöytäkirjassa olevan määritelmän mukaan vain metsittämättömille alueille vuoden 1990 jälkeen kasvaneita metsiä voidaan pitää hiilinieluina. Tämän laskentatavan mukaan voidaan ottaa huomioon vain 1-3 % Euroopan metsistä. Nykyinen metsän " hiilinielun" määritelmä ei sovellu eurooppalaiseen metsänuudistamiskäytäntöön. Tämä on mielestäni erittäin tärkeä asia. Jos todellakin haluamme taistella ilmastonmuutosta vastaan emmekä vain kehittää toimia, jotka eivät millään tavalla liity ympäristöön, meidän pitäisi hyväksyä metsien kokonaishiilivarastot hiilinieluksi.

<SPEAKER ID=83 NAME="Fitzsimons">
Kaikkien Euroopan unionin jäsenvaltioiden täytyy tehdä täysimääräisesti yhteistyötä, jos haluamme omalta osaltamme vähentää kasvihuonekaasupäästöjä, joilla on erittäin tuhoisa vaikutus maapallomme ympäristöön. Olemme tuleville sukupolville velkaa sen, että suhtaudumme vakavasti hallitsemattomien CO2-päästöjen pitkäaikaisiin ympäristö- ja muihin vaikutuksiin.
<P>
Pidän myönteisenä sitä, että EU:n ympäristöministerit ovat sopineet kuuden kasvihuonekaasun päästöjen vähentämisestä EU:ssa 8 % vuosina 2008-2012. Tämä tarkoittaa, että Irlanti voi lisätä päästöjään vain 13 % vuoden 1990 määrään verrattuna. Myös Euroopan parlamentti on ollut aktiivisesti mukana laatimassa lainsäädäntöä CO2-kaasupäästöjen vähentämiseksi. Esimerkiksi EU:n uudessa saasteiden vähentämistä koskevassa direktiivissä öljy-yhtiöt velvoitetaan sitoutumaan siihen, että polttoaineen rikkipitoisuus autoissa vähenee kolmasosaan ja että dieselpolttoaineen rikkipitoisuus vähenee seitsemäsosaan vuoteen 2005 mennessä.
<P>
Jotta puhtaan ilman sosiaalinen, inhimillinen ja ympäristölle koituva kokonaishyöty voitaisiin turvata, EU:n tuoreessa ajoneuvojen päästöjä ja polttoaineen laatua koskevassa direktiivissä asetettuja normeja pitää noudattaa ankarasti. EU:n jäsenvaltioiden hallitusten ja kaikkien asianomaisten pitää tehdä mahdollisimman paljon yhteistyötä, niin että CO2:n käyttöä voidaan vähentää käytännössä.
<P>
Pidän myönteisinä niitä vaihtoehtoisia energialähteitä koskevia keskusteluja, joita Euroopan parlamentissa käytiin tällä viikolla. Irlannin hallitus on laatinut kestävää energiaa koskevan vihreän kirjan, joka tulee saamaan erityisaseman kansallisessa kehityssuunnitelmassamme vuosina 2000-2006. Vihreässä kirjassa käsitellään CO2-päästöjen vähentämistä koskevaa kehystä kaikilla yhteiskuntamme osa-alueilla. Vaihtoehtoisiin energialähteisiin on varattava enemmän määrärahoja, ja vihreässä kirjassa ennustetaan myös, että kiinteän polttoaineen ja öljyn sijasta tulevaisuudessa käytetään luonnonkaasua ja uusiutuvia energialähteitä ja tuotantotapoja.
<P>
Suunnitelmassa ehdotetaan lisäksi useille kulutussektoreille kohdistettavia toimia, joiden tarkoituksena on edistää energiatietoisuutta koskevaa asiantuntemusta ja käytäntöjä sellaisilla alueilla kuin laitehankinnat, energian käyttö kotona, rakennuslaitteistot, lämmitysjärjestelmät, teollisuuden energiahuolto, palveluala ja julkinen sektori. Haluan korostaa, että Irlannissa julkaistua kestävää energiaa koskevaa vihreää kirjaa olisi pidettävä myönteisenä panoksena keskusteluun siitä, miten puutumme ilmastonmuutosta koskevaan uhkaan energia-alalla.

<SPEAKER ID=84 NAME="Helmer">
Tässä päätöslauselmaesityksessä vaaditaan muun muassa polttoaineveroa ja henkilöautojen kilometriveloituksia. Mielestäni nämä toimenpiteet ovat haitallisia ja sinänsä turhia, ja vastustan joka tapauksessa periaatteessa Euroopan tasolla määrättäviä veroja. Korostan, että veropolitiikka kuuluu yksinomaan yksittäisille jäsenvaltioille.
<P>
Kun otetaan huomioon poliittisen ryhmäni kanta tässä asiassa, katson, etten pysty suoraan vastustamaan päätöslauselmaa, ja näin ollen pidättäydyn äänestämästä siitä.

<SPEAKER ID=85 LANGUAGE="FR" NAME="Lienemann">
- (FR) Äänestän tämän päätöslauselman puolesta, sillä Euroopan unionin on pikaisesti tehtävä konkreettisia päätöksiä kasvihuoneilmiön torjumiseksi.
<P>
En voi hyväksyä johdanto-osan G-kappaleeseen sisältyvää " joustomekanismeja" koskevaa viittausta, sillä päästökauppaa koskeva periaate on pöyristyttävä.
<P>
" Saastuttamisoikeuden" ei nimittäin pitäisi olla ostettavissa, ja maksut tai vaihtokauppa eivät voisi vapauttaa kaikkein rikkaimpia maita velvollisuudesta pyrkiä kaikin keinoin yhteisen lain noudattamiseen. Juuri rikkailla maillahan pitäisi olla parhaat mahdollisuudet noudattaa ympäristön laadun parantamiseksi vaadittavia velvoitteita.
<P>
On pyrittävä kaikin keinoin siihen, että kaikkien alojen toimijat vähentäisivät saasteita mahdollisimman paljon, jolloin taattaisiin se, että vähimmäistavoitteiden toteuttamiseen osallistuvat kaikki.
<P>
Markkinoiden sääntelyllä ei voida korvata sitä, että oikeuksien ja siis myös velvollisuuksien on oltava yhtäläiset kaikille. Eurooppalaisen identiteetin olisi perustuttava yhteiskunnan suurilinjaisiin valintoihin. Tässä me kuitenkin jälleen kerran taivumme kohtalokkain seurauksin amerikkalaisiin ja vapaamielisiin käsitteisiin, vaikka ne ovatkin osoittautuneet tehottomiksi maapallon suojelun kannalta ja paljastaneet eriarvoisuutta lisäävän vaikutuksensa.
<P>
Eurooppa ei kyennyt estämään tämän periaatteen käyttöönottoa Kiotossa, mutta mikään ei velvoita Eurooppaa toteuttamaan sitä omalla mantereellaan.
<P>
Toivon, että Eurooppa pysyisi lopulta kannassaan.

<SPEAKER ID=86 LANGUAGE="SV" NAME="Schmidt">
. (SV) Haluan antaa seuraavan äänestysselityksen. En voinut seuraavista syistä äänestää ilmastonmuutoksia ja Kioton konferenssin seurantaa koskevan päätöslauselman puolesta:
<P>
Päätöslauselmassa ei mainita mitään siitä, mitä ilmastonmuutoksia järjetön ydinvoimasta luopuminen aiheuttaa. Kotimaassani Ruotsissa eduskunta on päättänyt luopua ydinvoimasta sulkemalla yhden erittäin varman ydinvoimalan, Barsebäckin, joka sijaitsee Juutinraumassa. Laitoksen sulkeminen lisää laskelmien mukaan vuosittaisia hiilidioksidipäästöjä noin 3,5 miljoonalla tonnilla. Se siis enemmän kuin kaksinkertaistaa Ruotsin osuuden sähköntuotannosta aiheutuvista maailmanlaajuisista hiilidioksidipäästöistä.
<P>
Tämä kotimaani järjetön strategia on merkinnyt lisäksi sitä, että Ruotsi on neuvotellut EU:ssa itselleen kiintiön EU:n Kioton konferenssissa antamien sitoumuksien johdosta, mikä merkitsee sitä, että hiilidioksidipäästöt saavat kasvaa Ruotsissa 4 %. Se on erittäin valitettavaa ja merkille pantavaa, kun otamme huomioon sen, että EU:n velvollisuutena on Kioton konferenssin jälkeen vähentää hiilidioksidipäästöjä yhteensä 8 %.
<P>
En voinut tukea päätöslauselmaa, koska siinä ei käsitellä näitä tärkeitä tosiasioita.

<SPEAKER ID=87 LANGUAGE="FR" NAME="Vachetta">
Rikkaiden maiden kasvihuonekaasupäästöjen jyrkkä vähentäminen on tulevien sukupolvien, mutta myös kehitysmaiden ihmisten velvollisuus osana yhteisvastuuta, sillä ilmaston lämpenemisen aiheuttamat luonnonkatastrofit koettelevat kehitysmaita jatkuvasti vakavammin seurauksin.
<P>
Kioton pöytäkirjassa asetetut tavoitteet ovat edellä mainitun suuntaisia, mutta vielä kovin puutteelliset. Ympäristöä voidaan suojella vain perinpohjaisten julkisten toimenpiteiden avulla. Kaikkien maiden on toimittava, eikä pidä jäädä odottelemaan oletettuja kansainvälisiä sopimuksia. Maantieliikenne on tästä esimerkkinä. Se myös osoittaa välttämättömäksi sen, ettei pidä tyytyä kansallisiin toimiin, vaan on kehitettävä Euroopan laajuinen taistelustrategia.

<SPEAKER ID=88 NAME="Puhemies">
Äänestysaika on päättynyt.

<CHAPTER ID=8>
Istuntokauden keskeyttäminen
<SPEAKER ID=89 NAME="Puhemies">
Julistan Euroopan parlamentin istuntokauden keskeytetyksi.
<P>
(Istunto päättyi klo 12.05.)

