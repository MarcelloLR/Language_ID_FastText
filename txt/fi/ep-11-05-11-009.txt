<CHAPTER ID="009">
Euroopan parlamentin sovittelukomiteavaltuuskunnan puheenjohtajan lausuma - Uuselintarvikkeet (keskustelu) 
<SPEAKER ID="480" NAME="Puhemies">
(FR) Esityslistalla on seuraavana keskustelu Euroopan parlamentin sovittelukomiteavaltuuskunnan puheenjohtajan lausumasta, joka koskee uuselintarvikkeita.
<P>
Sovittelumenettely, joka koskee asetuksen (EY) N:o 1331/2008 muuttamista sekä uuselintarvikkeista annetun asetuksen (EY) N:o 258/97 ja komission asetuksen (EY) N:o 1852/2001 kumoamista.
<SPEAKER ID="481" NAME="Gianni Pittella" LANGUAGE="IT">
Arvoisa puhemies, arvoisa komission jäsen, hyvät parlamentin jäsenet, olemme pettyneitä siihen, ettemme päässeet sopimukseen uuselintarvikkeita koskevasta asetuksesta ja että siksi kuluttajille ei voitu taata riittäviä tietoja kuluttamistamme elintarvikkeista eikä voitu varmistaa, että EU:lla on kloonatuista eläimistä peräisin olevia elintarvikkeita koskevat selvät, tiukat säännöt.
<P>
Sanojeni ei ole tarkoitus aiheuttaa kiistaa: tämä ei ole parlamentin syy. Se, ettemme ole kyenneet sääntelemään kloonaamista - joka oli yksi näiden neuvottelujen pahimmista kiistakohdista - johtuu siitä, etteivät hallitukset ole osoittaneet riittävästi halua siihen. Elintarvikkeiden turvallisuus ja tiedot tuotteista, jotka päätyvät pöytiimme, ovat kuitenkin Euroopan unionin perusperiaatteita, ja osoitan nyt sanani hallituksille ja komissiolle. Kaikki sanovat asian olevan näin, mutta meidän on myös toimittava sen mukaisesti, tai muutoin siitä tulee iskulause, jota kuluttajat eivät usko.
<P>
Näistä asioista käytävissä keskusteluissa parlamentti ei ole valmis sulkemaan silmiään ja tyytymään yleisiin vakuutteluihin, joita neuvosto antoi neuvottelujen aikana. Kun kyse on näin arkaluonteisesta ja vakavasta elintarviketurvallisuuteen liittyvästä asiasta, emme voi vain sipaista hieman puuteria näyttääksemme hyvältä kuluttajien silmissä. Parlamentti vaati uskottavaa ratkaisua: kloonatuista eläimistä ja niiden jälkikasvusta tulevien elintarvikkeiden merkitsemistä. Se olisi todella ollut askel oikeaan suuntaan.
<P>
Haluan esittää toisen, yleisemmän huomion: hallitukset ajattelevat edelleen, että niillä on valta tehdä kaikki päätökset. Niille ei edelleenkään ole selvää, että Euroopan parlamentti osallistuu yhteispäätösmenettelyyn. Kansalaiset ovat valinneet meidät suorilla vaaleilla, ja aiomme puolustaa oikeuksiamme määrätietoisesti. Kehotankin hallituksia lukemaan huolella Lissabonin sopimuksen, sillä olen vakuuttunut, etteivät ne ole kiinnittäneet huomiota sen kaikkiin osiin.
<P>
Haluan nyt esittää pyynnön komissiolle ja komission jäsen Dallille, jonka toiminta neuvottelujen aikana oli ihailtavaa, vaikka komissio ei tainnutkaan kertoa, mikä hänen tehtävänsä oli kantojen sovittelussa. Arvoisa komission jäsen, pyydän teitä antamaan mahdollisimman pian ehdotuksen kloonauksesta, jotta alaa ryhdyttäisiin vihdoinkin sääntelemään tehokkaasti. Tätä pyytävät niin EU:n kansalaiset kuin Euroopan parlamenttikin.
<P>
Haluan myös antaa puheenjohtajavaltio Unkarille - jonka ratkaistavaksi tämä vaikea ongelma siirtyi vasta menettelyn loppuvaiheessa - tunnustusta siitä, että se on tehnyt kaikkensa korvatakseen menetetyn ajan. Kiitän tästä kaikkia puheenjohtajavaltio Unkarin edustajia. Tiedän, ettei syy ole lainkaan heidän, vaan johtuu neuvostossa eri jäsenvaltioiden hallitusten kantojen välisestä umpikujasta.
<P>
Lopuksi haluan kiittää esittelijää, joka oli suurenmoinen: hyvin intohimoinen, innokas ja osaava. Hän on seurannut tätä asiaa rakkaudella, joka on todella hänelle kunniaksi, ja uskon, että me kaikki olemme suuren kiitoksen velkaa hänelle samoin kuin koko parlamentin valtuuskunnalle, kaikille kollegoillemme, ympäristön, kansanterveyden ja elintarvikkeiden turvallisuuden valiokunnan puheenjohtajalle sekä kaikille muille.
<P>
Olemme kaikki työskennelleet yötä päivää saavuttaaksemme tavoitteen. Emme onnistuneet siinä, mutta kysymykset on esitetty ja olen varma siitä, että jos komission jäsen Dalli pitää sanansa, löydämme jälleen keinon saada aikaan hyviä säädöksiä kloonaamisesta ja uuselintarvikkeista.
<SPEAKER ID="482" NAME="Puhemies">
(FR) Hyvä jäsen Pittella, kiitos ennen kaikkea innosta, jolla esititte lausumanne.
<P>
Annan nyt puheenvuoron neuvoston puheenjohtajalle Győrille, joka vastaa neuvoston puolesta. Hän on kuitenkin menettänyt äänensä, joten edustaja puhuu hänen puolestaan.
<P>
Pyydän teitä käyttämään puheenvuoron neuvoston puolesta.
<SPEAKER ID="483" NAME="Enikő Győri">
neuvoston puheenjohtaja - (HU) Arvoisa puhemies, arvoisa komission jäsen, hyvät parlamentin jäsenet, tämänpäiväinen keskustelu on minulle hyvä tilaisuus tuoda esiin puheenjohtajavaltion huomioita viimeaikaisesta sovittelumenettelystä, joka koski uuselintarvikkeista annettua asetusehdotusta. Se on puheenjohtajavaltiolle myös erinomainen tilaisuus kuulla parlamentin kanta tähän tärkeään asiaan.
<P>
EU:n toimielimet ovat kärsineet yhdessä pahan tappion. Voimme vain ottaa opiksemme tästä kokemuksesta rakentavalla tavalla ammatillisten kriteerien pohjalta. Käännyn tänään puoleenne tässä hengessä. En ole tullut vain puhumaan vaan myös kuuntelemaan teitä.
<P>
Haluan aivan aluksi korostaa, että puheenjohtajavaltio Unkari on aidosti pahoillaan siitä, että Euroopan parlamentti ja neuvosto eivät onnistuneet pääsemään sopimukseen - varsinkin siksi, että niin puheenjohtajavaltio kuin neuvostokin pitivät tätä ehdotusta hyvin tärkeänä. Tämä oli meille verraton tilaisuus saattaa ajan tasalle Euroopan unionin asetus meihin kaikkiin suoraan vaikuttavalla alalla: elintarvikkeiden alalla. Euroopan unioni sai todellisen tilaisuuden osoittaa, miten se parantaa osaltaan tuntuvasti EU:n kansalaisten elämää. Asetusehdotus olisi ollut erityisen hyvä keino vastata kloonatuista eläimistä peräisin olevia elintarvikkeita koskeviin kiistanalaisiin kysymyksiin tiukentamalla vuoden 1997 asetusta. Vuoden 1997 asetuksessa säädetään, että tällaisia elintarviketuotteita voidaan saattaa markkinoille vasta lupamenettelyn jälkeen. Viimeaikaisen sovittelumenettelyn tuloksena saatiin kuitenkin aikaan selvä, vaikkakin tilapäinen sopimus. Kaikki osapuolet olivat samaa mieltä siitä, että kloonatuista eläimistä peräisin olevien elintarvikkeiden saattaminen markkinoille on kiellettävä täysin. Lisäksi tämä kielto olisi tullut voimaan välittömästi asetuksen voimaantulon jälkeen. Jos sovittelu olisi onnistunut, voisimme nyt ottaa yhdessä innolla vastaan kloonatuista eläimistä peräisin olevien elintarvikkeiden markkinoille saattamista koskevan välittömän kiellon. Tämä kielto olisi voinut tulla voimaan jopa tämän kuukauden lopussa. Näin ei valitettavasti käynyt. Neuvottelujen epäonnistumisen vuoksi saatamme olla taipuvaisia syyttelemään toisiamme. Samalla on yhteisen etumme mukaista ja yhteinen tehtävämme vastustaa tätä kiusausta ja etsiä ratkaisua yhdessä. Vaikka sovittelumenettely onkin päättynyt, EU:n kuluttajien tarpeet ja odotukset eivät ole muuttuneet lainkaan, ja panen siksi ilolla merkille, että saamme toisen tilaisuuden edistykseen. Tämän prosessin käynnistäminen uudelleen mahdollisimman pian ja tehokkaasti on meistä kiinni. Meidän on tehtävä kaikkemme erityisesti varmistaaksemme, ettemme menetä sitä, mitä olemme sopineet neuvotteluissa tähän mennessä.
<P>
Olemme päässeet kolmannessa käsittelyssä pisteeseen, jossa olemme periaatteessa sopineet kloonatuista eläimistä peräisin olevien elintarvikkeiden välittömästä kiellosta. Meidän on huolehdittava siitä, että tästä periaatepäätöksestä pidetään kiinni. Samoin meidän on suojeltava niitä suuria edistysaskeleita, joita otimme valmistettujen nanomateriaalien ja kolmansista maista tulevien perinteisten elintarvikkeiden alalla sekä muissa tärkeissä asioissa. Uskon, että meille kaikille on tärkeää, mitä syömme, ja että vieläkin tärkeämpää on se, millaista ravintoa kasvavat lapsemme ja lapsenlapsemme saavat. Haluan käyttää tämän tilaisuuden kiittääkseni komission jäsentä ja hänen organisaatioyksikköjensä työntekijöitä siitä kovasta työstä, jota he ovat tehneet viimeisten kuukausien ajan. Mielestäni on myös hyvä, että komissio - kuten se on meille epävirallisesti ilmoittanut - laatii parhaillaan nopeutetussa tahdissa uutta säädösehdotusta, jossa se yrittää säilyttää mahdollisimman monta viimeaikaisissa neuvotteluissa aikaansaadun väliaikaisen sopimuksen osatekijää. Puheenjohtajavaltio lupaa tukea sekä komissiota että parlamenttia ja toivoo, että saamme mahdollisimman pian tilaisuuden hyväksyä tämän uuden ehdotuksen.
<P>
Arvoisa puhemies, hyvät parlamentin jäsenet, olemme tietoisia siitä, että komissiolla on vain vähän liikkumavaraa. Loppujen lopuksihan on lainsäätäjien eli neuvoston ja parlamentin tehtävä löytää yhdessä ratkaisu, joka tyydyttää EU:n kansalaisten tarpeet ja vastaa heidän odotuksiinsa. Kaiken tämän valossa odotan todella suurella mielenkiinnolla näkemyksiänne.
