<CHAPTER ID="011">
Guantánamon vankien uudelleen sijoittamisessa ja Guantánamon sulkemisessa tapahtunut edistys (keskustelu) 
<SPEAKER ID="247" NAME="Puhemies">
(EN) Esityslistalla on seuraavana neuvoston ja komission julkilausumat Guantánamon vankien uudelleen sijoittamisessa ja Guantánamon sulkemisessa tapahtuneesta edistyksestä.
<SPEAKER ID="248" NAME="Diego López Garrido">
neuvoston puheenjohtaja. - (ES) Arvoisa puhemies, kuten tiedätte, Euroopan unioni piti myönteisenä presidentti Barack Obaman lupausta Guantánamon pidätyskeskuksen sulkemisesta. Hän antoi lupauksen virkaanastujaispuheessaan, ja Euroopan unioni ja sen jäsenvaltiot sekä Yhdysvallat antoivat myöhemmin, 15. kesäkuuta 2009, sen tueksi yhteisen julkilausuman.
<P>
Kannatamme oikeuden noudattamista ja ihmisoikeuksien kunnioittamista kaikkina aikoina, ja julkilausumassa Yhdysvallat tietenkin oli samaa mieltä. Tämä vaikutti siis olevan ristiriidassa Guantánamon pidätyskeskuksen säilyttämisen kanssa, mistä oli myös tullut yksi yleisimmistä verukkeista al-Qaidan propagandalle.
<P>
On totta, että keskuksen suunniteltu sulkemisaikataulu - yksi vuosi - on nyt umpeutunut. Vaikeudet ovat kuitenkin tosiasia, ja voimme antaa joitakin esimerkkejä, kuten Jemenin entiset vangit, jotka eivät voi palata sinne välittömästi. Havaintojemme mukaan tämä kysymys on myös hyvin kiistanalainen Yhdysvalloissa, vaikka olemmekin tyytyväisiä siihen, että presidentti Obama pitää kiinni suunnitelmastaan Guantánamon sulkemiseksi huolimatta voimakkaasta vastustuksesta kongressin jäsenten keskuudessa, ei vain republikaanien vaan myös demokraattien.
<P>
Osa vangeista on nyt joka tapauksessa lähtenyt Guantánamosta, ja heidän oikeudenkäyntinsä pidetään Yhdysvaltojen yleisissä tuomioistuimissa; tämä koskee esimerkiksi 11. syyskuuta tehtyjen iskujen suunnittelijaa, Khalid Sheikh Mohammedia, huolimatta levottomuudesta, jota tämä herätti Yhdysvalloissa.
<P>
Siksi olemme aina tuoneet kantamme selvästi esiin ollessamme tekemisissä Yhdysvaltojen kanssa, samoin kuin tätä kysymystä käsittelevän Yhdysvaltain erityisedustajan Daniel Friedin äskettäisellä Brysselin-vierailulla. Hän vastasi aikaisemmin Yhdysvaltojen ja Euroopan unionin välisistä suhteista ja johtaa nyt Guantánamon sulkemista. Hänen Brysselin-vierailullaan sekä Euroopan unionin ja Yhdysvaltojen säännöllisen ihmisoikeusvuoropuhelun yhteydessä Euroopan unioni ilmaisi huolensa niin kutsuttujen sotilaskomissioiden käytöstä ja pitkäaikaisista säilöönotoista ilman oikeudenkäyntiä ja ilmoitti luonnollisesti vastustavansa kuolemanrangaistusta. Näistä hyvin selkeistä ja tinkimättömistä kannoista Euroopan unioni on pitänyt, pitää ja aikoo jatkossakin pitää kiinni Yhdysvaltain-suhteissaan.
<P>
Kuvittelisin, että parlamenttien jäsenten keskinäisissä suhteissa, lainsäätäjien välisessä transatlanttisessa vuoropuhelussa, teillä on myös ollut tilaisuuksia vaalia samoja periaatteita.
<P>
Mielestäni Euroopan unioni on pannut täytäntöön sopimuksensa Yhdysvaltojen kanssa, sopimuksen, joka vahvistettiin aiemmin mainitsemassani yhteisessä julkilausumassa. Jotkut jäsenvaltiot ovat jo sopineet vastaanottavansa Guantánamossa vangittuna olleita tai olevia ihmisiä, ja määrä, josta pystymme toistaiseksi huolehtimaan niiden Euroopan maiden kesken, jotka ovat ilmoittaneet vankien lukumäärän, sekä yhdessä Sveitsin kanssa, joka on Euroopan unionin kumppanimaa Schengen-alueella, on noin 16.
<P>
Olette kuitenkin varmasti tietoisia myös siitä, että päätöksen Guantánamon vankien vastaanottamisesta tekevät tietenkin jäsenvaltiot itse. Euroopan unionin sisäasiainministereiden hyväksymä mekanismi oli konkreettinen osoitus halusta auttaa Yhdysvaltoja. Olemme aina sanoneet haluavamme sulkea Guantánamon vankilan, sillä se oli ehdottomasti perusihmisoikeuksien vastainen. Euroopan unionin on näin ollen autettava tässä mahdollisuuksiensa mukaan ja niiden päätösten mukaisesti, jotka - toistan - kukin jäsenvaltio tekee itsenäisesti ja täysivaltaisesti vankien vastaanottamisen edellytyksistä. Todettakoon, että presidentti Obaman noustessa valtaan pidätyskeskuksessa oli 242 vankia ja että 44 heistä on lähtenyt vankilasta.
<P>
Pidätyskeskuksen olemassaolo on tietenkin vakava ongelma transatlanttisille suhteille. Keskuksen sulkemista koskeva yhteinen julkilausuma annettiin sillä edellytyksellä, ettei mitään samankaltaista enää tapahtuisi tulevaisuudessa. Tämä on tietenkin Yhdysvaltain hallituksen tarkoitus, ja Euroopan unionin kanta on epäilemättä vaikuttanut Yhdysvaltojen kannan ja sen Guantánamoa koskevan vankilapolitiikan muuttumiseen.
<P>
Kuten totesimme, haluamme myös - ja tämäkin sisältyy Euroopan unionin ja Yhdysvaltojen yhteiseen julkilausumaan - tutkia mahdollisuutta laatia ja vahvistaa Euroopan unionin ja Yhdysvaltojen väliset periaatteet, joita voidaan käyttää yhteisenä viitekohtana yhteisissä terrorismintorjuntapyrkimyksissä, jotka on myös mainittu yhteisessä julkilausumassa.
<P>
Euroopan unioni puoltaa voimakkaasti Guantánamo Bayn pidätyskeskuksen lopullista sulkemista, ja olemme tyytyväisiä siihen, että presidentti Obama pitää kiinni lupauksestaan sulkea se.
<SPEAKER ID="249" NAME="Paweł Samecki">
komission jäsen. - (EN) Arvoisa puhemies, Euroopan unioni on, Euroopan komissio mukaan lukien, johdonmukaisesti vaatinut Guantánamo Bayn pidätyskeskuksen sulkemista. Kuten ministeri jo mainitsi, Euroopan unioni perusti Guantánamon sulkemista tukeakseen kaksiosaisen toimintakehyksen, joka koostuu ensinnäkin oikeus- ja sisäasioiden neuvoston 4. kesäkuuta 2009 antamista päätelmistä ja niiden liitteessä kuvatusta tietojenvaihtojärjestelmästä ja toiseksi Euroopan unionin ja sen jäsenvaltioiden sekä Amerikan yhdysvaltojen 15. kesäkuuta 2009 antamasta yhteisestä julkilausumasta Guantánamo Bayn vankileirin sulkemisesta ja tulevasta terrorismin vastaisesta yhteistyöstä.
<P>
Neuvoston päätelmissä ja yhteisessä julkilausumassa todetaan selvästi, että entisten pidätettyjen vastaanottamista koskevat päätökset ja heidän oikeudellisen asemansa määritteleminen kuuluvat vastaanottavan EU:n jäsenvaltion tai Schengeniin kuuluvan maan yksinomaiseen toimivaltaan. Tämän järjestelyn nojalla vastaanotetuilla entisillä pidätetyillä on mahdollisuus osallistua kuntoutustoimiin EU:n jäsenvaltioissa niissä sovellettavien kansallisten lakien mukaisesti.
<P>
Samanaikaisesti edellä mainitun Guantánamon sulkemista koskevan julkilausuman kanssa neuvoston puheenjohtaja lähetti Yhdysvaltojen säilöönottopolitiikkaa käsittelevän työryhmän yhteispuheenjohtajalle 16. kesäkuuta 2009 päivätyn kirjeen. Kirjeessä Euroopan unioni esitti epävirallisen asiakirjan terrorismin torjuntaan liittyvistä kansainvälisen oikeuden periaatteista. Siinä on yksiselitteisiä kannanottoja asianmukaisista oikeusturvatakuista, kuten oikeudesta valittaa tuomioistuimeen pidätyksestä, säilöönotosta tai siirtämisestä, sekä kidutuksen kieltämisestä. Niitä on käsitelty yksityiskohtaisesti terrorismin vastaisia toimia ja kansainvälistä oikeutta koskevassa vuoropuhelussa.
<P>
Komissio pitää kyseisiä takuita vuoropuhelun kannalta merkittävinä, sillä ne lisäävät tietämystä siitä, miten terrorismin torjunnassa pitäisi ottaa huomioon oikeusvaltion periaatteet ja kansainvälinen oikeus, kansainvälinen ihmisoikeuslainsäädäntö, pakolaisoikeus ja kansainvälinen humanitaarinen oikeus mukaan luettuina. Kuten jo mainittiin, Euroopan unioni vastustaa kuolemanrangaistusta ja on puuttunut yksittäistapauksiin kolmansissa maissa, muun muassa Yhdysvalloissa, estääkseen rangaistuksen täytäntöönpanon. Komissio pohtii asianmukaisia toimia, mikäli yhdysvaltalainen tuomioistuin tai sotilaskomissio langettaa kuolemanrangaistuksen entiselle Guantánamon pidätetylle. Euroopan komissio arvostaa presidentti Obaman tähänastisia toimia Guantánamon sulkemiseksi ja toivoo, että asia edistyy pidemmälle tulevaisuudessa.
<SPEAKER ID="250" NAME="José Ignacio Salafranca Sánchez-Neyra" LANGUAGE="ES">
Arvoisa puhemies, arvoisa neuvoston puheenjohtaja Diego López Garrido, arvoisa komission jäsen, ensiksi haluan huomauttaa, että Euroopan parlamentti on antanut lausuntonsa Guantánamon vankien tilanteesta useissa yhteyksissä eri päätöslauselmissa.
<P>
Virkaanastujaispuheessaan presidentti Obama totesi sitoutuvansa Guantánamon pidätyskeskuksen sulkemiseen vuoden sisällä. Määräaika umpeutui 22. tammikuuta, ja se, ettei keskusta ole suljettu, on todiste siitä, että usein politiikassa on helpompi antaa lupauksia kuin pitää niitä.
<P>
Kuten neuvoston puheenjohtajavaltion edustaja totesi, myös presidentti Obaman henkilökohtainen edustaja on vieraillut Euroopan unionissa, tavannut parlamentin puhemiehen ja useita jäsenvaltioiden edustajia sekä pyytänyt yhteistyötämme, jota on tarjottava komission jäsenen mainitsemista lähtökohdista käsin. Yksi niistä on se, että syypää tähän ongelmaan on Yhdysvaltojen edellinen hallitus ja että Euroopan unionin on tehtävä yhteistyötä, mutta tiettyjen edellytysten pohjalta, joista erityisesti mainittakoon EU:n jäsenvaltioiden turvallisuus.
<P>
Tässä yhteydessä palautan mieliin päätöksen, jonka jotkut jäsenvaltiot, muun muassa nykyisin neuvoston puheenjohtajavaltiona toimiva kotimaani, tekivät. Kysyisin puheenjohtajavaltio Espanjan edustajalta, aikooko hän toteuttaa lisätoimia yrittääkseen mukauttaa jäsenvaltioiden ratkaisun erityisesti Jemenissä ilmenneisiin ongelmiin, vai aikooko hän jättää tämän kunkin jäsenvaltion itsenäisen ja täysivaltaisen päätöksenteon varaan, kuten oikeus- ja sisäasiainministerit päättivät.
<P>
Arvoisa puhemies, vielä viimeinen kysymys: pitää todellakin paikkansa, että jäljellä olevista noin 190 vangista 100 on lähetetty lähtömaihinsa tai kolmansiin maihin ja että 40 vangin asia aiotaan antaa Yhdysvaltojen tuomioistuinten ratkaistavaksi. Silti on edelleen 50 vankia, joita ei aiota vapauttaa, sillä heidän määräämisekseen tutkintavankeuteen ei ole riittävästi todisteita, mutta heidän aiheuttamansa todellisen riskin takia Yhdysvaltojen hallituksen on ollut pakko päättää, ettei heitä pitäisi vapauttaa. Kysyn komissiolta ja neuvostolta, mitä mieltä ne ovat näiden 50 ihmisen tilanteesta, joiden asiaa ei aiota antaa Yhdysvaltojen tuomioistuinten ratkaistavaksi?
<SPEAKER ID="251" NAME="Ana Gomes" LANGUAGE="PT">
Guantánamo on Bushin hallinnon aikaansaannos, mutta se ei olisi ollut mahdollinen ilman eurooppalaisten liittolaisten apua ja ilman Euroopan unionin vaikenemista. Näin ollen EU:n on arvojensa ja etujensa mukaisesti tehtävä kaikki mahdollinen päättääkseen tämän halpamaisen luvun historiassamme.
<P>
EU:n julkinen kuva maailmalla, transatlanttiset suhteet, terrorismin torjunta ja vapaa liikkuvuus Schengen-alueella edellyttävät, että EU vastaa yksituumaisesti ja johdonmukaisesti Guantánamon vankien vastaanottamista koskevaan pyyntöön. Vastaus on kuitenkin annettu myöhässä ja rajoittuu Yhdysvaltojen ja joidenkin jäsenvaltioiden kahdenvälisiin sopimuksiin.
<P>
On järkyttävää, että presidentti Bushia poikkeuksellisissa luovutuksissa sekä salaisten vankiloiden ja Guantánamon toteuttamisessa avustaneet suuret maat, kuten Saksa, Yhdistynyt kuningaskunta, Italia, Puola ja Romania, pakoilevat vastuutaan jättämällä huomiotta Obaman hallinnon vetoomukset. Tämä on yhteisen ulko- ja turvallisuuspolitiikan piiriin kuuluva aihe, jota Euroopan unionin jäsenvaltioiden ulkoasiainministereiden pitäisi käsitellä Lissabonin sopimuksen 24 artikla huomioon ottaen ja jäsenvaltioiden keskinäisen poliittisen yhteisvastuun pohjalta.
<P>
Korkean edustajan tehtävä on nyt perustamissopimuksen 30 artiklassa määrätyn aloiteoikeutensa nojalla ehdottaa ja johtaa todellista eurooppalaista strategiaa, jonka avulla Guantánamo saadaan suljettua mahdollisimman nopeasti ja vapautetuille vangeille turvataan yksilölliseen toipumiseen ja yhteiskuntaan sopeutumiseen tarvittava tuki sekä oikeus perheenyhdistämiseen.
<P>
Minun on oltava tyytyväinen kotimaani Portugalin panokseen: se tarjosi ensimmäisenä tällaista apua Obaman hallinnolle, vaati muita eurooppalaisia kumppanimaita tekemään samoin ja on jo vastaanottanut henkilöitä, jotka ovat vuosia kärsineet epäoikeudenmukaisesti vankeusrangaistusta Guantánamossa.
<SPEAKER ID="252" NAME="Sarah Ludford">
ALDE-ryhmän puolesta. - (EN) Arvoisa puhemies, jotkut eurooppalaiset hallitukset olivat aktiivisesti mukana laittomissa luovutuksissa, kidutuksessa ja laittomissa pidätyksissä. Toiset antoivat taustatukea. Toiset sulkivat silmänsä. Kyse ei siis ollut jostain, mikä vain tapahtui "jossain muualla". Muun muassa tästä syystä olemme jatkuvasti olleet mukana vaikuttamassa asioihin.
<P>
Euroopan parlamentin jäsenet vaativat vuosien ajan Guantánamon sulkemista, joten olemme tietenkin vilpittömän tyytyväisiä presidentti Obaman ilmoitukseen ja ymmärrämme vaikeudet presidentti George Bushin jälkeensä jättämän sotkun selvittämisessä. Silti on äärimmäisen turhauttavaa, että Guantánamossa on edelleen lähes 200 ihmistä. Hyväksymme myös täysin Khalid Sheikh Mohammedin kaltaisten henkilöiden oikeudenkäynnit Yhdysvaltojen tuomioistuimissa, mutta miksi tätä ei tapahtunut kahdeksan vuotta sitten? Paras vastaus terroristeille ovat rikostuomiot.
<P>
Aiomme jatkaa EU:n hallitusten painostamista, jotta ne ottaisivat vastaan enemmän uudelleensijoitettavia vankeja sekä transatlanttisen yhteisvastuun että omasta osallisuudestaan johtuvan syyllisyyden takia, ja vastustamme Kiinan uiguureille esittämiä uhkauksia. Tilannetta vaikeuttaa se, ettei Yhdysvallat pysty sijoittamaan yhtään 17 uiguurista alueelleen.
<P>
Yhdistyneessä kuningaskunnassa, omassa vaalipiirissäni laillisesti asuva Shaker Aamer, jonka perhe, johon kuuluu englantilainen vaimo ja neljä englantilaista lasta, asuu Batterseassa, Lontoossa, on kahdeksan vuoden jälkeen vieläkin hylättynä oikeudellisesti epävarmaan asemaan Guantánamossa. Vaikuttaa siltä, ettei kukaan halua ottaa hänen tapauksestaan vastuuta, ja Yhdysvaltojen ja Yhdistyneen kuningaskunnan hallitukset saattavat olla sopimassa hänen passittamisestaan takaisin kotimaahan Saudi-Arabiaan. Häntä on kidutettu ja hän on itse nähnyt paitsi Yhdysvaltojen myös Yhdistyneen kuningaskunnan salaisen palvelun edustajien kiduttavan muita vankeja. Tämä olisi sopiva syy estää häntä todistamasta Yhdistyneen kuningaskunnan tuomioistuimissa.
<P>
Totean, että kannatamme Guantánamon sulkemispyrkimyksiä, mutta vastustamme sotilaskomissioita ja muita jatkuvia väärinkäytöksiä. Myös Euroopan on tehtävä enemmän.
<SPEAKER ID="253" NAME="Heidi Hautala">
Verts/ALE-ryhmän puolesta. - (FI) Arvoisa puhemies, arvoisa neuvoston puheenjohtaja, Teidän mainitsemanne Yhdysvaltain korkeat edustajat tapasivat myös meitä Euroopan parlamentin jäseniä käydessään Brysselissä hiljattain.
<P>
Parlamentti voi luonnollisesti olla avainasemassa kannustaessaan jäsenvaltioita etsimään yhteistä politiikkaa Guantánamon sulkemisen suhteen. On täysin selvää, että Guantánamo on edelleen räikeä epäoikeudenmukaisuuden symboli ja että sen sulkeminen on Euroopan unionin intressien mukaista.
<P>
Me ilmaisimme tämän mielipiteemme, jonka Euroopan parlamentti on myös viime vuoden helmikuussa päätöslauselmassaan kertonut. Me kerroimme heille myös, että emme halua keskustella pelkästään Guantánamon vankien sijoittamisesta, vaan me haluamme samaan aikaan keskustella Yhdysvaltain kanssa myös siitä, että heidän vankeinhoitopolitiikkansa, heidän rikosoikeutensa, vaatii todella syvällistä uudistusta, jotta se noudattaisi oikeusvaltion periaatteita.
<P>
Toivoisin, arvoisa neuvoston puheenjohtaja, arvoisa komissaari, että Te otatte tämän vakavasti ja käytte näitä keskusteluja Yhdysvaltain edustajien kanssa näissä dialogeissa, jotka mainitsitte.
<P>
Lopuksi haluaisin korostaa sitä, että Euroopan unionin on itse tehtävä tilinsä selviksi näiden salaisten pidätysten ja pidätyskeskusten kanssa. Haluaisin viitata kollega Coelhon edellisellä vaalikaudella tekemään tärkeään työhön. Meidän täytyy jatkaa tätä työtä, koska Euroopan unioni ei suinkaan ole vielä tähän päivään mennessä selvittänyt, mikä sen jäsenvaltioiden rooli näissä salaisissa pidätyksissä ja pidätyskeskuksissa Euroopan unionin alueella on.
<SPEAKER ID="254" NAME="Ryszard Czarnecki">
ECR-ryhmän puolesta. - (PL) Arvoisa puhemies, viitatakseni ennen minua puhuneen arvoisan kollegani lausuntoon haluan korostaa, että itse asiassa ei ole luotettavia todisteita tai konkreettisia tietoja siitä, että joissakin Euroopan maissa, tai ainakaan Puolassa, olisi CIA:n pidätyskeskuksia ja vankiloita. Euroopan parlamentti käsittelee jälleen kerran Guantánamoa, kuten se on viime vuosina tehnyt. Huomautan, että olemme käsitelleet sitä myös Barack Obaman presidenttikaudella, ja niinpä vaikuttaa siltä, ettei tätä ongelmaa voida lukea yksinomaan George Bush nuoremman kauhean ja huonon hallinnon syyksi. Tämä asia vaikuttaa monimutkaisemmalta. Sanon tämän, koska neuvoston ja puheenjohtajavaltio Espanjan edustaja totesi, että oikeastaan Yhdysvallat ei ole vielä pitänyt kaikkia lupauksiaan.
<P>
Lopuksi lisäisin vain, että on erittäin hyvä, että Euroopan unioni ottaa avoimesti kantaa kansalaisvapauksia koskeviin kysymyksiin. Muistakaamme kuitenkin myös uhrit - terroristien uhrit.
<SPEAKER ID="255" NAME="Puhemies">
(EN) Hyvä jäsen Ryszard Czarnecki, suostutteko vastaamaan jäsen Heidi Hautalan kysymykseen?
<SPEAKER ID="256" NAME="Ryszard Czarnecki" AFFILIATION="ECR">
(PL) Arvoisa puhemies, viittasin ennen minua puhuneen, Vihreät / Euroopan vapaa allianssi -ryhmää edustavan arvoisan kollegani lausuntoon.
<SPEAKER ID="257" NAME="Heidi Hautala" AFFILIATION="Verts/ALE">
(FI) Arvoisa puhemies, kollega Czarnecki ei ehkä tiedä, että 22. joulukuuta 2009 eurooppalainen hallitus myönsi ensimmäisen kerran, että sen alueella oli ollut tällainen salainen pidätyskeskus. Tämä tapahtui, kun Liettuan parlamentin valiokunta totesi, että tällainen CIA-vankila oli toiminut Liettuassa terrorisminvastaisen sodan merkeissä.
<P>
Olen tyytyväisenä pannut merkille, että Liettuan hallitus on ryhtynyt erittäin voimakkaisiin toimenpiteisiin tämän paljastuksen johdosta.
<SPEAKER ID="258" NAME="Ryszard Czarnecki" AFFILIATION="ECR">
(EN) Arvoisa puhemies, kiitän arvoisaa kollegaa tästä huomautuksesta, mutta tiedoksi hänelle, etten edusta Liettuaa, vaan Puolaa.
<SPEAKER ID="259" NAME="Helmut Scholz" LANGUAGE="DE">
Arvoisa puhemies, hyvät kollegat, olen erityisen tyytyväinen siihen, että Euroopan parlamentin keskustelunaiheena on jälleen kerran Guantánamo Bayn kidutusvankilan välitön sulkeminen, ja tuen kaikkien niiden kollegojeni puheenvuoroja ja näkökantoja, jotka ovat vaatineet päättäväisiä toimia Euroopan unionilta ja jäsenvaltioilta.
<P>
Tosiasiassa kyse on transatlanttisen yhteistyön ongelmasta. Lähes 800 ihmistä yli 40 maasta on pidätettynä Guantánamossa Geneven sopimuksesta huolimatta - ilman syytteitä, asianajajaa tai oikeudenkäyntiä. Pidätettyjen murhista ja hirvittävistä pahoinpitelyistä ja nöyryytyksistä on lukuisia raportteja. Se, että useimmat Euroopan unionin jäsenvaltiot ovat toistaiseksi välttäneet ilmaisemasta halukkuuttaan ottaa kolmansina maina vastaan Guantánamo Bayn vankeja, on mielestäni häpeällistä ja kerta kaikkiaan valitettavaa, ja pyydän komissiota jälleen kerran saattamaan tämän kysymyksen välittömästi neuvoston käsiteltäväksi, myös kysymyksen, joka koskee selvitystä Euroopan maiden osuudesta laittomaan vankien säilyttämiseen Guantánamossa.
<P>
Lopuksi vielä yksi ajatus: Guantánamo Bayn käyttäminen kidutusvankilana on selvästi vastoin alkuperäistä vuokrasopimusta, ja korkean edustajan Catherine Ashtonin ja muiden ulkopolitiikasta vastaavien komission jäsenten pitäisi ehkä yhdessä kanssani vaatia Yhdysvaltojen hallitusta panemaan symbolisesti piste tälle häpeälliselle luvulle ja luovuttamaan Guantánamo takaisin Kuuballe.
<SPEAKER ID="260" NAME="Mike Nattrass" LANGUAGE="EN">
Arvoisa puhemies, tulen West Midlandsin alueelta, Guantánamossa vangittuina olleiden niin kutsuttujen "Tiptonin talebanien" kotiseudulta. UKIP-puoluetta edustavana Euroopan parlamentin jäsenenä olen samaa mieltä siitä, että ihmisten pidättäminen yhdessä maassa ja heidän karkottamisensa sieltä toiseen maahan oikeudenkäyntiä varten ilman oikeudellista valvontaa ja kärsimään vankeusrangaistusta vieraaseen maahan, on poikkeuksellinen prosessi. Se loukkaa vapautta, demokratiaa, vastuuvelvollisuutta ja luontaisia ihmisoikeuksia.
<P>
Voin antaa teille luettelon Yhdistyneen kuningaskunnan kansalaisista, jotka on tällä tavoin väkipakolla vangittu rähjäisiin ja huonokuntoisiin vankiloihin, ei CIA:n ja sen luovutusohjelman vaan EU:n jäsenvaltioiden toimesta parlamentin luoman eurooppalaisen pidätysmääräyksen nojalla. Se luotiin EU:ssa. Ennen kuin siis tuomitsette Yhdysvallat, katsokaa peiliin nähdäksenne oman tekopyhyytenne.
<SPEAKER ID="261" NAME="Franz Obermayr" AFFILIATION="NI">
(DE) Arvoisa puhemies, Guantánamon sulkeminen on varma merkki siitä, että Yhdysvaltojen on myönnettävä, että se on loukannut ihmisoikeuksia muun muassa torjuakseen terrorismia ja että se haluaa tehdä lopun ihmisoikeusloukkauksista. Siksi olen tyytyväinen tähän toimenpiteeseen. Slovakia, Italia ja muut jäsenvaltiot ovat ilmoittaneet haluavansa ottaa vastaan pidätettyjä. Mielestäni siitä on keskusteltava EU:n tasolla, sillä entiset vangit saattavat Schengenin sopimuksen takia päätyä mihin jäsenvaltioon tahansa. Pohjimmiltaan meidän on kuitenkin ensin selvitettävä kolme näkökohtaa.
<P>
Hyvä Helmut Scholz, ensinnäkin - eikä tämä ole häpeällistä eikä valitettavaa - on selvitettävä vastaanottavalle maalle aiheutuva turvallisuusriski. Pidätetyn omat yhteydet kyseessä olevaan jäsenvaltioon on myös tutkittava. Lopuksi on olennaista selvittää ensin lopullisesti, miksi myös kyseessä olevia vankeja ei voida sijoittaa Yhdysvaltoihin.
<SPEAKER ID="262" NAME="Carlos Coelho" AFFILIATION="PPE">
(PT) Arvoisa neuvoston puheenjohtaja Diego López Garrido, arvoisa komission jäsen, Guantánamo oli yksi Bushin hallinnon suurimmista virheistä. Se rikkoi kansainvälisiä yleissopimuksia, kuten kidutuksen ja muun julman, epäinhimillisen tai halventavan kohtelun tai rangaistuksen vastaista yleissopimusta ja tahdonvastaisia katoamisia koskevaa yleissopimusta, ja salli mielivaltaisen kohtelun, ihmisoikeuksien halventamisen, viattomien ihmisten vangitsemisen ja kidutuksen.
<P>
Presidentti Obama oli täysin oikeassa ilmoittaessaan, että Guantánamon sulkeminen on välttämätöntä sen moraalisen arvovallan palauttamiseksi Yhdysvalloille, jonka se menetti käyttämällä terrorismin torjunnassa tuomioistuinten ulkopuolisia välineitä. Presidentti Obama päätti ensimmäisenä päivänään Valkoisessa talossa keskeyttää oikeudenkäynnit sotilastuomioistuimissa ja ilmoittaa Guantánamon tukikohdan sulkemisesta. Hänen tehtävänsä ei ole ollut helppo, etenkin kun otetaan huomioon Yhdysvaltain kongressin yhteistyöhaluttomuus.
<P>
Euroopan parlamentissa on aina ollut erimielisyyksiä transatlanttisesta strategiasta, mutta saavutimme laajan yksimielisyyden häpeällistä vankilaa vastaan. Irakin sotaan liittyvän kysymyksen takia vakavien erimielisyyksien jakamassa neuvostossa kaikkien ulkoasiainministereiden oli mahdollista vaatia yksimielisesti Guantánamon sulkemista. Kuten José Ignacio Salafranca Sánchez-Neyra jo totesi, useat jäsenvaltiot ovat suostuneet vastaanottamaan entisiä vankeja: Ranska, Portugali, Irlanti, Belgia, Yhdistynyt kuningaskunta, Italia ja Unkari. Guantánamon vankien vastaanottaminen on yksinomaan kunkin jäsenvaltion päätettävissä, mutta päätös pitäisi tehdä EU:n tasolla koordinoidusti. Sisärajattomassa Euroopassa, jossa on oikeus vapaaseen liikkuvuuteen, jäsenvaltioiden on jaettava tietoa keskenään.
<P>
Arvoisa neuvoston puheenjohtaja Diego López Garrido, arvoisa komission jäsen, seuraava kysymykseni liittyy ilmaisemaani huoleen Yhdysvaltojen ongelman pitkittymisestä: miten Euroopan unioni voisi teidän mielestänne vielä olla avuksi? Mitä sellaista on, mitä emme nyt tee, mutta voisimme vielä tehdä? Mikä teidän mielestänne nykyisin estää tai vaikeuttaa Euroopan unionin avunantoa?
<SPEAKER ID="263" NAME="María Muñiz De Urquiza" AFFILIATION="S&amp;D">
(ES) Arvoisa puhemies, Guantánamo oli oikeudellinen ja humanitaarinen virhe, kenties näkyvin esimerkki Bushin hallinnon yksipuolisesta kansainvälisen yhteisön ja kansainvälisten suhteiden käsitteestä sekä kansainvälisen oikeuden täydellisestä halveksunnasta. George Bushin aiheuttama tuho jätti jälkeensä paljon vahinkoja, joita presidentti Obama nyt korjaa.
<P>
Hän aloitti hyvin vuosi sitten ilmoittaessaan yhtenä ensimmäisistä päätöksistään Guantánamon sulkemisesta - se oli rohkea päätös Yhdysvaltojen maailmanlaajuisen legitimiteetin palauttamiseksi ja samalla ele muslimiyhteisöä kohtaan. Obaman Guantánamon sulkemiselle itse asettama määräaika, 22. tammikuuta, on kuitenkin umpeutunut, ja siellä on edelleen 192 vankia.
<P>
Jos Euroopan unionin jäsenvaltioiden hallitukset todella haluavat vakiinnuttaa aidosti strategiset suhteet, niiden on tuettava presidentti Obaman päätöstä, ja paras tapa siihen on Guantánamon vankien tai pidätettyjen vastaanottaminen. Espanja ja muut Euroopan unionin jäsenvaltiot tekevät sen edellä mainitun, 15. kesäkuuta annetun yhteisen julkilausuman perusteella. Siinä vahvistettiin yhteinen kehys pidätettyjen vastaanottamista varten.
<P>
Vaikka nämä teknisesti ottaen ovat kunkin jäsenvaltion yksipuolisia, täysivaltaisia päätöksiä, Euroopan unionin pitäisi yhteisillä toimilla osoittaa tukensa Euroopan unionin yhteiselle päätökselle, jota parlamentti, ja varsinkin Euroopan parlamentin sosialistien ja demokraattien ryhmä, on vaatinut useaan otteeseen.
<P>
Tämä koskee 50:tä vankia: niitä, joiden on ilmoitettu soveltuvan vapautettaviksi. EU:n 27 jäsenvaltion pitäisi pystyä selviytymään tästä määrästä. Vankien vastaanottamiseen osallistuvien jäsenvaltioiden ja Schengen-alueen maiden keskinäiseen tietojenvaihtoon tarkoitettujen nykyisten järjestelmien lisäksi on vaihdettava tietoja ja kokemuksia sopivista käytännöistä entisten pidätettyjen yhteiskuntaan integroimiseksi.
<SPEAKER ID="264" NAME="Ivo Vajgl" AFFILIATION="ALDE">
(SL) Aivan ensimmäiseksi haluan kiittää sekä neuvoston että komission edustajia heidän aktiivisuudestaan Guantánamon-kysymyksessä. Guantánamo on ollut poikkeus ja häpeäpilkku alusta alkaen, vankilan avaamisesta alkaen. Sen avaaminen olisi kenties helpommin ymmärrettävissä 11. syyskuuta tehtyjen järkyttävien iskujen jälkeen, mutta niistä on kulunut vuosia. Silti Guantánamon häpeä jatkuu, ja tosiasiassa kaikki meistä, jotka uskomme länsimaisen kulttuurin arvoihin kuten ihmisoikeuksien ja oikeusvaltion periaatteiden kunnioittamiseen, häpeämme sitä edelleen.
<P>
Tänä aamuna löysin sattumalta erään valtiollisen organisaation, Joint Task Force Guantánamon, internetsivuston. Se naurattaisi, ellei sen kuvaus Guantánamon tilanteesta olisi niin surullinen: sitä kuvaillaan viiden tähden hotelliksi ja paikaksi, jossa on kaikki mukavuudet, mitä vain voi tarvita. On korkea aika vedota presidentti Obamaan, että hän sulkisi tämän häpeäpilkun säästääkseen meidät tällaista tekopyhyyttä koskevilta syytöksiltä.
<SPEAKER ID="265" NAME="Hélène Flautre" AFFILIATION="Verts/ALE">
(FR) Arvoisa puhemies, minäkin toivon, että EU:n tasolla yritetään kaikin tavoin rohkaista jäsenvaltioita kantamaan vastuunsa ja sijoittamaan ne Guantánamon pidätetyt, jotka on todettu syyttömiksi. He ovat uhreja ja heidät on sijoitettava turvallisesti Euroopan maaperälle.
<P>
Jokainen kuitenkin tietää, etteivät ihmisoikeuksia ja terrorismin vastaista toimintaa koskevat kysymykset lopu Guantánamon sulkemiseen, eivät Yhdysvalloissa eivätkä Euroopassa. Kuten totesitte, Yhdysvalloissa terrorismin vastainen laki sallii edelleen kestoltaan rajoittamattoman tutkintavankeuden ja oikeudenkäynnit sotilastuomioistuimessa. No, Euroopassa Guantánamon vangit eivät tuosta vain ilmestyneet tyhjästä. Olen vilpittömästi sitä mieltä, että tämän asian selvittäminen on laiminlyöty.
<P>
Heidi Hautala käytti aiheellisen puheenvuoron Liettuan parlamentin 22. joulukuuta päätökseen saamasta tutkinnasta. Sitä pitäisi ylistää maasta taivaisiin. Se on ensiluokkainen. Siitä on otettava mallia. Näistä Euroopan maaperällä tapahtuneista sääntöjenvastaisista menettelyistä ei tehty johtopäätöksiä, ja mielestäni se on Euroopan komission ja EU:n neuvoston tehtävä.
<P>
Meidän on tehtävä kaikki mahdolliset johtopäätökset käytetyistä sääntöjenvastaisista menettelyistä, jotka johtivat Guantánamon avaamiseen, päätökseen, jossa jäsenvaltiot olivat täysin osallisina.
<SPEAKER ID="266" NAME="Rachida Dati" AFFILIATION="PPE">
(FR) Arvoisa puhemies, ensinnäkin saimme aivan äskettäin tietää, ettei Guantánamon pidätyskeskusta suljeta aikataulun mukaisesti vuonna 2010, vaan 2013, toisin sanoen presidentti Obaman virkakauden lopussa. Vaikka sulkeminen kestää suunniteltua kauemmin, voimme edelleen olla tyytyväisiä, että se on käynnissä, koska se olisi myös voitu estää. Se on vastaus Euroopan esittämään toivomukseen. Emme tosiaankaan voi toisaalta vuosikausia arvostella Yhdysvaltoja Guantánamon pidätyskeskuksesta ja toisaalta vain laimeasti ja ponnettomasti hoitaa omaa osuuttamme auttaaksemme sitä ongelman ratkaisemisessa.
<P>
Vähän aikaa sitten tapasin Yhdysvaltojen oikeusministerin Eric Holderin, joka selitti minulle tehtävän laajuutta mutta teki minulle myös tiettäväksi Yhdysvaltojen toiveen ja halun saada tukea EU:n jäsenvaltioilta. Tuki edellyttäisi Yhdysvaltojen auttamista pidätyskeskuksen sulkemisessa sijoittamalla osa pidätetyistä Eurooppaan. Siksi meidän on osana koordinoituja toimia autettava Yhdysvaltoja sulkemaan laitos, jota me eurooppalaiset olemme vastustaneet vuosien ajan.
<SPEAKER ID="267" NAME="Katarína Neveďalová" AFFILIATION="S&amp;D">
(SK) Miksi Euroopan unionin pitäisi sietää Yhdysvaltain politiikan seurauksia? Olisi yksinkertaisempaa vaatia Yhdysvaltoja ja sen presidenttiä, joka on täyttämässä vaalilupaustaan - jossa monet johtavat poliitikot sivumennen sanoen julkisesti tukevat häntä - selvittämään tämä laaja ja epämieluisa ongelma itse. Euroopan unionilla on kuitenkin paljon tekemistä tämän asian kanssa. Terroristit ovat uhanneet myös EU:ta ja tehneet sinne iskuja ja uhkaavat edelleen koko maailmaa, josta EU on erottamaton osa. Olemmeko jo unohtaneet Lontoon maanalaisen, Saksan, Alankomaat, Espanjan ja kymmenet tyhjäksi tehdyt terrorismin yritykset? Olemme siis osallisina tässä yhdessä Yhdysvaltojen kanssa. Se vaikuttaa meihin kaikkiin.
<P>
Meidän pitäisi tässä vaiheessa kiinnittää erityistä huomiota näihin ihmisiin kohdistuvien kielteisten vaikutusten ehkäisemiseen ja poistamiseen, pyrkiä kaikin mahdollisin tavoin auttamaan heitä integroitumaan yhteiskuntaan, jotta he voivat palata normaaliin elämään ja viettää ihmisarvoista siviilielämää perheidensä kanssa.
<SPEAKER ID="268" NAME="Raül Romeva i Rueda" AFFILIATION="Verts/ALE">
(ES) Arvoisa puhemies, korostan Hélène Flautren äskettäin esiin tuomaa näkökohtaa. On erittäin tärkeää, että autamme presidentti Obamaa sulkemaan Guantánamon. Olemme pyytäneet sitä jo kauan, ja on oleellista, että myös Euroopan unionissa toteutetaan tarvittavat tukitoimet kaikkien niiden ihmisten vastaanottamiseksi, jotka presidentti Obaman hallinto tällä hetkellä pyytää meitä vastaanottamaan.
<P>
Emme kuitenkaan saisi tämän varjolla unohtaa, että Eurooppa edisti suuressa määrin Guantánamon vankilan perustamista. Siksi meillä on historiallinen vastuu, jota emme voi missään olosuhteissa salata. Meidän on autettava sulkemaan Guantánamo, sillä meidän on myös olennaista kantaa vastuumme eurooppalaisina, sillä Eurooppa on tästä vastuussa.
<P>
Eurooppa on pitkän aikaa sulkenut silmänsä esimerkiksi ilma-alusten osalta. Ollessaan Portugalin pääministeri nykyinen Euroopan komission puheenjohtaja antoi Guantánamoon matkalla oleville lennoille luvan lentää Portugalin alueen yli. Arvoisat neuvoston ja komission edustajat, tätä historiallista vastuuta ei voida sallia missään olosuhteissa.
<SPEAKER ID="269" NAME="Georgios Papanikolaou" AFFILIATION="PPE">
(EL) Arvoisa puhemies, on aivan oikein, että me kaikki suostumme tukemaan käytännössä Yhdysvaltojen päätöstä Guantánamon pidätyskeskuksen sulkemisesta, ja tietenkin kehotamme EU:n jäsenvaltioita vastaanottamaan pidätettyjä.
<P>
On yleisesti tunnustettu, että Yhdysvallat teki virheen pyrkiessään Guantánamon avulla torjumaan terrorismia. Meidän on kuitenkin varmistettava, etteivät samanlaiset virheet toistu tulevaisuudessa, etenkään Euroopassa. Valitettavasti kuitenkin raportissa, joka pian jätetään maaliskuussa 2010 kokoontuvan YK:n ihmisoikeusneuvoston käsiteltäväksi, esitetään vakavia epäilyjä, jotka koskevat syyllisiksi epäiltyjen salaisia pidätysmenettelyjä Euroopan unionin jäsenvaltioissa, kuten Yhdistyneessä kuningaskunnassa, Romaniassa ja Puolassa.
<P>
Emme voi toisaalta tuomita tällaista menettelyä ja todeta, että on oikein sulkea Guantánamo, ja toisaalta suvaita samankaltaista toimintaa, jota emme kenties pidä yhtä vakavana ongelmana. Meidän kaikkien on kannettava vastuumme.
<SPEAKER ID="270" NAME="Janusz Władysław Zemke" AFFILIATION="S&amp;D">
(PL) Arvoisa puhemies, aloitan sillä, mitä edellinen puhuja täällä totesi. Hyvä Georgios Papanikolaou, totesitte hyvin varmasti, että Euroopassa oli laittomia vankiloita, myös Puolassa ja Romaniassa. Puolalaisena haluan todeta selvästi, että varmoja todisteita siitä, että Puolassa olisi tällaisia vankiloita, ei ole saatu. Se on ensimmäinen kommenttini. Sitten toinen kommenttini: Luullakseni istuntosalissa olevien parlamentin jäsenten kesken ei ole kiistaa siitä, pitäisikö Guantánamon toiminta lopettaa. On kuitenkin hyvin helppo havaita, että Guantánamon sulkemisesta tulee erittäin monimutkainen prosessi ja ettei kukaan tahdo auttaa siinä. On pohdittava, mitä asialle voidaan tehdä. Haluankin kysyä seuraavaa: onko vankien sijoittamis- ja kuulustelutekniikoihin tehty mitään muutoksia? Guantánamossahan on käytetty monia erilaisia menetelmiä aina vankien pään painamisesta vedenpinnan alle heidän yökausia kestäneeseen valvottamiseensa. Olemmeko varmoja, ettei näitä epäinhimillisiä tekniikoita enää käytetä siellä?
<SPEAKER ID="271" NAME="Krisztina Morvai" AFFILIATION="NI">
(HU) Olen tyytyväinen siihen, että kollegani paheksuvat niin voimakkaasti Guantánamossa terrorismin torjunnan nimissä tapahtuvia kovaotteisia ihmisoikeusloukkauksia. Voin kuitenkin suhtautua vakavasti tähän paheksuntaan vain, jos lupaatte vihdoinkin reagoida lukuisiin tästä asiasta esittämiini kannanottoihin ja tutkia omaa sisäistä Guantánamon-kysymystämme täällä EU:ssa, Unkarissa. Toistan ties kuinka monennen kerran, että Unkarissa on 12 poliittisen opposition jäsentä, jotka ovat olleet tutkintavankeudessa lähes vuoden terrorismisyytteiden takia, joita pidetään samanlaisissa oloissa kuin Guantánamossa ja joiden rikosprosessuaalisia oikeuksia loukataan aivan yhtä paljon kuin Guantánamon vankienkin. Pyydän kollegoitani ystävällisesti osoittamaan kättä nostamalla, kuka teistä on valmis ottamaan tämän asian vakavasti ja osallistumaan yksityiskohtaiseen tutkintaan. Odotan arvoisan puhemiehen ja kollegojeni kädennostoa.
<SPEAKER ID="272" NAME="Diego López Garrido">
neuvoston puheenjohtaja. - (ES) Arvoisa puhemies, haluan käsitellä kahta erityiskysymystä, jotka on mainittu. Toisen mainitsi José Ignacio Salafranca Sánchez-Neyra ja toisen Helmut Scholz.
<P>
Ensimmäinen niistä on Jemen. Minulla ei ole Jemenin osalta todisteita siitä, että olisi tehty tai aiottaisiin tehdä konkreettinen päätös, joka yhdistäisi Jemenin sieltä tuleviin ja Guantánamossa oleviin vankeihin. EU:n kaikkien aikojen ensimmäisen ulkoasiainneuvoston kokouksen päätelmien aiheena oli Jemenin tilanne. Vain yksi tavanomainen ulkoasiainneuvoston kokous on pidetty 25. tammikuuta, ja sen päätelmissä kehotettiin Jemeniä toteuttamaan merkittävä poliittinen uudistusohjelma, mutta Guantánamon-kysymykseen ei viitattu. Tuemme tietenkin näitä päätelmiä ja konferenssia, joka pidettiin Lontoossa 27. tammikuuta.
<P>
Helmut Scholzin viittauksesta Guantánamo Bayn tilanteeseen ja sen alueellisen aseman mahdolliseen muuttamiseen totean, että tämä kysymys juontaa juurensa Yhdysvaltojen ja Kuuban vuonna 1903 tekemästä kansainvälisestä sopimuksesta. Näin ollen se on täysin Kuuban ja Yhdysvaltojen kahdenvälinen asia.
<P>
Uskoakseni yleinen yksimielisyys vallitsee siitä, että Guantánamon vankila on sarja ihmisoikeusloukkauksia ja oikeudellisia virheitä, joita ei voida suvaita, joiden emme halua toistuvan ja joita Euroopan unioni on arvostellut ankarasti. Nimenomaan tästä syystä haluamme tehdä yhteistyötä Yhdysvaltain presidentin kanssa, joka päätti tehdä lopun Guantánamosta ja sulkea vankilan. Tämän lisäksi hän päätti Yhdysvaltojen vankilapolitiikan uudelleentarkastelusta.
<P>
Näin ollen Ivo Vajgl'in huomautukset, jotka koskevat todellista tarvetta sulkea vankila laajojen ihmisoikeusloukkausten takia, sekä muut huomautukset, ovat täysin perusteltuja. Sitä paitsi olen joka tapauksessa sitä mieltä, että muissa maailman maissa tai Euroopassa tapahtuvat ihmisoikeusloukkaukset eivät tarkoita sitä, etteikö tätä tilannetta pitäisi arvostella tai että meidän ei pitäisi pyrkiä varmistamaan, ettei sellaista enää tapahdu. Viittaan tässä Mike Nattrassin puheenvuoroon, sillä hän on varmasti samaa mieltä siitä, ettei Euroopassa ole mitään samankaltaista kuin Guantánamon vankila.
<P>
Euroopan unioni ja Yhdysvallat ovat tehneet hyvin perusteellista työtä tämän asian parissa. Olen maininnut 15. kesäkuuta 2009 annetun julkilausuman, jossa Yhdysvallat ja Euroopan unioni sitoutuivat lujittamaan ihmisoikeuksia ja tehostamaan terrorismin torjuntaa. Tämä koskee Guantánamon vankilassa tapahtuneita ihmisoikeusloukkauksia, mutta edellyttää myös vapauksien, perusoikeuksien ja laillisuusperiaatteen ehdotonta kunnioittamista terrorismin torjunnassa. Meidän on tärkeää olla tästä yksimielisiä. Siksi olen täysin samaa mieltä siitä, mitä Carlos Coelho totesi Euroopan unionin panoksen merkityksestä tälle asialle.
<P>
Emme kuitenkaan puhu ainoastaan Yhdysvaltojen päätöksestä sulkea Guantánamo ja kaikista siihen liittyvistä ongelmista, joita käsittelin ensimmäisessä puheenvuorossani. On myös myönnettävä, että presidentti Obama on todella tekemässä pesäeroa menneisyyteen. Tämä merkitse uuden lehden kääntämistä, ei vain Guantánamon vaan myös kaikkien siihen liittyvien menettelytapojen osalta. Mielestäni tämä on täysin selvää, kun tarkastelemme presidentti Obaman toteuttamia toimenpiteitä.
<P>
Hän on tehnyt lopun CIA:n salaisista pidätyksistä ja määrännyt, että tästä lähtien Punaisen Ristin kansainvälisen komitean on rekisteröitävä kaikki yhdysvaltalaisvangit. Hän on myös tehnyt lopun CIA:n käyttämistä "tehostetuista" kuulustelutekniikoista. Näin olen yhdysvaltalaistutkijat eivät enää voi käyttää perusteena 11. syyskuuta jälkeen kidutuksesta ja kuulustelutekniikoista annettuja oikeudellisia lausuntoja, mikä tietenkin merkitsee uuden lehden kääntämistä. Myös siirtämistä koskevia periaatteita on tarkasteltu uudelleen sen varmistamiseksi, että ne ovat kansainvälisen oikeuden mukaiset.
<P>
Suhtaudumme tähän myönteisesti, ja totesimme sen yhteisessä julkilausumassa. Olemme tyytyväisiä siihen, että säilöönotto-, siirtämis-, oikeudenkäynti- ja kuulustelupolitiikkoja sekä terrorismin torjuntatoimia on tarkistettu perinpohjaisesti. Siksi totesimme julkilausumassa avoimesti panevamme merkille Yhdysvaltojen sitoumuksen harkita uudelleen kaikkia turvallisuuteen liittyviä kysymyksiä ja tarkistaa perusteellisesti toteutettuja politiikkoja presidentti Obaman 22. tammikuuta 2009 allekirjoittaman täytäntöönpanomääräyksen ansiosta.
<P>
Mielestäni tätä on syytä korostaa. Tavoitteen saavuttamiseksi meidän on tietenkin tehtävä yhteistyötä, ja María Paloma Muñiz De Urquiza viittasi hyvin selvästi yhteistyöhön Yhdysvaltojen kanssa. EU on arvostellut vankilaa useaan otteeseen, ja sen on tehtävä yhteistyötä mahdollisuuksien mukaan, vaikka asiassa onkin kahdenlaisia rajoituksia. Yksi Yhdysvaltoja koskeva rajoitus on se, että viime kädessä sovelletaan Yhdysvaltojen lainsäädäntöä ja Yhdysvallat käyttää itsemääräämisoikeuttaan. Toinen on se, että myös Euroopan unionin jäsenvaltiot päättävät itsenäisesti, ottavatko ne vastaan Guantánamon vankeja.
<P>
On selvää, että neuvoston puheenjohtajavaltio on ehdottomasti yhteistyön ja yhteistyön edistämisen kannalla ja kunnioittaa samalla jokaisen maan ja jokaisen kansalaisen oikeutta turvallisuuteen, joka on siten toinen huomioon otettava periaate. Kuten Ana Gomes totesi, meidän on siis edistettävä Yhdysvaltojen ja Euroopan unionin yhteistyötä, mutta myös EU:n jäsenvaltioiden välistä yhteistyötä.
<P>
Meidän on tehtävä tässä asiassa keskinäistä yhteistyötä, käytävä keskenämme vuoropuhelua, ja osaksi laajennettava tätä vuoropuhelua Guantánamoa koskevasta aiheesta muihin aiheisiin. Jotkut puhujat, kuten Heidi Hautala ja Ryszard Czarnecki, ovat maininneet kysymyksen uhreista. Mielestäni tämä on yksi niistä vuoropuhelun aihealoista, joka on otettava huomioon Yhdysvaltain-suhteissamme. Mielestäni lukuisien terrorismirikosten uhreja koskeva vuoropuhelu on asia, jota on tulevaisuudessa käsiteltävä, mutta joka tapauksessa tästä kysymyksestä on käynnissä syvällinen vuoropuhelu Yhdysvaltojen kanssa.
<P>
Toteaisin lopuksi, että Euroopan unionilla on hyvin selvä kanta Guantánamon-kysymykseen vankilan sulkemisen puolesta. Euroopan unionilla on hyvin selvä kanta, että ihmisoikeuksia ja perusvapauksia ei pidä loukata millään perusteella, minkä lisäksi se tietenkin puoltaa terrorismintorjuntaa ja Yhdysvaltojen kanssa tehtävää yhteistyötä. Tämä on uskottava kannanotto, sillä on kiistatta tapahtunut perinpohjainen muutos, ilmiselvä muutos entiseen verrattuna sikäli kuin on kyse Yhdysvaltojen ja presidentti Obaman terrorisminvastaisesta politiikasta sekä monista säilöönottoa, siirtämistä ja kuulusteluja koskevista politiikoista. Meidän on vahvistettava tätä kantaa ja autettava sen vakiinnuttamisessa. Neuvosto kannattaa siis ehdottomasti Yhdysvaltojen kanssa tehtävää yhteistyötä, jotta onnistumme siinä, mitä kaikki haluavat, eli Guantánamon vankilan sulkemisessa.
<SPEAKER ID="273" NAME="Paweł Samecki">
komission jäsen. - (EN) Arvoisa puhemies, ensinnäkin haluan toistaa, että mielestämme on Euroopan unionin yhteisen edun mukaista sulkea Guantánamon pidätyskeskus, ja kuten olen aiemmin todennut, komissio odottaa, että lähitulevaisuudessa Yhdysvaltain hallinto edistyy Guantánamon sulkemisessa.
<P>
Kommenttina Helmut Scholzin puheenvuoroon haluan korostaa uudelleen, että mielestämme päävastuu Guantánamosta on Yhdysvalloilla. Komissio on kuitenkin sitä mieltä, että meidän, Euroopan unionin, pitäisi auttaa mahdollisuuksien mukaan kysymyksen ratkaisemisessa, ja Obaman hallinto on jo toteuttanut joitakin tärkeitä toimia. Ministeri mainitsi ne.
<P>
Vastauksena Janusz Władysław Zemken kysymykseen on syytä mainita, että presidentti Obama lopetti tehostettujen kuulustelutoimenpiteiden ja -tekniikoiden käytön, ja olemme tyytyväisiä tähän ratkaisuun.
<P>
Vastauksena José Ignacio Salafranca Sánchez-Neyran kysymykseen niistä 50 pidätetystä, joiden kohtaloa ei ole vielä ratkaistu, totean, että uskomme Yhdysvaltain hallinnon jatkavan kyseisten 50 tapauksen käsittelyä ja pääsevän samankaltaiseen vaiheeseen tai ratkaisuun kuin aiemmissakin tapauksissa.
<P>
Komissio ei ole vielä saanut työryhmän raporttia, joten emme voi antaa teille tarkempaa selvitystä, mutta yleisesti ottaen olemme sitä mieltä, että kaikkien on saatava asianmukainen oikeudenkäynti.
<P>
Lopuksi totean, että meidän pitäisi edelleen tukea EU:n koordinoitua lähestymistapaa tilanteeseen, ja arvostamme parlamentin panosta ja toimia tässä asiassa.
<SPEAKER ID="274" NAME="Puhemies">
(EN) Keskustelu on päättynyt.
