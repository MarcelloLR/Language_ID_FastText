<CHAPTER ID="003">
Puhemiehen julkilausumat
<SPEAKER ID="008" NAME="Puhemies">
(DE) Hyvät kollegat, arvoisat naiset ja herrat, tänään ei ole pelkästään kansainvälinen kuolemanrangaistuksen vastainen päivä. Euroopan neuvosto ja sen 47 jäsenvaltiota julistivat lokakuun 10. päivän eurooppalaiseksi kuolemanrangaistuksen vastaiseksi päiväksi Euroopan parlamentin ja Euroopan komission tuella.
<P>
Olemme iloisia, että bulgarialaiset sairaanhoitajat ja lääkärit, jotka välttivät vähän aikaa sitten kuolemanrangaistuksen Libyassa, ovat nyt täällä läsnä.
<P>
(Jatkuvia suosionosoituksia)
<P>
Haluaisin käyttää tätä tilaisuutta toivottaakseni koko parlamentin puolesta tervetulleiksi sairaanhoitajat Nasya Nenovan, Kristiyana Valchevan, Snezhana Dimitrovan, Valya Chervenyashkan, Valya Siropulon ja lääkärit Ashraf Ahmed Gomma El Hagousin ja Zdravko Gueorguievin.
<P>
Heitä pidettiin tutkintavankeudessa Libyassa kahdeksan vuotta, vuoden 1999 helmikuusta alkaen, ja syytettiin väärin perustein HIV:n tartuttamisesta tarkoituksellisesti satoihin libyalaisiin lapsiin.
<P>
Vastustamme kuolemanrangaistusta. Vetosimme useita kertoja libyalaisiin viranomaisiin, jotta bulgarialaiset sairaanhoitajat ja palestiinalaiset lääkärit vapautettaisiin.
<P>
Kuolemanrangaistus rikkoo vakavasti ihmisoikeuksia ja ennen kaikkea oikeutta elää. Haluaisinkin painottaa Euroopan parlamentin puolesta, että olemme järkähtämättömän sitoutuneita kampanjaamme kuolemanrangaistusta vastaan. Pidämme asiaa erittäin tärkeänä suhteissamme naapurialueisiimme ja kumppaneihimme koko maailmassa.
<P>
Olemme kiitollisia niille maille, jotka ovat poistaneet kuolemanrangaistuksen äskettäin, erityisesti Ruandalle. Tämä esimerkki osoittaa, että jopa valtiot, joiden kansalaiset ovat kärsineet kauheista rikoksista, luopuvat kuolemanrangaistuksen käytöstä oikeuden välineenä. Kuolemanrangaistuksen maailmanlaajuista poistamista voidaan jouduttaa myös ensi vuonna Pekingin olympialaisten yhteydessä. Olympialaiset tarjoavat tilaisuuden rikkoa vaikenemisen muureja, joilla Kiina ympäröi kuolemanrangaistuksen käyttöään.
<P>
Euroopan unioni antoi Yhdistyneiden Kansakuntien yleiskokoukselle päätöslauselmaesityksen kuolemanrangaistuksesta. Euroopan parlamentti kehui tätä aloitetta laajalti. Se on tärkeä askel kohti kuolemanrangaistuksen poistamista, ja pyydämme tässä yhteydessä puheenjohtajavaltio Portugalia edistämään asiaa myös New Yorkissa Yhdistyneissä Kansakunnissa.
<P>
Euroopan parlamentti on käynyt kysymyksestä monia keskusteluja ja antanut kuolemanrangaistuksesta jo pelkästään tänä vuonna kolme päätöslauselmaa. Mitään muuta kysymystä ei ole käsitelty Euroopan parlamentissa yhtä tiiviisti. Emme hyväksy kuolemanrangaistusta koskaan missään muodossa tai mistään syistä.
<P>
Euroopan unionin jäsenvaltioilla on yhteinen arvoperusta, ja unionista on tullut yhteisö, jossa ei anneta kuolemanrangaistuksia. Tämä sitoumus on kirjattu myös EU:n perusoikeuskirjaan. Kun perusoikeuskirjasta tulee oikeudellisesti sitova uudistussopimuksen nojalla, voimme sanoa, että kuolemanrangaistus on poistettu Euroopan unionista kaikilla tasoilla. Olen iloinen ja kiitollinen, että yksikään Euroopan unionin jäsenvaltio ei ole kyseenalaistanut perusoikeuskirjaan kirjattua kuolemanrangaistuksen poistamista. Yksikään jäsenvaltio ei myöskään ole harkinnut vakavissaan kuolemanrangaistuksen ottamista uudelleen käyttöön. Euroopan unioni voi muistuttaa tästä epätavallisesta saavutuksesta toimiessaan ihmisoikeuksien alalla maailmanlaajuisesti ja puolustaessaan saavutustaan.
<P>
Pyydän teitä nyt hiljentymään minuutin ajaksi uhrien muistoksi.
<P>
Tänään eurooppalaisena ja kansainvälisenä kuolemanrangaistuksen vastaisena päivänä me, Euroopan parlamentti, vaadimme, että kaikki ne valtiot, jotka panevat vielä kuolemantuomioita täytäntöön, seuraisivat esimerkkiämme ja luopuisivat kuolemanrangaistuksesta. Euroopan unioni on valmis ja innokas tarjoamaan apuaan.
<P>
(Suosionosoituksia)
<SPEAKER ID="009" NAME="Daniel Cohn-Bendit" AFFILIATION="Verts/ALE">
(DE) Arvoisa puhemies, haluaisin ilmoittaa yhden asian ja pyytää tukeanne. Kuten tiedätte, ryhmämme päätti järjestää laajennetun puheenjohtajiston kokouksen Moskovassa keskustellakseen erilaisista Venäjän ja Euroopan unionin välisistä ongelmista venäläisten hallituksen ja opposition edustajien kanssa. Valitettavasti kokousta ei voitu kuitenkaan pitää, koska Venäjän hallinto ei myöntänyt työntekijöillemme viisumeita. Tämä tapahtui viikko sen jälkeen, kun ihmisoikeuksien alivaliokunta olisi halunnut järjestää vastaavan kokouksen Moskovassa, mutta ei myöskään saanut viisumeita, ja kokous jäi siis pitämättä.
<P>
Meistä on sietämätöntä, että hallinto, jota jotkut valtionpäämiehet kuvaavat täysin demokraattiseksi, ei salli meidän järjestää Moskovassa täysin demokraattista tilaisuutta. Pyydämme parlamenttia arvioimaan tätä toimintaa ja pyydämme teitä, arvoisa puhemies, tukemaan asiaa ja toimittamaan kirjallisen selvityksen paikallisille suurlähettiläille ja Venäjän hallitukselle.
<P>
(Suosionosoituksia)
<SPEAKER ID="010" NAME="Puhemies">
(DE) Kiitokset, Daniel Cohn-Bendit. Vastaan pyyntöönne vakaumuksestani ja velvollisuudestani.
