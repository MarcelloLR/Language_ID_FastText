<CHAPTER ID="003-01">
1. Euroopan maiden alueen epäilty käyttö CIA:n vankikuljetuksiin ja vankien laittomaan säilyttämiseen (äänestys)
<P>
- Ennen äänestystä
<SPEAKER ID="451" NAME="Giovanni Claudio Fava " AFFILIATION="PSE">
esittelijä. - (IT) Arvoisa puhemies, ilmoitan vain yksiköille, että mietinnön 114, 127 ja 128 kohdat ovat ristiriidassa sen mietinnön kanssa, josta valiokunta äänesti, ja siksi kyseiset kohdat on yhdenmukaistettava muiden vastaavien kohtien kanssa. Mikäli siis tarkistus 228 hyväksytään, myös tarkistukset 234 ja 235 on hyväksyttävä.
<SPEAKER ID="087" NAME="Ignasi Guardans Cambó" AFFILIATION="ALDE">
(FR) Ymmärrän hyvin, että parlamentti on päättänyt äänestää koko tarkistuspaketista. Voisiko joku kuitenkin selittää, miten ryhmäni pitää toimia, mikäli tarkistuksista äänestetään yhtenä ryhmänä, ja ryhmäni haluaa tukea tiettyjä tarkistuksia ja vastustaa toisia tarkistuksia tai jopa hylätä ne. Arvoisa puhemies, miten tällaisessa tapauksessa pitää menetellä? Tässä esimerkkitapauksessa haluamme nimittäin tukea joitakin tarkistuksia ja äänestää toisia tarkistuksia vastaan. Arvoisa puhemies, mitä ehdotatte?
<SPEAKER ID="088" NAME="Puhemies">
Tästä syystä ryhmiä kehotettiin esittämään ajoissa pyyntöjä erillisistä äänestyksistä, kuten Euroopan kansanpuolueen (kristillisdemokraatit) ja Euroopan demokraattien ryhmä tekikin. Näin ollen eniten ongelmia aiheuttaneet tarkistukset, joista ryhmät halusivat tarkemman äänestyksen, poistetaan siis yhtenä ryhmänä äänestettävistä tarkistuksista ja jätetään parlamentin käsiteltäviksi hieman myöhemmin.
<P>
Ellei ryhmänne ole pyytänyt erillistä äänestystä määrätyistä tarkistuspaketeista, se tarkoittaa, että ne eivät periaatteessa aiheuta ongelmia. En halua avata keskustelua tästä aiheesta uudelleen.
<P>
(Jäsen Guardans Cambó pyysi puheenvuoroa.)
<P>
Kaikki ymmärsivät kantanne, ja toivon antaneeni teille mahdollisimman puolueettoman teknisen selityksen. Hyvä jäsen Guardans Cambó, en anna teille puheenvuoroa, olette puhunut jo kahdesti.
<P>
(Jäsen Guardans Cambó pyysi edelleen puheenvuoroa.)
<P>
Jos haluatte pyytää uutta erillistä äänestystä, ilmoittakaa tarkemmin, mistä kohdasta haluatte äänestää, ja lisään sen äänestysluetteloon.
<SPEAKER ID="452" NAME="Ignasi Guardans Cambó" AFFILIATION="ALDE">
(EN) Pyydän erillistä äänestystä tarkistuksesta 38.
<P>
- Ennen tarkistuksesta 60 toimitettua äänestystä
<SPEAKER ID="090" NAME="Giovanni Claudio Fava " AFFILIATION="PSE">
esittelijä. - (IT) Arvoisa puhemies, suullisen tarkistuksen tarkoituksena on korvata yksikkömuoto monikolla: Italian yhteistyöstä puhuttaessa sana "asiakirja" korvataan sanalla "asiakirjat", ja kyseisen kohdan loppuosa muutetaan vastaavasti monikkoon.
<P>
(Suullinen tarkistus hyväksyttiin.)
<SPEAKER ID="453" NAME="Giusto Catania" AFFILIATION="GUE/NGL">
(IT) Arvoisa puhemies, ilmoitan vain, että tämän suullisen tarkistuksen hyväksymisen johdosta ryhmämme peruu tarkistuksen 261.
<P>
- 66 kohdasta toimitetun äänestyksen jälkeen
<SPEAKER ID="455" NAME="Ignasi Guardans Cambó" AFFILIATION="ALDE">
(FR) Arvoisa puhemies, mielestäni on kaikkien edun mukaista, että ryhmät äänestävät päätöksensä mukaisesti. Unioni kansakuntien Euroopan puolesta -ryhmän esittämien tarkistusten poistaminen luettelosta aiheuttaa parhaillaan melkoisesti sekaannusta monien kollegojen keskuudessa. He kuvittelevat äänestävänsä Unioni kansakuntien Euroopan puolesta -ryhmän esittämistä tarkistuksista, vaikka äänestys koskee alkuperäisiä kohtia. Pyydänkin teitä tarkistamaan sähköisesti alkuperäisestä 66 kohdasta toimitetun äänestyksen, ja kehotan kollegoja aina tarkistamaan, koskeeko äänestys alkuperäistä kohtaa vai tarkistusta.
<SPEAKER ID="456" NAME="Johannes Blokland" AFFILIATION="IND/DEM">
(NL) Arvoisa puhemies, äänestäminen on tavallistakin hankalampaa siksi, että kuulokkeistani kuulen meidän äänestävän 66 kohdasta, mikä näkyy myös kuvaruudulta, mutta te sanotte meidän äänestävän 68 kohdasta. Luullakseni sanojenne pitäisi vastata sitä, mitä näemme kuvaruudulta ja kuulemme äänentoistojärjestelmästä.
<P>
(Äänestykset keskeytettiin klo 12.00 juhlaistunnon ajaksi ja niitä jatkettiin klo 12.30.)
