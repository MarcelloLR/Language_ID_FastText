<CHAPTER ID="007-01">
1. Euroopan parlamentin varapuhemiehen valinta (äänestys) 
<SPEAKER ID="128" NAME="Puhemies">
(PL) Esityslistalla on seuraavana Euroopan parlamentin varapuhemiehen valinta työjärjestyksen 13, 15 ja 18 artiklan mukaisesti.
<P>
Kuten tiedätte, eräs kollegamme, joka oli 11. varapuhemies, on valittu maansa kansalliseen parlamenttiin ja toimii sen puhemiehenä. Tarkoitan Pál Schmittiä. Tänään valitsemme uuden varapuhemiehen hänen sijalleen. Olen vastaanottanut seuraavan ehdokkuuden: László Tőkés. Ehdokas on ilmoittanut minulle virallisesti suostuvansa ehdokkaaksi asettamiseen. Koska ehdokkaita on vain yksi, ehdotan, että hänen valintansa vahvistetaan suosionosoituksin työjärjestyksen 13 artiklan 1 kohdan mukaisesti.
<P>
Kysyisin, vastustaako kukaan tätä? Tämän artiklan mukaan minun on kysyttävä sitä.
<SPEAKER ID="129" NAME="Corneliu Vadim Tudor" AFFILIATION="NI">
(EN) Arvoisa puhemies, tänään häpeän ensi kertaa sitä, että olen Euroopan parlamentin jäsen. Tämä on ensimmäinen kerta, kun mies, joka kiistää ensimmäisen maailmansodan jälkeen allekirjoitetun Trianonin rauhansopimuksen, ylennetään ja äänestetään näin tärkeään asemaan Euroopassa. Romanian kansa...
<P>
(Puhemies keskeytti puhujan.)
<SPEAKER ID="130" NAME="Puhemies">
(PL) Te vastustatte tätä valintaa, joten suoritamme virallisen äänestyksen. Äänestämme koneäänestyksellä.
<SPEAKER ID="131" NAME="Hannes Swoboda" AFFILIATION="S&amp;D">
(DE) Arvoisa puhemies, meille kerrottiin, että ehdokas haluaisi ensin esittää julkilausuman. Olemme ehkä saaneet väärää tietoa, muta jos ehdokas haluaa esittää julkilausuman, teidän olisi annettava hänelle puheenvuoro.
<SPEAKER ID="132" NAME="László Tőkés" AFFILIATION="PPE">
(EN) Arvoisa puhemies, olen valmistellut täksi päiväksi lyhyen julkilausuman, jonka haluaisin lukea.
<P>
Minulle on suuri kunnia tulla nimitetyksi Euroopan parlamentin varapuhemieheksi Euroopan kansanpuolueen tuella. Samanlainen kunnia oli saada joulukuussa 2009, Romanian kommunistidiktatuurin kaatumisen 20-vuotisjuhlavuonna, Tähden ritarikunnan risti, joka on Romanian valtion korkein kunniamerkki. Kaksikymmentä vuotta sitten Timişoarassa eri etnisiä ja uskonnollisia yhteisöjä edustavat kansalaiset, joita yhdistivät ymmärrys, rohkeus ja samojen vaarojen kohtaaminen yhdessä, nousivat Ceauşescun hallintoa vastaan. Kuten silloin, pyrin edelleen edustamaan maani etuja ihmisoikeuksien, vähemmistöjen oikeuksien ja uskonnollisten oikeuksien sekä vapauden puolustamisen hengessä eurooppalaisiin ja kristillisiin arvoihin sitoutuneena.
<P>
Olen sitoutunut edistämään entisten kommunistimaiden sekä Itä- ja Keski-Euroopan valtioiden ja etenkin Euroopan kansanpuolueen jäsenenä edustamani Romanian unkarilaisvähemmistön yhdentymistä Eurooppaan. Olen hyvin iloinen, että saan olla Euroopan parlamentin jäsen Lissabonin sopimuksen voimaantulon jälkeisenä aikana, sillä sopimus merkitsee uutta alkua yhdistyneen Euroopan historiassa. Kiitos tarkkaavaisuudestanne.
<P>
(Suosionosoituksia)
<SPEAKER ID="133" NAME="Puhemies">
(PL) Äänestämme koneäänestyksellä. Kun olen julistanut äänestyksen alkaneeksi, näytöllä näkyvät seuraavat tiedot: äänestyksen aihe ja ehdokkaan nimi. Äänestääksenne ehdokkaan puolesta teidän on painettava "+"nappia. Voitte luonnollisesti myös äänestää tyhjää - sitä varten on "0"nappi, kuten tiedätte. Kaikki on siis selvää. Työjärjestyksen 15 artiklan mukaan valituksi tulee se ehdokas, joka saa ehdottoman enemmistön annetuista äänistä, mikä merkitsee sitä, että vain puoltoäänet otetaan huomioon.
<SPEAKER ID="134" NAME="Marc Tarabella" AFFILIATION="S&amp;D">
(FR) Arvoisa puhemies, pyydän anteeksi, olen ehkä ainoa ymmärtämätön henkilö täällä parlamentissa, mutta en tosiaan tiedä, miten meidän pitää äänestää. Tässä on nolla, numero ykkönen ja risti. Minä en suoraan sanottuna tiedä, miten äänestää puolesta tai vastaan taikka tyhjää. Olisi hyödyllistä, jos asia voitaisiin selittää kunnolla.
<SPEAKER ID="135" NAME="Martin Schulz" AFFILIATION="S&amp;D">
(DE) Arvoisa puhemies, haluaisin esittää teille vaatimattoman kysymyksen. Teillä on siellä ylhäällä suuri joukko kovapalkkaisia kollegoja, ja uskon heidän pystyvän auttamaan teitä vastaamaan seuraavaan kysymykseen. Näytölläni näkyy nimi Tőkés.
<P>
Laitteessani on kolme nappia, joita nimenhuutoäänestyksissä painetaan. Ensimmäinen nappi tarkoittaa "kyllä", toinen nappi "tyhjä" ja kolmas nappi "ei". Pitääkö tämä paikkansa?
<P>
(Kannattavia välihuomautuksia)
<P>
Tarkoittaako tämä, että ne, jotka haluavat äänestää László Tőkésin puolesta painavat "kyllä"nappia, ne, jotka eivät halua äänestää hänen puolestaan, painavat "ei"nappia, ja ne, jotka haluavat äänestää tyhjää - kuten minun ryhmäni - painavat "tyhjä"nappia? Pitääkö tämä paikkansa?
<P>
(Suosionosoituksia)
<SPEAKER ID="136" NAME="Puhemies">
(PL) Juuri näin sanoin hetki sitten. Ne, jotka haluavat äänestää "kyllä", painavat "kyllä"nappia, ne, jotka haluavat äänestää "ei", painavat "ei"nappia, ja ne, jotka haluavat äänestää tyhjää, painavat "0"nappia.
<SPEAKER ID="137" NAME="Marc Tarabella" AFFILIATION="S&amp;D">
(FR) Arvoisa puhemies, pyydän anteeksi, mutta käytän taas puheenvuoron Martin Schulzin kysymyksen ja teidän hyvin selvän vastauksenne jälkeen, joka kuitenkin oli ristiriidassa sen kanssa, mitä parlamentin yksiköt minulle ovat kertoneet.
<P>
Parlamentin yksiköt ilmoittivat minulle juuri, että voin äänestää puolesta tai tyhjää, mutta en voi äänestää vastaan. Joten asia ei ole ollenkaan selvä. Olen pahoillani, että sekaannun asiaan tällä tavoin, mutta voisimmeko yrittää olla johdonmukaisia. Olisin kiitollinen, jos voisitte antaa minulle selvän vastauksen, arvoisa puhemies.
<SPEAKER ID="138" NAME="Puhemies">
(PL) Selvä vastaus on, että tässä äänestyksessä otetaan huomioon vain puoltoäänet. Vastaäänet ja tyhjät äänet lasketaan yhteen, koska vain "kyllä"äänten määrä on tärkeä. Asia on selvä. "Ei"napin ja "tyhjä"napin painamisella on sama vaikutus.
<P>
Vastaan nyt kolmeen muuhun kysymykseen.
<SPEAKER ID="139" NAME="Georgios Toussas" AFFILIATION="GUE/NGL">
(EL) Arvoisa puhemies, katson, että olemme rikkoneet räikeästi Euroopan parlamentin työjärjestystä. Tätä toimintatapaa ei voida hyväksyä; ei voida hyväksyä, että sitä, kuka äänesti puolesta, kuka vastaan ja kuka tyhjää, ei merkitä muistiin. Eri nappien toimintatavoista voimme huomata, että vastaääniä ei kirjata. Teidän on määrättävä, että äänestys merkitään selvästi muistiin ja että se, kuka äänesti puolesta, kuka vastaan ja kuka tyhjää, kirjataan.
<SPEAKER ID="140" NAME="Robert Atkins" AFFILIATION="ECR">
(EN) Arvoisa puhemies, älykkäiden ihmisten ei varmasti ole mahdotonta ymmärtää, että haluamme äänestää puolesta, vastaan tai tyhjää, kuten tavallisesti. Ettekö voisi järjestää tätä? Ellette voi, me emme voi toimittaa tätä äänestystä.
<SPEAKER ID="141" NAME="Hans-Peter Martin" AFFILIATION="NI">
(DE) Arvoisa puhemies, haluan esittää teknisluontoisen huomautuksen. Laitteissamme on ensin painettava "kyllä"nappia, ja kun sitten painaa "ei"nappia, valo on yhä sininen. Jos haluaa painaa "ei", näytöllä ei näy mitään. Toisin sanoen "ei"nappi toimii vain, jos ensin painaa "kyllä", mikä ei ole teknisesti hyvä ratkaisu.
<SPEAKER ID="142" NAME="Dagmar Roth-Behrendt" AFFILIATION="S&amp;D">
(DE) Arvoisa puhemies, lähestykäämme tätä koko menettelyä hieman rauhallisemmin. Tavallisesti parlamentin varapuhemiehet valitaan yhdessä vaalikauden alussa tai sen aikana. Kun näin tehdään, saamme tietää vain, kuinka monta "kyllä"ääntä kukin ehdokas on saanut - ja tämä myös määrää sen järjestyksen, jossa jäsenet valitaan puhemiehistöön. Koska yksi jäsen on nyt jättänyt parlamentin, valitsemme tänään yhden varapuhemiehen - joten ainoa tärkeä seikka on se, onko hän saanut valintaan tarvittavan määrän puoltoääniä. Millään muulla ei ole väliä. Tämä poikkeaa muista äänestyksistä.
<P>
(Suosionosoituksia)
<P>
Parlamentin puhemies on esittänyt mainion kuvauksen salaisesta äänestyksestä, ja minulla kaikki toimi hienosti ilman, että minun täytyi painaa useita nappeja. Painoin sitä nappia, jota halusin painaa, ja sininen valo syttyi. Voisimme kaikki ehkä kokeilla tätä yhdessä vielä kerran, arvoisa puhemies.
<P>
(Suosionosoituksia)
<SPEAKER ID="143" NAME="Puhemies">
(PL) Julistan äänestyksen alkaneeksi.
<P>
(Parlamentti valitsi koneäänestyksellä (äänestäneitä jäseniä: 621; puolesta: 334; tyhjää: 287) László Tőkésin.)
<P>
Varapuhemiehemme on saanut taakseen määräenemmistön. Onnittelen kollegaamme László Tőkésiä tuloksesta, jolla hänet valitaan parlamentin varapuhemieheksi, ja toivotan hänelle menestystä tehtäviensä hoitamisessa. László Tőkés on 11. sijalla varapuhemiesten arvojärjestyksessä.
<SPEAKER ID="144" NAME="Norica Nicolai" AFFILIATION="ALDE">
(RO) Korttini ei toiminut. Äänestän vastaan.
<SPEAKER ID="145" NAME="Stavros Lambrinidis" AFFILIATION="S&amp;D">
(EN) Arvoisa puhemies, olen pahoillani, että joudun vielä pitkittämään tätä asiaa. Sanoitte ohjeissanne, että jäsenet voivat äänestää joko puolesta tai tyhjää. Lopullisissa tuloksissa näkyvät kuitenkin "puolesta", "tyhjää" ja "vastaan"äänet. Käsitykseni mukaan monet olisivat saattaneet äänestää toisin, jos he olisivat tienneet, että he voivat valita kolmesta vaihtoehdosta. Jos tämä todella on oikea tapa toimia, pyytäisin, että teemme sen vielä kerran.
<SPEAKER ID="146" NAME="Puhemies">
(PL) Hyvät jäsenet, kuuntelen varauksianne äänestyksen suhteen erillisessä menettelyssä äänestyksen jälkeen. Emme päätä tästä asiasta tässä ja nyt. Äänestyksessä saatiin määräenemmistö, ja tämän tuloksen perusteella olemme valinneet László Tőkésin varapuhemieheksi. Kaikki varaukset otetaan huomioon. Pyydän teitä ilmoittamaan ne minulle tämän päivän loppuun mennessä. Päätämme tästä asiasta huomenna. Annan suoran vastauksen varauksiinne. Paljon kiitoksia.
<SPEAKER ID="148" NAME="Hannes Swoboda" AFFILIATION="S&amp;D">
(DE) Arvoisa puhemies, haluaisin vain huomauttaa, että äskeisen äänestyksen mukaan parlamentissa on 789 jäsentä. Se on hiukan liikaa. Toivon, että tulevissa äänestyksissä ei näytä siltä, että jäseniä olisi 789.
<SPEAKER ID="149" NAME="Puhemies">
(EN) Jos äänestyksen päättyessä on jotain lisättävää, esitän sen teille.
<SPEAKER ID="150" NAME="Robert Atkins" AFFILIATION="ECR">
(EN) Arvoisa puhemies, Hannes Swobodan huomautus on täysin perusteltu. Hyvä ystäväni Malcolm Harbour on tehnyt laskutoimituksia, ja jos on niin, että äänestäneitä jäseniä on enemmän kuin heitä täällä todella on läsnä - 785, tai ehkä jopa 789 - on selvää, että äänestystulos ei voi olla pätevä.
<P>
(Suosionosoituksia)
<P>
Meidän on harkittava - ja kehotan teitä esittämään tämän asian puhemiehistölle välittömästi, kun olette lopettanut puheen johtamisen - uuden äänestyksen toimittamista huomenna, mieluiten joko lippuäänestyksenä tai ainakin asianmukaisesti toimivan järjestelmän avulla.
<SPEAKER ID="151" NAME="Puhemies">
(EN) Kuten sanoin, yritän vastata teille ennen näiden äänestysten päättymistä. Asiassa näyttää olevan ristiriita. Hannes Swoboda otti sen esille, ja myös Robert Atkins on pannut sen merkille. Yritämme saada teille tietoja asiasta mahdollisimman pian. En todella halua enää pitkittää tätä. Tätä kysymystä on tutkittava ja sitä tutkitaan parhaillaan, ja palaan asiaan mahdollisimman pian.
