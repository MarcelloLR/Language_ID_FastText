<CHAPTER ID="014-02">
2. Toimittaja Alan Johnstonin kidnappaus Gazassa
<SPEAKER ID="193" NAME="Puhemies">
Esityslistalla on seuraavana keskustelu kuudesta päätöslauselmasta toimittaja Alan Johnstonin kidnappauksesta Gazassa.
<SPEAKER ID="194" NAME="Richard Howitt " AFFILIATION="PSE">
esittäjä. - (EN) Arvoisa puhemies, jos sallitte, kerron aluksi, että viime viikolla yli tuhat BBC:n työntekijää, Alan Johnstonin ystävää ja kollegaa osallistui hiljaiseen mielenosoitukseen hänen puolestaan BBC:n tiloissa kaikkialla maailmassa. Haluan toivottaa tervetulleiksi täällä Strasbourgissa työskentelevät BBC:n työntekijät, jotka ovat kadonneen kollegansa puolesta yleisölehtereillä kuuntelemassa tämänpäiväistä keskusteluamme.
<P>
(Suosionosoituksia)
<P>
Aina kun jossain päin maailmaa siepataan joku, uhrin ystävät ja perhe turvautuvat tiedotusvälineisiin, jotta ne kiinnittäisivät julkisuuden ja meidän poliittisten päättäjien huomion heille rakkaaseen ihmiseen. Kun siepattu on toimittaja, meidän vastuullamme on pitää hänen tilanteensa julkisuudessa samoin kuin toimittajat tekisivät meille.
<P>
Näin on käynyt BBC:n toimittajalle Alan Johnstonille, joka siepattiin Gazassa 46 päivää sitten. Alanin toiminta on lahjomattomuudessaan ja puolueettomuudessaan ollut BBC:n erinomaisen maineen veroista. Hän on aiemmin työskennellyt Uzbekistanissa ja Afganistanissa ja on viime aikoina raportoinut pyyteettömästi palestiinalaisten tilanteesta. Hän on päässyt läheiseen yhteyteen palestiinalaisten kanssa ja kunnioittaa heitä syvästi. Tästä on osoituksena laaja yleisö, josta 50 000 henkeä on tällä viikolla allekirjoittanut sähköisen vetoomuksen hänen vapauttamisensa puolesta.
<P>
Ajatuksissamme ovat ennen kaikkea Graham ja Margaret Johnston sekä muut perheenjäsenet, joille haluamme välittää osanottomme ja tuen ilmaisumme.
<P>
Haluan kiittää koko BBC:n hallintoa ja henkilökuntaa sekä toimittajia ja ammattiliittoja Yhdistyneessä kuningaskunnassa ja kaikkialla maailmassa kampanjasta, jolla pyritään saamaan Alan vapaaksi.
<P>
Eräs kollegani kertoi minulle tänään, että Alan tunnetaan henkilönä, joka tekee tarinoista totta. Tänään hänen elämänsä on meidän tarinamme. Alan Johnston on ainoa länsimainen toimittaja, joka on rohkeasti pysynyt Gazassa, minkä ansiosta hän onkin pystynyt kertomaan palestiinalaisten kärsimyksestä koko maailmalle. Nyt hänestä on tullut yksi omien tarinoidensa päähenkilöistä, kärsimyksen uhri.
<P>
Meille kerrotaan Alanin olevan elossa ja turvassa, mutta emme tiedä, kuka häntä pitää vangittuna. Voimme vain arvailla, olivatko hänen sieppauksensa syyt poliittisia, halutaanko hänestä lunnaita vai etsitäänkö toiminnalle hänen kauttaan tunnustusta. Emme tiedä, mistä näistä on kyse. Tarvitaan poliittista ymmärrystä ja poliittisia ratkaisuja, jotta voidaan estää saman tapahtuminen uudestaan.
<P>
Tänään emme kuitenkaan vastaa poliittisesti vaan humanitaarisesti ja osoitamme sanamme kaikille tahoille: vapauttakaa Alan Johnston turvallisesti ja esteettä. Euroopan parlamentin on kiitettävä EU:n ulkoasiainministerejä tämänviikkoisesta avuntarjouksesta ja omaa korkeaa edustajaamme hänen lupauksistaan pitää jatkuvasti yhteyttä Gazaan. Te epäilemättä pidätte lupauksenne. Käsittääkseni myös komission jäsen Almunia pyytää vastauksena tämänpäiväiseen keskusteluun kollegaansa Micheliä vaatimaan Alan Johnstonin vapauttamista hänen keskustellessaan tänä viikonloppuna presidentti Abbasin ja palestiinalaishallinnon edustajien kanssa. Kiitos siitä.
<P>
Euroopan parlamentti tunnustaa palestiinalaishallinnon antaman tuen ja sen tekemän yhteistyön. Olemme ylpeitä siitä, että EU tukee palestiinalaishallinnon henkilöstöä ja sen tarjoamia peruspalveluja. Palestiinalaishallinnon tiedustelupalvelu on päässyt yhteyteen Alanin sieppaajien kanssa, ja luotamme siihen, että palestiinalaishallinto saa ratkaistua tilanteen.
<P>
Radioalalla sanotaan, että suurin rikos on olla sanomatta mitään mikrofoniin. Alan Johnstonin sieppauksesta johtuva radiohiljaisuus kestänyt jo liian pitkään, ja sen on loputtava.
<P>
(Suosionosoituksia)
<SPEAKER ID="195" NAME="Marcin Libicki " AFFILIATION="UEN">
esittäjä. - (PL) Arvoisa puhemies, on toimittajia, jotka hoitavat velvollisuutensa enemmän tai vähemmän tyydyttävästi, samoin kuin on parempia ja huonompia tiedotusvälineitä. Alan Johnston oli hyvä toimittaja, joka työskenteli tunnetulle, suositulle ja kunnioitetulle tiedotusvälineelle, nimittäin BBC:lle. Alan Johnston siepattiin huolimatta siitä, että hän halusi tarkoituksella työskennellä kriisitilanteessa olevan Lähi-idän väestön puolesta ja elää heidän keskuudessaan. Tai ehkäpä sieppauksen syy oli juuri tämä. Hän työskenteli näiden ihmisten puolesta kertoessaan maailmalle heidän tilanteestaan ja niin tehdessään hän antoi meille päättäjille mahdollisuuden yrittää ratkaista kriisiä, johon meillä valitettavasti on hyvin vähän mahdollisuuksia vaikuttaa.
<P>
Arvoisa puhemies, sieppaukset, terrorismi ja murhat ovat valitettavasti nykymaailmaan kuuluvia ilmiöitä. Tässä maailmassa ei ole enää jäljellä mitään periaatteita, eikä siinä noudateta enää edes sodankäynnin periaatteita, jos niitä nyt voi näin kuvailla. Sotaa käydään alhaisella tavalla. Alan Johnston joutui tämän ilmiön uhriksi. Tietyllä tapaa olemme kaikki uhreja. Toivon, että toimivaltaiset viranomaiset tekevät kaikkensa Alan Johnstonin vapauttamiseksi.
<SPEAKER ID="196" NAME="Marios Matsakis " AFFILIATION="ALDE">
esittäjä. - (EN) Arvoisa puhemies, on päivänselvää, että Gazan palestiinalaiset kärsivät ihmisoikeuksiensa törkeästä rikkomisesta, johon on syynä Israelin aggressiivisen hallituksen määräämä järkyttävä piiritystilanne ja länsimaiden suvaitseva asenne Israelin toimia kohtaan.
<P>
Lisäksi on päivänselvää, että palestiinalaisten päivittäisen kärsimyksen saattavat julkiseen tietoon juuri toimittajat. He puolustavat tiedonvapautta henkensä uhalla ja tukevat näin palestiinalaisten taistelua oikeudenmukaisuuden puolesta. Toimittaja Alan Johnstonin sieppaus onkin palestiinalaisten edun vastaista, ja siitä aiheutuu vahinkoa heidän oikeutetuille vaatimuksilleen. Vetoamme palestiinalaisiin, jotta he pyrkisivät vielä huomattavasti aktiivisemmin saamaan Alan Johnstonin vapaaksi. Näin he auttaisivat ennen kaikkea itseään.
<SPEAKER ID="197" NAME="Erik Meijer " AFFILIATION="GUE/NGL">
esittäjä. - (NL) Arvoisa puhemies, Gaza on pieni kaupunkimainen alue, joka on käytännöllisesti katsoen täysin eristyksissä muusta maailmasta. Naapurimaa Israelin vastustus on johtanut siihen, ettei EU:n varoilla rakennettaviksi suunniteltuja satamaa ja lentokenttää ole saatu aikaiseksi sen enempää kuin tulevan Palestiinan valtion yhteyden laajentamista Jordan-jokeenkaan. Israel oli pitkään työpaikkojen tarjoaja, mutta nyt se on vienyt palestiinalaisilta tämänkin mahdollisuuden pommi-iskujen pelossa ja päästää vain harvat maahan Erezin rajanylityspaikan kautta.
<P>
Israel valvoo myös Egyptin rajan rajanylityksiä. Suuri osa palestiinalaisista asuu tällä eristyneellä alueella ahtaasti kuin sardiinit purkissa ilman työtä, tuloja tai asianmukaista asuntoa. Viisas päätös lakkauttaa Israelin siirtokunnat tältä rannikkoalueelta oli luultavasti hyvä asia siirtokunnissa eläneiden ja ulkopuolisten vihan kohteena olleiden israelilaisten kannalta, muttei juurikaan muiden kannalta.
<P>
Gaza on katastrofialue täynnä ihmisiä, joilla ei ole tulevaisuutta, ja siksi siitä on tullut eräänlainen vankila tai epätoivoisten tekojen tukikohta. Nämä teot käsittivät pitkän aikaa pääasiassa Israelin kohteita vastaan tehtyjä itsemurhaiskuja, mutta nyt niihin kuuluvat myös sieppaukset. Alan Johnston on 15. toimittaja, joka on siepattu Gazassa, eikä hänestä kuultu mitään sieppausta seuranneen kuukauden aikana.
<P>
Kaikki palestiinalaiset johtohenkilöt, niin presidentti Mahmoud Abbas, pääministeri Ismail Haniyeh kuin vangittuna oleva PLO:n johtaja Marwan Barghoutikin, tuomitsevat yksimielisesti nämä kauhistuttavat teot. Johtajat ovat menettämässä kontrollin tapahtumiin siksi, ettei tiellä kohti palestiinalaisten omaa valtiota ja kansalaisten kestävää toimeentuloa ole juurikaan edetty. Tuntemattomat rikolliset nousevat valtaan, kun tulevaisuudennäkymät ovat näin synkät. Tämä ei millään lailla kohenna Palestiinan tai Israelin tilannetta. Esimerkiksi Irakissa ja Afganistanissa työskentelevien toimittajien mahdollisuudet seurata tilannetta paikalla heikkenevät päivä päivältä. Tästä syystä meidän on seurattava tilannetta tarkkaan, ja samasta syystä siepatut toimittajat on vapautettava.
<SPEAKER ID="198" NAME="Carl Schlyter " AFFILIATION="Verts/ALE">
esittäjä. - (SV) Arvoisa puhemies, viime vuonna toimittajia siepattiin ja tapettiin ympäri maailmaa enemmän kuin koskaan. Velvollisuutenamme on nyt varmistaa, ettei vuodesta 2007 tule vielä synkempää, ja avustaa Alan Johnstonin vapauttamisessa.
<P>
Ajatukseni ovat Alan Johnstonin läheisten, sukulaisten ja kollegojen luona. Olen hyvin toiveikas hänen vapauttamisensa suhteen. Tiedämme, että palestiinalaiset johtajat tuomitsevat sieppauksen ja ettei palestiinalaisväestö anna tukeaan sieppaajille. He ymmärtävät Alan Johnstonin tehneen jo 16 vuoden ajan enemmän kuin kukaan muu palestiinalaisten kärsimysten raportoimiseksi. Näiden seikkojen ansiosta mekin voimme edistää Alan Johnstonin vapauttamista.
<P>
Olen käynyt Gazassa ja tiedän, kuinka vaikea tilanne siellä on. Gazan väestöllä on kuitenkin parhaat mahdollisuudet saada muu maailma toimimaan heidän tilanteensa kohentamiseksi, jos mahdollisimman useat toimittajat pysyvät alueella raportoimassa sen tilanteesta. Palestiinalaiset tietävät nimittäin, että kyseinen sieppaus vahingoittaa heidän etuaan, ja olen vakuuttunut siitä, etteivät sieppaajat saa teolleen tukea ja että heidän on loppujen lopuksi vapautettava Alan Johnston.
<SPEAKER ID="199" NAME="Rodi Κratsa-Tsagaropoulou " AFFILIATION="PPE-DE">
esittäjä. - (EL) Arvoisa puhemies, haluan ilmaista pahoitteluni tilanteen johdosta. Jälleen kerran on siepattu toimittaja, jolla oli rohkeutta työskennellä vaikeissa ja vaarallisissa oloissa. Sieppaus vie meiltä samalla mahdollisuuden saada alueella vallitsevista traagisista olosuhteista tietoja, joita me poliittiset päättäjät tarvitsemme ja joita kansainvälinen yleinen mielipide tarvitsee.
<P>
Olen varma siitä, että toimittaja Alan Johnston saadaan vapautettua, että sieppauksesta vastuulliset tahot löydetään ja että oikeus tapahtuu, sillä tapaus on saanut laajaa huomiota julkisuudessa ja palestiinalaisalueen poliittisen johdon keskuudessa. Kansallisen yhtenäisyyden hallitus on lisäksi tehostanut toimiaan päivä päivältä.
<P>
Palestiinalaisalueelle matkustaa ensi viikolla parlamentin jäsenten valtuuskunta, johon kuulun minä ja joitakin tänä iltana läsnä olevia kollegojani. Parlamentilla on kahdenväliset suhteet palestiinalaishallintoon, jonka kanssa EU on tehnyt kansainvälisiä yleissopimuksia. Tässä yhteydessä välitämme palestiinalaishallinnolle huolemme ja käytämme kaikkia painostuskeinoja, jollei asiaa tuolloin ole jo saatu ratkaistua, jotta Alan Johnston saadaan vapautettua ja jotta paikallisväestön ja alueella vierailevien turvallisuus voidaan taata mahdollisimman hyvin.
<SPEAKER ID="200" NAME="Simon Coveney">
PPE-DE-ryhmän puolesta. - (EN) Arvoisa puhemies, toivottavasti tämä keskustelu ja päätöslauselma lisäävät edes hieman kansainvälistä painostusta, jotta Alan Johnston saataisiin turvallisesti vapautettua kaksi viikkoa sitten tapahtuneen sieppauksen jälkeen.
<P>
Meidän parlamentin jäsenten on ilmaistava kantamme selvästi ja lähetettävä vahva viesti siitä, että tuomitsemme jyrkästi tapahtuneet väkivaltaisuudet ja yhtenä maailman johtavana toimittajana tunnetun miehen sieppauksen. Tämän miehen maine perustuu useiden vuosien aikana tehtyyn työhön ja etenkin kolmen viime vuoden työhön Gazassa. Hän on toimittaja, joka raportoi puolueettomasti ja tasapuolisesti erittäin vaikeasta tilanteesta.
<P>
Vetoamme kaikkiin, joilla on vähänkään vaikutusvaltaa Alanin sieppaajiin, jotta he tekisivät kaikkensa hänen vapauttamisekseen. Palestiinalaisten kannalta tämä kriisi kärjistää edelleen jo traagista tilannetta. Se lähettää koko muulle maailmalle viestin siitä, etteivät edes kokeneimmat toimittajat ole tervetulleita Gazaan eivätkä he ole turvassa siellä.
<P>
Kyse on henkilöstä, joka on kertonut muulle maailmalle Gazan alueella jatkuvasta kärsimyksestä, epäoikeudenmukaisuudesta ja murhenäytelmästä. Hänen sieppaamisensa on järkyttävä rikos, minkä lisäksi se tekee hallaa palestiinalaisten asialle.
<P>
Gaza on jo riittävän eristyksissä ilman todenmukaisen tiedonvälityksen katkaisemista. Vetoamme erityisesti palestiinalaishallintoon, jotta se pyrkisi ensisijassa vapauttamaan Alanin, sekä neuvostoon ja komissioon, jotta ne tekisivät kaikkensa tämän tavoitteen saavuttamiseksi.
<P>
Haluan lopuksi ilmaista parlamentin PPE-DE-ryhmän puolesta vilpittömän tukemme Alan Johnstonin perheelle ja ystäville. Toivon, että heidän koettelemuksensa päättyy pian helpotukseen ja jälleennäkemisen riemuun.
<SPEAKER ID="201" NAME="Elizabeth Lynne">
ALDE-ryhmän puolesta. - (EN) Minäkin haluan ilmaista oman tukeni ja ALDE-ryhmän tuen Alan Johnstonille ja hänen perheelleen.
<P>
Kukaan ei varmasti pysty ymmärtämään, miksi Alan siepattiin. Hän on jatkuvasti puhunut palestiinalaisten puolesta. Hänen sieppaamisensa on käsittämätöntä. Mitä sieppaajat toivovat saavuttavansa? Tästä ei ainakaan ole mitään hyötyä palestiinalaisten asialle, kuten useat palestiinalaisetkin ovat todenneet. Alanin ainoa rikos on usko siihen, että Gazan ja sen asukkaiden tarina on kerrottava oikeudenmukaisella ja tasapuolisella tavalla, ja näin hän onkin tehnyt poikkeuksellisen hienosti kolmen viime vuoden aikana. Alan oli ainoa Gazassa pysyvästi asuva ulkomainen toimittaja.
<P>
Toivoimme kaikki, että Alan olisi jo vapautettu samoin kuin vapautettiin 14 muuta vuoden 2005 jälkeen siepattua henkilöä. Yhdymme tänään palestiinalaishallinnolle esitettyihin vetoomuksiin, jotta se pyrkisi kaikin keinoin varmistamaan Alan Johnstonin nopean vapauttamisen. Vaadimme myös kaikkien toimittajiin kohdistuvien hyökkäysten lopettamista. Mitä muuta voisimme sanoa? Olen varma, että kaikki eurooppalaiset toivovat Alanin vapauttamista ja rukoilevat sen puolesta. Tänään me yhdymme Alanin vanhempien ja kollegojen pyyntöihin ja sanomme sieppaajille tämän: jos Alanille tapahtuu jotain, olette menettäneet äänitorven, joka kertoi tarinaanne koko maailmalle. Lisäätte toimillanne ainoastaan omaanne ja palestiinalaisten eristystä, mitä tuskin haluatte. Haluatte saada äänenne kuuluville sen sijaan, että joutuisitte yhä suurempaan eristykseen. Nämä toimet vaikeuttavat Palestiinan asiaa aina puolustaneiden tilannetta, sillä länsimaita on nyt vaikeampi saada vakuuttuneeksi siitä, että palestiinalaisia on tuettava. Siksi toimenne tekevät hallaa Palestiinan kansalle, jonka kärsimykset jatkuvat.
<SPEAKER ID="202" NAME="Zuzana Roithová" AFFILIATION="PPE-DE">
(CS) Hyvät kollegat, allekirjoitin parlamentin jäsenten kirjeen, jossa kehotetaan Palestiinan viranomaisia ja muita järjestöjä varmistamaan välittömästi ja kaikin käytettävissä olevin keinoin BBC:n toimittajan ehdoton vapauttaminen.
<P>
Kehotamme nyt komissiota ja neuvostoa tekemään samoin ja määräämään seuraamuksia, jos diplomaattiset neuvottelut eivät tuota tulosta. Toimittajaa 46 päivän ajan vankinaan pitäneet sieppaajat sekä presidentti Abbas tietävät varmasti, että tilanne haittaa Palestiinan kehitystä ja eristää sitä edelleen ulkomaailmasta.
<P>
Haluan korostaa, että Alan Johnstonin vapauttaminen on olennaisen tärkeää kaikkien Lähi-idässä työskentelevien toimittajien turvallisuuden kannalta. Haluan ilmaista täällä parlamentissa arvostavani Johnstonin kolmen viime vuoden aikana Gazassa tekemää työtä ja kiittää kaikkia hänen toimittajakollegojaan ja heidän perheitään rohkeudesta, jolla he ovat puolustaneet tiedotusvälineiden vapautta maailman konfliktialueilla. He ovat tärkeä toivonlähde paikallisväestöille, jotka ovat joutuneet kauhistuttavaan väkivallan kierteeseen ja jotka eivät koskaan saisi oikeutta ilman tiedotusvälineiden vapautta.
<P>
EU:n on tehtävä kaikkensa toimittajien turvallisuuden varmistamiseksi tällä alueella.
<SPEAKER ID="203" NAME="Sarah Ludford" AFFILIATION="ALDE">
(EN) Arvoisa puhemies, Alan Johnston on toiminut BBC:n toimittajana jo 16 vuoden ajan ja työskennellyt useissa eri maissa, kuten Afganistanissa ja Uzbekistanissa, joten hän ei todellakaan ole valinnut helppoa elämäntapaa. Gazassa viettämiensä kolmen vuoden aikana hän on ollut erityisen kiinnostunut alueen yhteiskunnallisesta ja poliittisesta kehityksestä ja kertonut gazalaisten tarinaa koko maailmalle. Siksi onkin palestiinalaisten asian kannalta hyvin vahingollista, ettei hän enää tee rakastamaansa ja loistavasti tekemäänsä työtä, kuten muutkin ovat todenneet.
<P>
Pelkästään vuosina 2005 ja 2006 yhteensä 181 toimittajaa ja heidän avustajaansa tapettiin, 1 678 pidätettiin, 56 siepattiin ja 2 780 joutui pahoinpitelyn tai uhkailun kohteeksi. Vuosi 2006 oli synkin sitten vuoden 1994, jolloin kuoli yhteensä 103 toimittajaa etenkin Ruandassa, Algeriassa ja entisessä Jugoslaviassa. Sensuuri ja tiedotusvälineiden toimintakielto on luonnollisesti yleistä ja yhtämittaista.
<P>
Vetoamme yhteisessä päätöslauselmassa kaikkiin EU:n elimiin - jäsenvaltioiden diplomaatteihin, YUTP:n korkeaan edustajaan ja komissioon - jotta ne lisäisivät ja koordinoisivat toimiaan Johnstonin vapauttamiseksi. Vetoamme myös palestiinalaishallintoon, jotta se tehostaisi toimiaan, ja on selvää, että se kiirehtii asiaa aiempaa enemmän, jos sitä painostavat myös Palestiinan kansalaiset. Kiitän kaikkia gazalaisia, niin toimittajia kuin muitakin kansalaisia, siitä, että he ovat äänekkäästi vaatineet Alan Johnstonin vapauttamista. He tietävät tarvitsevansa rehellistä ja sitoutunutta toimittajaa, joka välittää heidän asiaansa maailmalle.
<P>
Vapaiden demokratioiden kukoistaminen edellyttää vapaita tiedotusvälineitä. Vaatiessamme Alan Johnstonin vapauttamista turvallisesti kiitämme samalla kaikkia toimittajia rohkeudesta, jolla he pyrkivät välittämään totuuden maailmalle ja takaamaan demokratian säilymisen oman henkensä uhalla.
<SPEAKER ID="204" NAME="Günter Nooke">
neuvoston puheenjohtaja. (DE) Arvoisa puhemies, hyvät parlamentin jäsenet, saanen tässä vaiheessa kertoa neuvoston mielipiteen asiasta ja todeta, kuinka masentava aihe tämä on meille kaikille. BBC:n toimittaja Alan Johnston siepattiin 12. maaliskuuta Gazassa. Viime maanantain ulkoministerineuvoston kokouksessa vallitsi kova huoli Johnstonista, joka on ollut kateissa jo kuusi viikkoa. Vaadimme hänen välitöntä ja ehdotonta vapauttamistaan.
<P>
Alan Johnston on kansainvälisesti kunnioitettu toimittaja, jolla on paljon ystäviä Gazassa. Hän on aina pitänyt tärkeänä, että muu maailma saa omin silmin nähdä, millainen Gazan tilanne on. Hänen sieppauksensa on rikollinen teko, joka on tuomittava mahdollisimman jyrkästi. Haluan tässä vaiheessa rohkaista Johnstonin perhettä, joka taistelee hänen puolestaan ja joka on joutunut elämään pelossa ja epävarmuudessa jo yli puolitoista kuukautta.
<P>
(Suosionosoituksia)
<SPEAKER ID="205" NAME="Joaquín Almunia">
komission jäsen. (EN) Arvoisa puhemies, Alan Johnstonin sieppauksesta on kulunut jo yli kuusi viikkoa, ja komissio on tänä vaikeana aikana ilmaissut tukensa hänen perheelleen, ystävilleen ja kollegoilleen.
<P>
Komission varapuheenjohtaja Margot Wallström antoi koko komission kollegion puolesta Johnstonin sieppauksesta julkilausuman, jossa ilmaistiin suuri huoli hänen tilanteestaan ja vaadittiin hänen välitöntä vapauttamistaan. Tällä viikolla sieppauksen tuomitsi neuvosto, joka vaati Johnstonin ehdotonta vapauttamista, ja eilen kollegani Louis Michel otti esille BBC:n toimittajan sieppauksen Palestiinan varapääministerin al-Ahmadin kanssa järjestetyssä tapaamisessa. Hän pyysi varapääministeriä hyödyntämään kaiken vaikutusvaltansa ja suhteensa sekä tekemään kaikkensa Johnstonin olinpaikan selvittämiseksi. Varapääministeri vakuutti komission jäsenelle tekevänsä kaikkensa, jotta Johnston vapautettaisiin pikaisesti.
<P>
Komission jäsen Michel toisti vaatimuksensa tapaamisissa, jotka järjestettiin matkan aikana muiden palestiinalaisten kollegoiden kanssa. Johnston pyritään saamaan välittömästi vapaaksi aktiivisilla ja yhtenäisillä diplomaattisilla toimilla. Henkilöstömme Jerusalemissa seuraa tilannetta tarkkaan ja on ilmoittanut, että Palestiinan viranomaiset ja maan turvallisuusjoukot keskustelevat parhaillaan Yhdistyneen kuningaskunnan hallituksen kanssa kaikista mahdollisista vaihtoehdoista haluttuun tulokseen pääsemiseksi.
<P>
Presidentti Abbas suhtautuu asiaan sen vaatimalla vakavuudella. Tämän lisäksi pääministeri Haniyeh sekä palestiinalaisia vankeja edustava Barghouti ja palestiinalaiset ympäri maailmaa ovat antaneet sieppauksen tuomitsevia julkilausumia.
<P>
Alan Johnstonin kaltaisen kuuluisan toimittajan sieppaus aiheuttaa luonnollisesti erityistä huolta, onhan hän kaikin tavoin pyrkinyt tuomaan palestiinalaisten tilanteen koko maailman tietoisuuteen. Sieppaukseen syyllistyneet tekevät karhunpalveluksen palestiinalaisten asialle ja Lähi-idän rauhanprosessille.
<P>
(Suosionosoituksia)
<SPEAKER ID="206" NAME="Puhemies">
Kiitän teitä lausunnoistanne.
<P>
Keskustelu on päättynyt.
<P>
Äänestys toimitetaan hetken kuluttua.
