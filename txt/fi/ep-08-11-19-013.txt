<CHAPTER ID="013">
Rypäleaseet kieltävän sopimuksen voimaantulo ennen vuoden 2008 loppua (keskustelu) 
<SPEAKER ID="244" NAME="Puhemies">
(FR) Esityslistalla on seuraavana keskustelu Angelika Beerin, Vihreät / Euroopan vapaa allianssi -ryhmän puolesta, Ana Maria Gomesin, Euroopan parlamentin sosialistiryhmän puolesta, Annemie Neyts-Uyttebroeckin ja Elizabeth Lynnen, Euroopan liberaalidemokraattien liiton ryhmän puolesta, Ģirts Valdis Kristovskisin, Unioni kansakuntien Euroopan puolesta -ryhmän puolesta, Tobias Pflügerin ja Gabriele Zimmerin, Euroopan yhtyneen vasemmiston konfederaatioryhmän / Pohjoismaiden vihreän vasemmiston ryhmän puolesta, Stefano Zappalàn, Euroopan kansanpuolueen (kristillisdemokraatit) ja Euroopan demokraattien ryhmän puolesta neuvostolle laatimasta suullisesta kysymyksestä, joka koskee rypäleaseet kieltävän sopimuksen voimaantuloa ennen vuoden 2008 loppua/rev. 1) (B6-0481/2008).
<SPEAKER ID="245" NAME="Angelika Beer" LANGUAGE="DE">
Arvoisa puhemies, hyvät parlamentin jäsenet, pääsemme 3. joulukuuta 2008 Oslossa ainakin sellaiseen tilanteeseen, jossa voimme allekirjoittaa rypäleaseet kieltävän sopimuksen. Sopimuksen hyväksyi Dublinissa 107 valtiota, ja ne lupasivat allekirjoittaa sen. Haluaisimme kehottaa kaksi viikkoa ennen kokousta kaikkia maailman valtioita pitämään lupauksensa, allekirjoittamaan sopimuksen ja ennen kaikkea ratifioimaan sen nopeasti.
<P>
Kaukasuksen sota ja Georgian ja Venäjän käyttämät rypäleaseet ovat meille haaste. Emme saa enää tuhlata aikaa. Meillä on suuria odotuksia komissiolta ja neuvostolta. Toivomme, että Euroopan unionin kaikki jäsenvaltiot ja erityisesti ne EU:n jäsenvaltiot, jotka vielä epäröivät, eli Kreikka, Latvia, Puola, Romania ja Kyproksen tasavalta, allekirjoittavat sopimuksen 3. joulukuuta.
<P>
Odotamme, että Euroopan unioni jatkaa kampanjaa oikeudellisesti sitovasta rypäleaseiden kiellosta osana YK:n tavanomaisia aseita koskevaa yleissopimusta (CCW). Tuomitsemme yksimielisesti Yhdysvaltojen, Venäjän ja Kiinan uskomattoman yrityksen laillistaa rypäleaseet CCW:n puitteissa.
<P>
Haluaisimme, että myöhemmin arvioidaan tulevan Oslon sopimuksen ja Ottawan sopimuksen, jonka perusteella kielletään maamiinat, välistä synergiaa ja yhteyttä. Päätöslauselmamme on kehotus komissiolle, jotta se myöntää enemmän rahoitusta - huomattavasti enemmän rahoitusta - ihmisten suojelemiseksi vaarallisilla alueilla ja rypäleaseiden poistamiseksi. Tämä koskee Libanonia, Balkanin valtioita ja kaikkia muita alueita, joilla sijaitsee rypälepommeja. Meillä ei ole luotettavia rahoituslähteitä tässä asiassa, ja tämä ei saisi olla mahdollista. Jos me aiomme ottaa tämän asian vakavasti, komission on löydettävä keinoja sen rahoittamiseksi.
<P>
Haluaisin korostaa ryhmäni puolesta, että tavoitteemme on näiden epäinhimillisten aseiden käytön, varastoinnin ja tuotannon oikeudellisesti sitova kieltäminen. Ne ovat aiheuttaneet siviiliväestölle kärsimyksiä kymmenien vuosien ajan alueilla, millä niitä on käytetty.
<P>
Haluaisin vielä kerran tehdä selväksi, että näiden aseiden käyttö, muun muassa valtioissa, joissa Euroopan unionilla on poliisi- ja asevoimia, kuten Afganistanissa, Bosniassa ja Kongon demokraattisessa tasavallassa, aiheuttaa operaatioillemme aivan yhtä suuren vaaran kuin väestölle.
<SPEAKER ID="246" NAME="Ana Maria Gomes" LANGUAGE="PT">
Rypäleaseet kieltävän sopimuksen hyväksyi tämän vuoden toukokuussa 107 valtiota, ja ne tapaavat 3. joulukuuta Oslossa allekirjoittaakseen sen. Ei ole sattuma, että päiväksi valittiin 3. joulukuuta. Samana päivänä vuonna 1997 avattiin Ottawassa allekirjoituksia varten jalkaväkimiinoja koskeva yleissopimus. Näillä välineillä ei ole yhteistä ainoastaan niiden allekirjoittamispäivä. On häpeällistä, että kumpaakaan sopimusta eivät tue valtiot, jotka edustavat suurta osaa ihmiskunnasta, kuten Yhdysvallat, Kiina, Intia, Irak, Pakistan, Venäjä ja Israel.
<P>
Oslon sopimus neuvoteltiin Dublinissa ja 22 sen 107 allekirjoittajavaltiosta ovat Euroopan unionin jäseniä. Toivomme, että Kypros, Puola, Romania, Latvia ja Kreikka luopuvat epäluuloistaan, jotta Euroopan unioni voi yhtenä rintamana vastustaa näitä aseita, jotka tappavat ja vammauttavat ihmisiä umpimähkäisesti.
<P>
Nämä aseet eivät ole ainoastaan moraalittomia vaan ne ovat yhä harvemmin hyödyllisiä sotilaallisesti. Euroopan puolustusvirasto toteaa kertomuksessa, joka koskee pitkän aikavälin näkemystä Euroopan puolustuskapasiteetista ja sen tarpeista, että:
<P>
(EN) on "tarpeen harkita vakavasti ohjaamattomien ammusten tulevaa käyttöä, mukaan luettuina rypälepommit, miinat ja muut vaikutuksiltaan umpimähkäiset aseet".
<P>
(PT) Euroopan asevoimat, eivätkä pelkästään ne, toimivat yhä useammin siviiliväestön keskuudessa, ja niiden tavoite on yhä harvemmin tuhota helposti tunnistettava vihollinen. Sen lisäksi, että rypälepommit ovat humanitaarisen oikeuden vastaisia, niillä ei ole myöskään paljon käyttöä. Kansainvälinen oikeus, moraalinen välttämättömyys ja kaikkein perustavanlaatuisin sotilaallinen logiikka on samaa mieltä kiireellisestä tarpeesta poistaa nämä aseet. Sen vuoksi on välttämätöntä varmistaa, että Oslon sopimus ratifioidaan yleisesti.
<SPEAKER ID="249" NAME="Annemie Neyts-Uyttebroeck">
laatija. - (FR) Arvoisa puhemies, arvoisa neuvoston puheenjohtaja, kannatin ryhmäni puolesta tätä suullista kysymystä, jossa ilmaistaan paheksuntamme rypälepommeista ja -ammuksista aivan selvien syiden vuoksi. Annamme myös tukemme niille jäsenvaltioille, jotka ovat hyväksyneet näiden aseiden kieltoa koskevan sopimuksen.
<P>
Toivon kollegoideni tavoin, että tulevien viikkojen aikana kaikki jäsenvaltiot allekirjoittavat poikkeuksetta tämän sopimuksen ja noudattavat sitä. Tiedätte hyvin sen esitetyn näkökohdan, että joko Yhdysvaltojen johdolla tai sen mallin mukaan jotkut valtiot, joista useat ovat jäsenvaltioita, aikovat kiertää tätä sopimusta ja suoraan sanoen leikitellä määritelmällä siitä, mikä muodostaa rypäleaseen ja -ammuksen. Nämä valtiot esittävät myös, että niillä aiheutetaan vähemmän riskejä ihmisille, jotka koskevat niiden räjähtämättömiä palasia.
<P>
Toivon mukaan näin ei tapahdu. Myös ryhmäni toivoo sitä, ja sen vuoksi kysyn neuvostolta, mitä toimia se aikoo toteuttaa sen varmistamiseksi, että sopimus tulee voimaan.
<P>
Lopuksi toisesta asiasta, ministeri Jouyet: luin, että lähitulevaisuudessa siirrytte uusiin haasteisiin. Jos tämä pitää paikkansa, niin toivotan teille omasta ja ryhmäni puolesta hyvää jatkoa.
<SPEAKER ID="250" NAME="Ģirts Valdis Kristovskis">
laatija. - (LV) Arvoisa puhemies, arvoisat komission edustajat, arvoisat puheenjohtajavaltion edustajat, haluaisin ensiksi sanoa, että olin oman maani puolustusministeri lähes kuuden vuoden ajan ajankohtana, joka johti jäsenyyteemme Natossa. Sen vuoksi ymmärrän hyvin, mitä merkitsee se, että omasta valtiosta huolehditaan puolustustoimilla, tarvittavilla aseilla ja taisteluvälineillä. Kuitenkin omasta ja UEN-ryhmän puolesta olen tukenut kaikkia niitä toimenpiteitä, joita Euroopan parlamentti on toteuttanut, mukaan lukien tässä rypälepommien kieltoa koskevassa asiassa. Minun mielestäni kaikki on jo sanottu. Kaikille on selvää, että tämä ase ei ole riittävän tarkka ja tähän mennessä, kuten voimme nähdä, se on lähinnä kohdistunut siviilihenkilöihin ja haavoittanut lapsia.
<P>
Haluaisin sen vuoksi sanoa, että Euroopan parlamentti ja minä itse olen sitä mieltä siitä, että EU:n jäsenvaltioiden pitäisi saada aikaan yhtenäinen kanta ja toimia yhdessä tällaisen aseen kieltämiseksi. Kannatan toisaalta myös tämän vaatimuksen käyttöä kahdenvälisissä neuvotteluissa esimerkiksi Venäjän, Yhdysvaltojen ja Kiinan kaltaisten valtioiden kanssa, koska ne ovat tämänlaisten aseiden pääasiallisia haltijoita. Minusta tämä on erittäin tärkeää, kun otamme huomioon, että aivan äskettäin Georgian ja Venäjän välisessä sodassa Venäjä käytti valitettavasti tällaisia rypälepommeja Georgian siviilejä vastaan. Tämä osoittaa, että argumentti näiden ammusten säilyttämisestä asevarastoissa sen vuoksi, että kyse on puolustusvälineestä, ei kestä kritiikkiä. Valitettavasti, kuten näemme, tätä välinettä käytetään muissa valtioissa siviiliväestöön kohdistuviin hyökkäyksiin.
<SPEAKER ID="251" NAME="Luisa Morgantini">
laatija. - (IT) Arvoisa puhemies, hyvät parlamentin jäsenet, rypälepommit ovat aikomukseltaan ja tarkoitukseltaan joukkotuhoaseita, epäinhimillisiä välineitä, jos nyt edes on mahdollista, että sodassa on inhimillisiä välineitä.
<P>
Yhdysvaltojen armeijan julkaisussa Field Artillery todetaan seuraavaa: "räjähtämättömät pommit ovat ongelma siviileille ja joukoillemme, jalkaväellemme, joka saapuu paikalle kaupunkialueiden pommitusten jälkeen", ja kuitenkin niitä tuotetaan ja käytetään, ja maaperään joutuneet räjähtämättömät aseet kylvävät kuolemaa vuosi toisensa jälkeen, kuten olemme nähneet Georgiassa.
<P>
Oslon kokouksessa rypäleaseiden käytön, tuotannon ja varastoinnin torjumisesta nuori 24-vuotias libanonilainen mies Ibrahim, jonka vartalo oli täynnä haavoja ja jonka jalka oli amputoitu, esitteli itsensä seuraavasti: "mukava tavata, minä jäin eloon". Olisin halunnut kuolla siihen paikkaan, mutta sen sijaan vain halasin häntä. Menin tapaamaan häntä hänen kyläänsä Etelä-Libanoniin ja näin talojen pihoilla, kouluissa, ruohikossa ja puiden alla räjähtämättömiä pommeja, jotka oli singottu Israelin lentokoneista. He sinkosivat niitä yli 1 400 000, ja he sinkosivat niitä viime päivinä, kun aselepo ja tulitauko oli jo julistettu. Tämä oli pelkkää julmuutta. Tapasin monia lapsia, miehiä ja naisia Afganistanissa sairaalassa, ja heidän vartalonsa olivat silpoutuneet. Maailmassa on tuhansia lapsia, jotka ovat silpoutuneet, koska he leikkivät kiinnostavan värikkäillä rypälepommien osilla.
<P>
Dublinissa 109 valtiota päätti kymmenen päivän keskustelun jälkeen allekirjoittaa näiden tappavien aseiden kieltoa koskeva sopimus, tarjota apua uhreille sekä antaa taloudellista tukea kyseisille aloille, mutta sopimuksessa määrätään myös, että kaikki tällaiset asevarastot on tuhottavat kahdeksan vuoden kuluessa. Ne eivät varmasti tee tätä, elleivät Yhdistyneiden Kansakuntien kaikki allekirjoittajavaltiot harjoita voimakasta painostusta kaikkia niitä valtiota kohtaan, jotka ovat vastuussa siviiliväestöä vastaan aiheutetuista rikoksista. Näihin valtioihin kuuluvat Israel, Yhdysvallat, Venäjä, Kiina, Intia ja Pakistan, jotka eivät osallistuneet kokoukseen Dublinissa ja jotka eivät aio kieltää rypäleaseita.
<P>
Puolustusministeri Robert Gates on yrittänyt selittää Yhdysvaltojen vastustusta: "rypäleaseet ovat tehokas ase monia eri tavoitteita varten". Irakissa, Afganistanissa ja entisessä Jugoslaviassa kuolleet henkilöt ovat varmasti kokeneet tämän. Jälleen kerran Eurooppa osoittaa myötätuntoisuuttaan, ja 22 valtiota ovat allekirjoittaneet Dublinin sopimuksen sekä liittyneet siihen. Tarvitaan kuitenkin konkreettisia toimia.
<P>
Tämä sopimus allekirjoitetaan virallisesti Oslossa 2. ja 3. joulukuuta, mutta se on ratifioitava. Meidän on tehtävä tämä nopeasti ja estettävä kaikki yritykset kiertää sopimus. Katson, että neuvoston on säädettävä tehokkaista poliittisista ja taloudellisista välineistä, joilla varmistetaan, että tämä sopimus pannaan täytäntöön ja että tällaisia kuolemantapauksia, eli joukkotuhoaseiden aiheuttamia kuolemantapauksia, ei aiheuteta.
<SPEAKER ID="253" NAME="Stefano Zappalà" LANGUAGE="IT">
Arvoisa puhemies, hyvät parlamentin jäsenet, tämä on vain ilmoitus neuvoston puheenjohtajalle, ja toivon, että tämänhetkinen puhemies voi välittää sen äsken puhetta johtaneelle puhemiehelle: aikaisemmin täällä mainittiin, että täällä on kolme henkeä, jotka ovat syntyneet samana päivänä kuin Neil Armstrong. Itse asiassa italialaista alkuperää oleva eurooppalainen astronautti oli Euroopan parlamentin jäsen vuosien 1994 ja 1999 välillä ja myös tällä vaalikaudella Euroopan parlamentissa on astronautti, jälleen kerran Italiasta.
<P>
Palaan rypäleaseisiin, osallistuin ryhmäni puolesta tähän aloitteeseen, koska minusta siinä on kyse asiasta, joka on olennainen sivistykselle ja inhimillisyydelle. Kollegani oli puolustusministeri yhdessä jäsenvaltiossa, ja myös minä toimin armeijan palveluksessa. Mielestäni tämä rypäleaseiden kielto on kaiken kaikkiaan, kuten sanoin, asia, joka on sivistykselle ja inhimillisyydelle olennainen.
<P>
Miksi niin? Koska sivistys ja inhimillisyys ovat kaksi Euroopan unionin monista perusperiaatteista. Ne ovat osa perustamissopimuksiemme perustaa, ja sen vuoksi emme voi minusta tarkastella tätä asiaa vain lähtökohtana, vaan meidän on tarkasteltava vakavasti, miten EU:n pitäisi suhtautua tämänkaltaisiin aseisiin.
<P>
Se, mitä nämä aseet ja ammukset aiheuttavat ympäri maailmaa, on kuitenkin selvää. Tosiasiat ovat mitä ovat kaikissa sodankäynnin eri muodoissa, mutta kaikkein vakavin seikka on se, että tämä ei pääty sodan loputtua vaan jatkuu sen jälkeen, koska aseita on yhä edelleen maaperässä. Valitettavasti toinen näkökohta on se, että tällaista sotaa käydään valtioissa, joiden sivistystaso ei ole kovin kehittynyt, ja sen vuoksi paikallistasolla käytetään maasta löytyneitä esineitä. Ne aiheuttavat suurimman osan lasten vammoista. Meille on lähetetty monia elokuvia asiasta, ja meille lähetetään niitä edelleen kaikkialta maailmasta, ja niissä näytetään näiden aseiden käytön tulokset.
<P>
Kehotan sen vuoksi neuvostoa, ryhmäni puolesta, ja Euroopan parlamenttia, jatkamaan tämän asian käsittelyä. Toivon, että kaikki tämä työ johtaa sopimuksen ratifiointiin. Uskon, että se on yksi tärkeimmistä sivistykseen ja inhimillisyyteen liittyvistä näkökohdista, joiden puolesta Euroopan unioni voi toimia.
<SPEAKER ID="254" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, hyvät parlamentin jäsenet, Angelika Beer, Ana Maria Gomes, Annemie Neyts-Uyttebroeck, jota kiitän henkilökohtaisesti hänen ystävällisestä toivotuksestaan, Luisa Morganini, Ģirts Valdis Kristovski ja Stefano Zappalà, olette täysin oikeassa: kuten Stefano Zappalà sanoi, kyse on sivistyksestä ja inhimillisyydestä.
<P>
Kaikilla Euroopan unionin jäsenvaltioilla on humanitaarisia huolenaiheita rypäleaseista. Euroopan unioni tukee kansainvälistä välinettä rypälepommien kieltämisestä, koska ne aiheuttavat järkyttävää vahinkoa siviiliväestölle. Tämän syyn vuoksi kaikki Euroopan unionin jäsenvaltiot osallistuivat Dublinin kokoukseen joko osanottajina, kuten suurin osa jäsenvaltioista, tai tarkkailijoina. On selvää, että Euroopan unioni osallistuu siihen; tämän on käytävä ilmi tästä melko monimutkaisesta lauseesta.
<P>
Päätös allekirjoittamisesta tai ratifioinnista kuuluu jokaisen jäsenvaltion itsemääräämisvallan piiriin, mutta pahoittelen Annemie Neyts-Uyttebroeckin tavoin, että kaikki eivät allekirjoita sopimusta tämän vuoden joulukuuhun mennessä.
<P>
Valtaosa unionin jäsenvaltioista on ilmoittanut aikeestaan allekirjoittaa sopimus tulevien viikkojen aikana. Haluaisin panna tämän asian merkille ja todeta, että Luisa Morgantini on oikeassa: meidän on toteutettava käytännön toimia ennen kuin sopimus tulee voimaan. Tässä hengessä Ranska, parhaiten tuntemani valtio, päätti toukokuussa 2008 vetää viipymättä varastoistaan pois 90 prosenttia rypäleammuksistaan.
<P>
Kuten tiedätte, monien jäsenvaltioiden on vielä kuitenkin tehtävä tämä päätös. Puheenjohtajavaltio Ranska ilmoitti Dublinin konferenssin jälkeen toukokuussa, että se allekirjoittaa sopimuksen joulukuun alussa. Puheenjohtajavaltio haluaa kiinnittää kaikkien jäsenten huomion tavanomaisia aseita koskevan yleissopimuksen yhteydessä meneillään olevaan neuvotteluun rypäleaseista. Tämä yleissopimus on ainoa, johon suurimmat sotilasvallat, Yhdysvallat, Venäjä, Kiina ja Intia, sekä Georgian kaltaiset valtiot, haluavat osallistua. Asia ei ole kuitenkaan sama Oslon sopimuksen suhteen. Haluaisin huomauttaa, että nämä valtiot eivät ole ilmoittaneet aikeistaan allekirjoittaa tätä sopimusta.
<P>
Kaikki Euroopan unionin jäsenvaltiot ovat osallisina tässä sopimuksessa ja pyytävät, että rypäleaseista laaditaan pöytäkirja. Tässä kokouksessa tehtyjen sitoumusten perusteella on mahdollista saada aikaan muutoksia paikan päällä, ja Ģirts Valdis Kristovskis oli oikeassa korostaessaan tätä. Lisäksi rypäleammusten aiheuttamat kuolemantapaukset, joita olemme voineet nähdä Georgiassa, voitaisiin välttää tulevaisuudessa, jos tämän yleismaailmallisen sopimuksen puitteissa käytävät neuvottelut onnistuvat.
<P>
Hyvät parlamentin jäsenet, kuten näette, rypäleaseet ovat asia, jonka vuoksi Euroopan unionin on toteutettava toimia. EU:n on jatkettava kansainvälisellä tasolla toimia, jotta tämä kansainvälinen väline hyväksytään. Puheenjohtajavaltio Ranska aikoo tämän tavoitteen vuoksi pyrkiä perusteellisesti vakuuttamaan kaikki kumppaninsa tästä asiasta.
<SPEAKER ID="255" NAME="Charles Tannock">
PPE-DE-ryhmän puolesta. - (EN) Arvoisa puhemies, en ole pasifisti - jokainen, joka tuntee minut täällä on samaa mieltä - mutta sodankäyntiin ja asekauppaan liittyy paljon sellaista, jota on pidettävä valitettavana. Rypäleaseet ovat minulle yksi kauhistuttavimmista tavoista käydä sotaa, jonka pitäisi luonnollisesti olla aina viimeinen vaihtoehto.
<P>
On paljon todisteita siitä, että nämä aseet kohdistuvat suhteettoman laajasti siviiliväestöön, joka olisi ennen kaikkea turvattava kansainvälisen oikeuden nojalla. Rypälepommit voivat levitä valtavalle alueelle ja olla räjähtämättä hyvin pitkän ajanjakson ajan. Tämä aiheuttaa hengenvaarallisen uhan siviileille, jotka voivat menehtyä tai silpoutua niistä pitkän aikaa sen jälkeen, kun konflikti on päättynyt.
<P>
Niiden paikantaminen ja poistaminen on kallista, ja niitä ei voida kartoittaa samalla tavalla kuin miinakenttiä. Lapset ovat joskus poimineet näitä aseita luullen niitä leluiksi, ja he ovat menettäneet raajoja tai jopa henkensä niiden seurauksena. Olen itse hyvin nuorten lasten isä, ja vain harvaa asiaa on lohduttomampaa ajatella.
<P>
Jos aiomme vakavasti otettavasti luoda yhteisten arvojen Euroopan unionia ja jakaa nämä arvot koko maailman kanssa, meidän on saatava aikaan yhteinen kanta, jotta voimme kieltää nämä pelottavat ja kauhistuttavat aseet, joilla on hyvin suora vaikutus taistelutantereella.
<P>
Meidän on käytettävä kaikkia hallussamme olevia diplomaattisia keinoja, jotta muut toimivat samoin. Euroopan parlamentti voi olla perustellusti ylpeä toimista, joita olemme toteuttaneet jalkaväkimiinoja koskevan vitsauksen kitkemiseksi maailmasta. Meidän on lähestyttävä tätä rypäleaseita koskevaa ongelmaa yhtä tarmokkaasti ja sitoutuneesti, jotta voimme rakentaa paremman ja inhimillisemmän maailman, ja jotta viattomien siviilien ei tarvitse kärsiä aseellisen konfliktin jälkeisessä tilanteessa.
<SPEAKER ID="256" NAME="Richard Howitt">
PSE-ryhmän puolesta. - (EN) Arvoisa puhemies, me vetoamme niihin EU:n jäsenvaltioihin, jotka eivät tällä hetkellä aio allekirjoittaa rypäleaseet kieltävää sopimusta, että ne allekirjoittaisivat sen. Kypros, Viro, Suomi, Kreikka, Puola, Romania, Slovakia, Slovenia ja EU:hun pyrkivät Serbia ja Turkki, yhtykää muihin EU:n jäsenvaltioihin ja satoihin maailman muihin maihin, ja allekirjoittakaa tämä sopimus.
<P>
Kenen puolesta esitämme tämän pyynnön? Afganistanin Heratista kotoisin olevan Suraj Ghulam Habibin puolesta: hän menetti molemmat jalkansa, kun hän löysi rypälepommin, jota hän piti jonkinlaisena ruokatarvikkeena. Nyt hänen on lähes mahdotonta päästä kouluun tai leikkiä ystäviensä kanssa pyörätuolillaan. Laosin Seponen alueella asuvan Chanhthavan puolesta: hän menetti jalan ja hänen näkökykynsä vaurioitui, kun hän vahingossa kolautti rypälepommia työskennellessään riisipellolla, jotta hän saisi perheelleen ruokaa. Hänen on nyt lähetettävä tyttärensä samalle vaaralliselle pellolle keräämään riisiä. Beka Giorgishvilin, 13-vuotiaan georgialaisen pojan vuoksi: hänestä tuli ystävänsä kotona tänä vuonna yksi viimeisimmistä uhreista, kun hän auttoi pumppaamaan ystävänsä uuden polkupyörän rengasta. Beka menetti osan kallostaan, jonka sisällä on edelleen sirpaleita.
<P>
On tekopyhää, että EU:n valtiot tuomitsevat Venäjän hyökkäyksen Georgiaan, mutta että ne eivät tuomitse tämänkaltaista hyökkäystä, jossa käytetään rypäleaseita ja joka aiheuttaa valtavaa haittaa siviilihenkilöille. Valtiot, jotka perustelevat rypäleasioiden varastointia sillä, että ne noudattavat maamiinoja koskevaa kieltoa, esittävät huonon tekosyyn. Rypäleaseet aiheuttavat aivan yhtä paljon kuolemantapauksia, ja ne ovat aiheuttaneet jopa enemmän humanitaarista vahinkoa maailmassa.
<P>
Oma jäsenvaltioni, Yhdistynyt kuningaskunta, on jo aloittanut noin 30 miljoonan räjähteen hävittämisen, se on muuttanut viennin valvontaa koskevia säännöksiään ja suoraan edistänyt taisteluaseiden, mukaan lukien Georgiassa käytettyjen rypäleaseiden, hävittämistä. Eurooppa oli ensimmäinen paikka, jossa Saksan ja Neuvostoliiton joukot käyttivät niitä toisen maailmansodan aikana. Euroopassa on varastoissa tällä hetkellä arviolta miljardi tällaista asetta, ja Euroopan olisi otettava johtava asema maailmassa, jotta niiden hävittäminen varmistetaan.
<SPEAKER ID="257" NAME="Elizabeth Lynne">
ALDE-ryhmän puolesta. - (EN) Arvoisa puhemies, kuten monet henkilöt ovat todenneet, rypäleaseet tappavat tai vammauttavat umpimähkäisesti joka päivä siviilihenkilöitä, joista monet ovat lapsia. Monet näistä uhreiksi joutuneista lapsista vammautuvat rypäleaseista, ja heidän on elettävä vamman kanssa koko loppuelämänsä. On pöyristyttävää, että rypäleaseita on varastoissa yli 15 jäsenvaltiossa. Pidän kauhistuttavana näyttöä siitä, että ainakin seitsemän EU:n jäsenvaltiota edelleen tuottaa näitä aseita. Minun mielestäni näillä valtiolla sekä niillä, jotka ovat käyttäneet niitä, kuten kotimaallani Yhdistyneellä kuningaskunnalla, on verta käsissään.
<P>
Rypäleaseiden tuotannon, kuljetuksen ja varastoinnin kieltäminen pelastaa monia ihmishenkiä. Tällä sopimuksella varmistetaan myös paljon tarvittavien voimavarojen, kuten terveydenhuollon ja rypälepommien uhrien kuntoutusavun, tarjonta. Kehotan kaikkia EU:n jäsenvaltioita allekirjoittamaan ja ratifioimaan tämän sopimuksen. Niiden ei pitäisi määritellä uudelleen sitä, mitä tarkoitamme rypäleaseilla ja siten kiemurrella pois vastuustaan. Eräät jäsenvaltiot ovat pyrkineet tähän.
<SPEAKER ID="258" NAME="Seán Ó Neachtain">
UEN-ryhmän puolesta. - (GA) Arvoisa puhemies, kannatan voimakkaasti ehdotusta siitä, että rypäleaseet kieltävä sopimus voidaan panna täytäntöön tämän vuoden lopusta alkaen.
<P>
Kaikki hallitukset, jotka panevat täytäntöön vuonna 2007 annetun Oslon julistuksen, ovat valmiita laatimaan ennen vuoden 2008 loppua lainsäädäntöasiakirjan, jolla päätetään rypäleaseiden käyttö. Sillä otetaan käyttöön järjestelmä, jolla edistetään yhteistyötä, autetaan tällaisia hyökkäyksiä paenneita ihmisiä ja tuhotaan edelleen olemassa olevat rypäleasevarastot.
<P>
Olen erittäin ylpeä, että tähän sopimukseen päästiin aikaisemmin tänä vuonna järjestetyssä kansainvälisessä kokouksessa Dublinissa, omassa kotimaassani. Kaikki kokoukseen osallistuneet esittivät erittäin selkeästi sen, mitä he aikoivat tällä sopimuksella saavuttaa: sen, että rypälepommit olisi kiellettävä tästä lähtien. Aivan, kuten kollegani ovat jo pyytäneet tänään parlamentissa, pyytäisin valtioita, jotka eivät ole vielä allekirjoittaneet sopimusta, allekirjoittamaan sen nyt.
<P>
Meidän on poistettava nämä kauhistuttavat aseet lopullisesti.
<SPEAKER ID="259" NAME="Satu Hassi">
Verts/ALE-ryhmän puolesta. - (FI) Arvoisa puhemies, hyvät kollegat, on hieno asia, että rypäleaseet kieltävä sopimus on saatu aikaan. On hyvin tärkeää, että kaikki EU-maat liittyvät sopimukseen, myös Suomi, Kreikka ja Puola, muuten annamme muille maille liian helpon verukkeen jatkaa näiden epäinhimillisten aseiden käyttöä.
<P>
Olen hyvin pahoillani siitä, että oma maani Suomi aikoo jäädä sopimuksen ulkopuolelle. Tätä perustellaan sillä, että rypäleaseet on hankittu toisen epäinhimillisen asetyypin, henkilömiinojen, korvaamiseksi. Tämä on kuitenkin kuin pirun häätämistä Belsebubilla. 90-luvun lopulla, kun Suomen silloinen hallitus päätti henkilömiinoista luopumisen aikataulusta, armeija ei suinkaan kertonut aikovansa hankkia tilalle toista siviilien tappajaa, rypäleaseita.
<P>
EU:n ja kaikkien EU-maiden tulee nyt olla johdonmukaisia rypäleaseiden vastustamisessa ja kieltäytyä myös kaikista sellaisista sotilasoperaatioista, joissa käytetään rypäleaseita. Rypäleaseiden uhreistahan arvioidaan jopa 98 prosentin olevan siviilejä. Meillä on paljon yli 20 vuoden kokemus siitä, että nämä aseet tappavat sattumanvaraisesti valikoituvia siviilejä, mukaan lukien lapsia. Tälle on nyt aika saada loppu.
<SPEAKER ID="260" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, hyvät parlamentin jäsenet, minun on kerrottava teille hyvin vakavasti, että olin todella ylpeä voidessani osallistua keskusteluun rypäleaseista ja puheenjohtajavaltion puolesta yhdyn kaikkiin niihin henkilöihin, jotka ovat vaatineet sopimuksen ratifioimista.
<P>
Euroopan unioni on jo vuonna 2007 tunnustanut, että olisi kiireellisesti puututtava rypäleaseista aiheutuviin humanitaarisiin huolenaiheisiin. Tiedän, että unionin jäsenvaltioilla on ollut merkittävä tehtävä Oslon prosessin aikana ja tavanomaisia aseita koskevan yleissopimuksen puitteissa. Meidän mielestämme tavanomaisia aseita koskeva yleissopimus ja Oslon prosessi tukevat toisiaan. On Euroopan parlamentin ja puheenvuoron esittäneiden ansiota, että meitä on muistutettu arvoista, joihin Euroopan kansalaiset uskovat. Me kehotamme kaikkia jäsenvaltioita toimimaan niiden syiden puolesta, joita te olette, paremmin kuin minä itse, esittäneet niin liikuttavalla tavalla tämän keskustelun aikana.
<SPEAKER ID="261" NAME="Puhemies">
(IT) Olen vastaanottanut kaksi työjärjestyksen 108 artiklan 5 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan torstaina kello 12.00.
<P>
Kirjalliset lausumat (työjärjestyksen 142 artikla)
<SPEAKER ID="986" NAME="Proinsias De Rossa  " AFFILIATION="PSE">
kirjallinen. - (EN) Vetoan kaikkiin EU:n jäsenvaltioihin, että ne ratifioivat ja panevat täytäntöön rypäleaseet kieltävän sopimuksen välittömästi. Rypäleaseet aiheuttavat sanoinkuvaamatonta ja umpimähkäistä tuhoa siviiliväestölle kaikkialla maailmassa, viimeksi Georgian konfliktissa.
<P>
Rypäleaseet kieltävällä sopimuksella kielletään rypäleaseiden käyttö, tuotanto, varastointi ja kuljetus. Yleissopimuksen hyväksyi 107 valtiota Dublinissa tämän vuoden toukokuussa järjestetyssä kokouksessa. Sopimus ei tule kuitenkaan voimaan ennen kuin vähintään 30 valtiota ratifioi sen.
<P>
On vaikeaa uskoa, että kahdeksan EU:n jäsenvaltiota ei aio allekirjoittaa sopimusta välittömästi. Siten EU, kaikkein onnistunein rauhanhanke koskaan ja yhteisö, joka on perustettu ihmisoikeuksien kunnioituksen ja oikeusvaltion periaatteille, ei kannata kansainvälisen humanitaarisen oikeuden laajentamista siten, että yhden kaikkein petollisimman siviileitä vastaan kohdistuvan aseen käyttö kielletään
<P>
Kehotan Kyprosta, Viroa, Suomea, Kreikkaa, Puolaa, Romaniaa, Slovakiaa ja Sloveniaa ratifioimaan rypäleaseet kieltävän sopimuksen viipymättä, jotta kyseisten aseiden käyttö voidaan päättää.
<SPEAKER ID="262" NAME="Tunne Kelam  " LANGUAGE="EN">
Meidän olisi otettava huomioon, että rypälepommit ovat yksi kaikkein vahingollisimmista aseista, ja ne kohdistuvat samalla tavoin sotilas- ja siviilikohteisiin.
<P>
Nyt, 21. vuosisadalla, sodankäynti ei voi perustua ajatukseen tuhoamisesta tai suurimmasta mahdollisista vaurioista. Kohdennetut hyökkäykset, jotka vaikuttavat mahdollisimman vähän siviileihin, voivat olla ainoa toimintatapa sotatilanteessa. Sen vuoksi rypäleammusten käyttö on selkeästi torjuttava ja kiellettävä.
<P>
Pyydän, että Euroopan unioni ja sen jäsenvaltiot kehottavat kaikkia valtioita maailmassa allekirjoittamaan tämän sopimuksen tämän vuoden 3. joulukuuta. Pyydän lisäksi EU:ta ja sen jäsenvaltioita pyrkimään siihen, että tämä sopimus pannaan täytäntöön tehokkaasti ja mahdollisimman nopeasti. Pyydän, että EU ja sen jäsenvaltiot eivät ainoastaan ratkaise sopimuksen teknisiä kohtia vaan että ne pyrkivät auttamaan alueita, joilla rypäleammuksia on käytetty, antamaan apua niiden yhteiskunnille sekä tarjoamaan tehokasta ja yksilöllistä apua siviilihenkilöille, joille rypälepommit ovat aiheuttaneet vahinkoa.
