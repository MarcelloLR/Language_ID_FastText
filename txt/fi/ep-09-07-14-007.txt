<CHAPTER ID="007">
Euroopan parlamentin puhemiehen vaali
<SPEAKER ID="011" NAME="Puhemies">
(EN) Valitsemme tänä aamuna puhemiehen työjärjestyksen mukaisesti. Työjärjestyksen 13 artiklan mukaan Euroopan parlamentin puhemiehen tehtävään ehdokkaaksi asettaminen edellyttää, että kyseinen henkilö on antanut suostumuksensa. Ehdokkaita voivat nimetä poliittiset ryhmät tai vähintään 40 jäsentä.
<P>
Olen vastaanottanut työjärjestyksen ehtojen mukaisesti ilmoitukset seuraavien jäsenten ehdokkuudesta:
<P>
Jerzy Buzek ja
<P>
Eva-Britt Svensson.
<P>
Ehdokkaat ovat antaneet minulle suostumuksensa ehdokkaaksi asettamiseen. Seuraavaksi molemmat ehdokkaat esittäytyvät lyhyesti. Ensin esittäytyy Eva-Britt Svensson.
<SPEAKER ID="012" NAME="Eva-Britt Svensson" AFFILIATION="GUE/NGL">
(SV) Arvoisa puhemies, hyvät parlamentin jäsenet, haluaisin onnitella kaikkia kollegoitani luottamuksesta, jota kotimaidenne kansalaiset ovat osoittaneet teitä kohtaan. Saimme valtavasti luottamusta ja siten meillä kaikilla on myös valtava vastuu pyrkiessämme täyttämään kansalaisten odotukset ja vaatimukset tarvittavien muutosten tekemiseksi ja kansalaisten Euroopan kehittämiseksi. Demokratia eli oikeus valita ehdokkaiden joukosta, on tärkein väline, joka kansalaisillamme on käytössään. Todellinen demokratia pitää sisällään muutakin kuin äänestysoikeuden. Se tarkoittaa myös avoimuutta, läpinäkyvyyttä ja avointa keskustelua.
<P>
Siksi minusta on äärimmäisen tärkeää, että varmistamme, että uudistamme ensimmäisen käsittelyn menettelyä. Meidän on otettava parlamenttia kohtaan osoitettu luottamus vakavasti sekä osoitettava avoimuutta, jota myös tarvitaan ensimmäisessä käsittelyssä.
<P>
Hyvät parlamentin jäsenet, edessämme on valtavia haasteita: talouskriisi ja kohonnut työttömyys sekä lisääntynyt syrjäytyneisyys ja sosiaalinen turvattomuus. Ilmastokriisi on jo synnyttänyt ilmastopakolaisia. Ja kuten tavallista, kriisi iskee ensimmäisenä ja voimakkaimmin juuri kaikkein köyhimpiin. EU:ssa ja muualla maailmassa on paljon epäoikeudenmukaisuutta ja köyhyyttä. Kriiseihin voidaan tosin löytää poliittiset ratkaisut, mutta ne edellyttävät politiikan muutosta. Toistaiseksi harjoitetulla politiikalla ei ole kyetty ratkaisemaan ongelmia, joiden ratkaisemisesta olemme olleet vastuussa. Päinvastoin tuo politiikka on monessa mielessä edesauttanut kriisien syntymistä.
<P>
Politiikkaa on siis muutettava. Tarvitsemme sosiaalista Eurooppaa kehittävää politiikkaa, jolla edistetään työntekijöiden oikeuksia tulla suojelluiksi sosiaaliselta polkumyynniltä. Tarvitsemme politiikkaa, jolla torjutaan sosiaalista syrjäytymistä ja köyhyyttä. Tarvitsemme politiikkaa, jolla turvataan kaikkien kansalaisten osallisuus. Tarvitsemme politiikkaa, joka ei syrji kansalaisia heidän etnisen alkuperänsä, vammaisuutensa, sukupuolensa, ikänsä tai seksuaalisen suuntautumisensa takia. Haluaisin nähdä EU:n, joka turvaa kaikkien kansalaistensa edut.
<P>
Haluan politiikkaa, jolla voidaan luoda uusia työpaikkoja, vihreitä työpaikkoja. Meidän on panostettava vihreään teknologiaan, jolla voidaan sekä luoda tarvitsemiamme uusia työpaikkoja että edistää kasvua sekä pysäyttää ilmastonmuutos, mikä on ihmiskunnan ja Euroopan suurimpia tehtäviä.
<P>
Haluan nähdä EU:n, joka ottaa vastuuta oikeudenmukaisen ja vastuullisen kansainvälisen kaupan varmistamiseksi. Haluan nähdä EU:n, jossa harjoitetaan inhimillistä turvapaikka- ja maahanmuuttopolitiikkaa, jolla turvataan maahanmuuttajien oikeudet. Haluan nähdä monimuotoisen Euroopan. Näin saamme aikaan kehitystä. Haluan nähdä monimuotoisen Euroopan, missä jokainen kansalainen saa turvaa. Haluan nähdä Euroopan, EU:n, joka ottaa vastuuta ihmisoikeuksista. Kun ihmisoikeuksia poljetaan missä pain maailma tahansa, emme voi koskaan tehdä kompromisseja. Ihmisoikeudet ovat loukkaamattomia, ja tämä pätee joka ikiseen ihmiseen. Ihmisoikeudet ovat aina loukkaamattomia, olipa kyse sitten sananvapaudesta, julkisesta tiedonsaannista tai muusta. Hyvät parlamentin jäsenet, tehtävänämme on puolustaa ihmisoikeuksia kaikkialla, missä ne ovat uhattuina.
<P>
Olin iloinen kuullessani puhemiehen toteavan, että kesäkuun parlamenttivaalien tuloksena naisten osuus parlamentissamme nousi. Tämän tekivät mahdolliseksi miesten ja naisten yhteiset ponnistelut. Teimme töitä yhdessä naisten osuuden lisäämiseksi. Nyt otamme lisäaskeleen ja varmistamme naisten vaikutusvallan lisäämisen myös, kun on kyse vastuullisista asemista parlamentissa ja muissa EU:n toimielimissä. Tässä on tilaisuutemme. Hyvät parlamentin jäsenet, yhdessä me voimme osoittaa Euroopan kansalaisille, että otamme vastuuta, ja voimme siten osoittaa nykyaikaisen ja monimuotoisen yhteiskunnan syntymisen.
<P>
Teillä kaikilla on tänään äänestysoikeuden mukanaan tuoma valta. Teillä on valta välittää vahva viesti kansalaisille siitä, että rakennamme nyt kansalaisten Eurooppaa, sosiaalista Eurooppaa. Teillä on valta osoittaa kansalaisille ja koko maailmalle, että EU on valmis ottamaan vastuuta yleisestä oikeudenmukaisuudesta, ihmisoikeuksista ja ympäristöstä, ja voitte käyttää äänestysoikeuden meille suomaa valtaa lähettää Euroopan kansalaisille viestin, jota he tältä parlamentilta odottavat.
<P>
(Suosionosoituksia)
<SPEAKER ID="013" NAME="Jerzy Buzek" AFFILIATION="PPE">
(PL) Arvoisa puhemies, arvoisat neuvoston ja komission edustajat, hyvät parlamentin jäsenet, ensinnäkin voimme onnitella itseämme siitä, että voimme tavata toisemme täällä istuntosalissa. Edustamme puolta miljardia Euroopan kansalaista, mikä on melkoinen vastuu.
<P>
Haluan kertoa hieman itsestäni. Olen ammatiltani tiedemies. Aloitin poliittisen urani 1980-luvulla Solidarnośćin ammattiliitossa, joka taisteli vapauden sekä ihmis- ja kansalaisoikeuksien puolesta (Suosionosoituksia). Ihmis- ja kansalaisoikeudet ovat aina olleet toimintani keskiössä. Toimin Puolan pääministerinä vuosina 1997-2001. Neljän vuoden ajan neuvottelimme Puolan liittymisestä Euroopan unioniin. Olen ollut Euroopan parlamentin jäsen vuodesta 2004 asti. Olen ollut mukana tutkimuksessa, innovaatioissa ja uusien tekniikoiden kehittämisessä sekä myöhemmin käsittelemässä energiavarmuuteen, ilmastonmuutokseen ja sen ratkaisemistapoihin liittyviä kysymyksiä, sekä ollut mukana myös itäisessä kumppanuushankkeessa. Kaikki nämä kysymykset ovat myös nykyisen parlamenttikauden ensisijaisia tavoitteita.
<P>
On syytä muistaa, että elämme kriisiaikaa ja että kansalaiset odottavat meiltä ennen kaikkea ratkaisua siihen. On syytä muistaa myös keventää parlamentin toimintaa, mikä on jo aloitettukin viime vuosien työn ansiosta. Tähän päästään vain, jos Lissabonin sopimus hyväksytään kokonaisuudessaan. Tämä auttaa tehostamaan toimintaamme ja tekee meistä entistä tuottavampia, ja voimme toimia kansainvälisillä foorumeilla. Meillä on tiettyjä sitoumuksia: Välimeren alue, itäinen kumppanuus, Latinalainen Amerikka sekä strateginen liittoutuminen Yhdysvaltojen ja kehittyvien suurvaltojen kanssa. Nämä ovat suuria haasteita, ja siksi Lissabonin sopimus tarjoaa meille poikkeuksellisen välineen näiden haasteiden voittamiseksi.
<P>
Lopuksi haluan sanoa, että vakavin kriisi, joka meidän on hoidettava (ja tunnustettava, niin vaikeaa kuin se saattaa ollakin), on kansalaisten luottamuspula. Olkaamme ankaria toisiamme kohtaan, kuten meidän on joskus oltava, jotta voisimme voittaa heikkoutemme. Usein kansalaiset eivät ymmärrä meitä. Meidän on tehtävä kaikki voitavamme tämän muuttamiseksi. Tämä on ensisijaisesti meidän Euroopan parlamentin jäsenten vastuulla, sillä tulemme tänne joka viikko vaalipiireistämme ja palaamme viikon lopulla kotiimme eri puolille Eurooppaa. Me tiedämme parhaiten valitsijamme tyytymättömyyden kohteet ja odotukset. Toivokaamme ennen kaikkea tätä, sillä siten meidän on helpompi kohdata edessämme olevat haasteet.
<P>
(Suosionosoituksia)
<P>
(Äänestys ja äänten laskenta: ks. pöytäkirja)
<P>
(Istunto keskeytettiin klo 11.00 äänten laskentaa varten ja sitä jatkettiin klo 11.45.)
<SPEAKER ID="015" NAME="Puhemies">
(EN) Ilmoitan nyt äänestyksen tulokset.
<P>
Äänestäjien määrä: 713
<P>
Tyhjät tai mitätöidyt äänestysliput: 69
<P>
Annetut äänet: 644
<P>
Ehdoton enemmistö: 323
<P>
Jerzy Buzek sai 555 ääntä.
<P>
(Voimakkaita ja jatkuvia suosionosoituksia)
<P>
Eva-Britt Svensson sai 89 ääntä.
<P>
(Suosionosoituksia)
<P>
Jerzy Buzek sai siis ehdottoman enemmistön annetuista äänistä. Sanon nyt uudelleen äidinkielelläni sen, mitä yritin sanoa puolaksi: Onnittelen lämpimästi Buzekia varmasta valinnasta ja toivon hänelle mitä parhainta menestystä tässä hienossa työssä, jonka hän aloittaa. Pyytäisinkin häntä nyt tulemaan tänne puhemiehen paikalle.
<P>
(Suosionosoituksia)
<SPEAKER ID="017" NAME="Puhemies">
(EN) Hyvät kollegat, kiitos, että valitsitte minut Euroopan parlamentin puhemieheksi. Tämä on minulle valtava haaste ja suuri kunnia. Kiitoksia kaikille minua äänestäneille. Teen kaikkeni, etten pettäisi luottamustanne. Yritän voittaa niiden luottamuksen, jotka eivät äänestäneet minua. Luotan tukeenne.
<P>
Kiitos, arvoisa jäsen Svensson, osallistumisestanne vaaliin sekä keskusteluistamme. Tämä oli vahva viesti kollegoillemme Mario Maurolle ja Graham Watsonille, jotka asettuivat ehdolle ja vetäytyivät ajoissa parlamentin yhtenäisyyden lujittamiseksi.
<P>
Mario, tiedän, kuinka tärkeitä ihmisoikeuskysymykset ovat sinulle. Solidarność, tämä merkittävä ihmisoikeusliike, syntyi kotimaassani...
<P>
(Suosionosoituksia)
<P>
minkä mahdollisti paavi Johannes Paavali II:n opetus. Minulle ihmisoikeudet ovat aina etusijalla.
<P>
Graham, puhuitte muutoksen tarpeesta Euroopan parlamentissa, uudistuksen tarpeesta sekä tarpeesta ottaa Eurooppa-hankkeeseen mukaan kansalaiset, jotka ovat entistä välinpitämättömiä EU:ta kohtaan. Aion varmistaa, että yhdessä teemme kaiken voitavamme tilanteen muuttamiseksi.
<P>
(Suosionosoituksia)
<SPEAKER ID="019" NAME="Joseph Daul" LANGUAGE="FR">
Arvoisa puhemies, tämä oli odottamatonta, mutta kaikki ovat uskoakseni iloisia siitä, että ensimmäistä kertaa täällä parlamentissa on tilanne, jossa meillä ei ole enää jakoa Itä- ja Länsi-Euroopan välillä. Nyt on vain Eurooppa, jonka vertauskuvana on tänään istuntosalissa mukana oleva puhemiehemme.
<P>
(Suosionosoituksia)
<P>
Tämä kertoo yhtenäisyydestä ja myös vastuustamme, kuten puhemies Buzek totesi aiemmin. Toivon sekä itseni että teidän kaikkien ja Euroopan puolesta, että 2,5-vuotiskautenne aikana voisimme unohtaa idän ja lännen välisen erottelun ja puhua vain yhdestä Euroopasta.
<SPEAKER ID="020" NAME="Martin Schulz">
S&D-ryhmän puolesta. - (DE) Arvoisa puhemies, haluan ensiksi ryhmäni puolesta onnitella teitä valintanne johdosta. Tuimme valintaanne ja vaikka meidän olisi syytä varoa käyttämästä liikaa ilmaisua "historiallinen käännekohta", olen silti sitä mieltä, että valintanne Euroopan parlamentin puhemieheksi oli historiallinen käännekohta.
<P>
(Suosionosoituksia)
<P>
Se tosiseikka, että 20 vuotta Berliinin muurin murtumisen jälkeen ja kuusi vuotta siitä, kun maanne ja moni muu Keski- ja Itä-Euroopan maa liittyi Euroopan unioniin (tämä oli itse asiassa prosessi, jonka te panitte alulle toimiessanne maanne pääministerinä, ja liittymisneuvottelut käytiin teidän kaudellanne), se tosiseikka, että 20 vuoden kuluttua siitä, kun maailman jakautuminen kahteen vahvasti aseistettuun blokkiin tuli päätökseen, sen jälkeen, kun Stalinin diktatuuri hellitti valtioista, jotka joutuivat sietämään 40 vuotta pidempään tätä diktatuuria kuin läntisen Euroopan maat fasistista diktatuuria, se, että 20 vuoden jälkeen on vain luonnollista, että jäsenet Puolasta, Unkarista, Baltian valtioista, Tšekin tasavallasta tai Slovakiasta istuvat yhdessä Ranskasta, Portugalista, Suomesta, Saksasta, Itävallasta tai Italiasta tulevien jäsenten kanssa täällä istuntosalissa, jossa voimme valita parlamentin pääksi Solidarnośćia edustavan henkilön ja demokraattisesti valitun Puolan hallituksen päämiehen vapailla, salaisilla ja oikeudenmukaisilla vaaleilla, on minusta historiallinen käännekohta, joka osoittaa, että Eurooppa, tämä suuri manner, jossa 27 valtiota ovat yhdistyneet Euroopan unioniksi, todella edustaa jotakin, toisin sanoen sitä, että unelma demokratiasta ja vapaudesta voi toteutua, jos emme pelkästään unelmoi vaan myös teemme aktiivisesti töitä sen toteuttamiseksi, kuten te olette elämänne aikana tehnyt.
<P>
Siksi uskon, että puhemieskautenne on myös vetoomus meille kaikille ja että arvot, joille unioni perustuu, ovat niitä, jotka ajoivat diktaattorit seinää vasten ja auttoivat kukistamaan diktatuurit. Ryhmämme toiveena on, että puhemieskautenne perustuisi näihin arvoihin. Vilpittömät onnitteluni, Jerzy Buzek.
<P>
(Suosionosoituksia)
<SPEAKER ID="021" NAME="Guy Verhofstadt" LANGUAGE="EN">
Arvoisa puhemies, ensinnäkin onnittelut ALDE-ryhmän puolesta valintanne johdosta. Voin sanoa teille, että teillä on ALDE-ryhmän täysi tuki tulevina vuosina työssänne. Meidän näkökulmastamme työnne merkitsee entistä yhdentyneempää Euroopan unionia, jossa hyödynnetään yhteisömetodia.
<P>
Otitte puhemiehen tehtävän vastaan varsin vaikeassa vaiheessa: Lissabonin sopimus on ratifioimatta, ja talous- ja rahoituskriisiin on löydyttävä yhtenäinen strategia. Tämä on valtava haaste, jossa teillä on ryhmämme täysi tuki. Teidän on hyvä tietää, että teillä on takananne parlamentin laajan EU-myönteisen enemmistön tuki. Teidän on syytä tietää tämä.
<P>
(Suosionosoituksia)
<P>
Ainoa pyyntömme on, että hyödyntäisitte tätä laajaa EU-myönteisen enemmistön tukea. Pyyntömme on, että etenette Eurooppa-asiassa ja sanotte sanottavanne Eurooppa-neuvostossa, jonka tunnette varsin hyvin, kuten minä. Toivon, että saatte äänenne kuuluviin myös Eurooppa-neuvostossa ja että myös siellä olisi "enemmän Eurooppaa".
<P>
(Suosionosoituksia)
<SPEAKER ID="022" NAME="Rebecca Harms">
Verts/ALE-ryhmän puolesta. - (DE) Arvoisa puhemies, haluan yhtyä edellisiin puhujiin ja onnitella teitä ryhmäni puolesta. Myös me olemme hyvin iloisia valinnastanne.
<P>
Arvoisa puhemies, minusta te hieman vähättelitte, kun sanoitte, että teille on kunnia ottaa vastaan tehtävä, johon olemme teidät tänään valinneet. Päinvastoin meille (ainakin Vert-ryhmälle) on kunnia saada teidät puhemieheksemme. Kaikki se, mitä olette saanut aikaan poliittisen uranne aikana, on auttanut teitä pääsemään tähän asemaan, ja me kaikki luotamme teihin. En ole varma, onko kahdessa ja puolessa vuodessa mahdollista poistaa idän ja lännen välillä edelleen vallitsevaa jakoa, mutta uskon, että voimme lujittaa idän ja lännen välisiä siltoja sen ansiosta, että olette parlamentin johdossa.
<P>
Itse toivoisin, että Länsi-Euroopan maita edustaville jäsenille olisi selvää, että Puola sijaitsee Euroopan keskellä ja että työtä yhteyksien luomiseksi idän kanssa on tehtävä paljon tehostetummin kuin aiemmin. Teillä on parhaat valmiudet tähän. Olin kovin mielissäni, kun sanoitte, että meidän on tultava lähemmäs kansalaisia. Me vihreät tuemme teitä aina tässä työssä. Euroopan vahvistaminen sisältäpäin on tärkeää, mutta yhtä tärkeää on pohtia Eurooppaa laajemmalti.
<P>
Saanen esittää vielä toisen henkilökohtaisen toiveen. Koska minulla oli mahdollisuus tutustua teihin erityisen hyvin Kiovan kaduilla ja kortteleissa Oranssin vallankumouksen aikoihin (olitte muuten hyvin rohkea poliitikko jo tuolloin), emme saa sivuuttaa Ukrainaa puhuttaessa EU:n itäpuolella sijaitsevista maista. Myös Ukrainan tilanne kaipaa parannusta. Se, mitä haluaisin tehdä jalkapallon mestaruuskisojen aikaan (Puolassa ja Ukrainassa järjestettävät kisat eivät ole enää kovin kaukana), on katsoa muutama ottelu kanssanne.
<P>
Toivotan teille menestystä uudessa tehtävässänne!
<P>
(Suosionosoituksia)
<SPEAKER ID="023" NAME="Timothy Kirkhope" LANGUAGE="EN">
Arvoisa puhemies, saanen onnitella teitä puhemieheksi valitsemisen johdosta ja kertoa, että olen erityisen iloinen siitä, että viittasitte puheessanne historiaan, kuten muutkin puhujat ovat tehneet. Vaikutatte todella henkilöltä, joka arvostaa vapauksia, joita tämä parlamentti toivoo saavansa: näitä ovat sananvapaus mutta myös vapaus katsoa tulevaisuuteen, vapaus muuttaa ja uudistaa Eurooppaa, ja parlamentin on voitava muuttua ja uudistua yhdessä Euroopan kanssa.
<P>
Taustanne, josta olette täysin syystäkin ylpeä ja joka liittyy Solidarność-liikkeeseen, jonka parissa työskentelitte 1980-luvulta lähtien, minkä myötä saitte Puolan liittymään Natoon ja minkä jälkeen aloititte Euroopan unionin jäsenyysneuvottelut, tekee teistä henkilön, jolla on mahdollisuus tarttua Euroopan nyt tarvitsemiin muutoksiin.
<P>
Tuemme teitä tässä työssä. Teemme parhaamme auttaaksemme teitä tehtävässänne, jonka olette ottanut vastaan.
<P>
(Suosionosoituksia)
<SPEAKER ID="024" NAME="Lothar Bisky">
GUE/NGL-ryhmän puolesta. - (DE) Arvoisa puhemies, olen iloinen, että parlamentin puhemieheksi valittiin jäsen naapurimaastamme Puolasta. Itse olen kotoisin itäisen Saksan alueelta ja työskentelen lähellä Słubicea. Słubice ja Frankfurt/Oder ovat molemmat osa yhdistynyttä Eurooppaa.
<P>
Kiitän teitä siitä, että viittasitte erityisesti Itä- ja Länsi-Euroopan jatkuvaan yhdentymiseen. Tässä on vielä paljon tehtävää, kuten me kaikki tiedämme. Haluan kuitenkin korostaa myös Puolan kulttuurin tärkeää panosta, jonka voitte tuoda eurooppalaiseen yhteistyöhön ja kulttuuriseen monimuotoisuuteen.
<P>
Toivon, että voin puhua pian kanssanne syvällisemmin. Olen jo ryhtynyt työhön tässä tarkoituksessa. Kaksi poikaani puhuu puolaa. Sain kerran kunnian ojentaa Andrzej Wajdan elokuvapalkinnon ohjaajalle Andreas Dresenille, jolle myös pidin palkintopuheen. Andrzej Wajda ja muut puolalaiset ohjaajat ovat osa eurooppalaista kulttuuriamme. Toivon, etteivät Länsi- ja Itä-Eurooppa unohtaisi Itä-Euroopan kulttuurin erityissaavutuksia.
<P>
Arvoisa puhemies, teillä on arvonantomme ja tukemme!
<SPEAKER ID="025" NAME="Nigel Farage">
EFD-ryhmän puolesta. - (EN) Arvoisa puhemies, haluan onnitella teitä valintanne johdosta, vaikka valintanne toi tänä aamuna mieleeni lähinnä paavin virkaanastujaiset. Jos tämä parlamentti olisi kunnon parlamentti, se valitsisi johtoon jäsenten joukosta kykyjen mukaan eikä harjoittaisi tavanmukaista suuria ryhmiä suosivaa politiikkaansa. Se on harmillista.
<P>
Ennusmerkit muutokselle eivät tältä osin ole kovin hyvät. Juuri eilen aseistetun Eurocorpsin sotilaat kantoivat ulkopihalla Euroopan lippua, mikä eräänlainen versio Euroopan unioni lippuparaatista. Meillä oli orkesteri, hymni ja kuoro. Me aloitimme tänään Euroopan hymnillä. Kyse oli samasta lipusta ja hymnistä, joista teidän mukaanne luovuttiin Ranskan ja Alankomaiden äänestettyä hyvin selkeästi EU:n perustuslakia vastaan.
<P>
Nyt ette enää edes teeskentele. Tuputatte kaikenlaisia valtion symboleita ja samalla yritätte valehdella ja petkuttaa irlantilaisia antamalla heille takeita, jotka eivät ole minkään arvoisia. Voin sanoa teille, että monet meistä EFD-ryhmän jäsenistä tekevät kaikkensa ei-äänen voittamiseksi Irlannin kansanäänestyksessä.
<P>
(Välihuutoja)
<P>
Euroopan demokratian tulevaisuus on vahvasti Irlannin kansan harteilla.
<P>
Arvoisa puhemies, taistelitte Neuvostoliittoa vastaan. Taistelitte demokratian puolesta. Taistelitte kansallisen itsemääräämisen puolesta. Jos edelleen sivuutatte Ranskan, Alankomaiden ja Irlannin kaltaisten maiden demokraattisen äänen, viette Euroopan unionin takaisin juuri siihen tilaan, jota vastaan niin kovasti taistelitte. Toivon, että kuuntelisitte kansaa.
<P>
(Vaihtelevia reaktioita)
<SPEAKER ID="026" NAME="Puhemies">
(EN) Kiitos puheenvuorostanne, jäsen Farage. Euroopan parlamentarismi on aina tarjonnut foorumin eri mielipiteille. Tähän juuri eurooppalainen keskustelu perustuu. Jäsenet, jotka halusivat käyttää puheenvuoron, ovat nyt puhuneet, mutta käsittääkseni Euroopan komission puheenjohtaja José Manuel Barroso haluaa sanoa muutaman sanan. Barroso, teillä on nyt puheenvuoro.
<SPEAKER ID="027" NAME="José Manuel Barroso">
komission puheenjohtaja. - (FR) Arvoisa puhemies, haluan sekä omasta puolestani että Euroopan komission puolesta onnitella teitä vilpittömästi Euroopan parlamentin puhemieheksi valinnan johdosta.
<P>
Valitsemanne tie on saanut teidät puolustamaan rohkeasti vapautta, demokratiaa ja oikeusvaltiota, ja olette rohkeasti pyrkinyt niiden toteuttamiseen kotimaassanne Puolassa. Poliittinen uranne on vienyt teidät jopa pääministeriksi asti ennen kuin teidät valittiin Euroopan parlamentin jäseneksi. Olette ensimmäinen parlamentin puhemies, joka on valittu Keski- tai Itä-Eurooppaa edustavasta jäsenvaltiosta. Juuri tämän poikkeuksellisen kokemuksenne ja ajamienne arvojenne turvin voitte tänään astua Euroopan parlamentin puhemiehen uuteen tehtävään.
<P>
Valintanne on uudelleen yhdistyneen Euroopan voitto nyt, kun Berliinin muurin murtumisesta on kulunut 20 vuotta ja EU:n edellisestä laajentumisesta viisi vuotta. Moni meistä tuntee teidät ja arvostaa teitä henkilönä, poliittista visiotanne sekä yhteiskunnallista työtänne. Yhtä moni meistä on sitä mieltä, että luontaiset taipumuksenne sopivat puhemiehen tehtävän hoitamiseen sekä Euroopan ja sen kansalaisten etujen aktiiviseen ja kiihkeään puolustamiseen. Kokemuksenne ja ominaisuuksienne ansiosta puhemiehen tehtävän luovutus Pötteringiltä, joka tuntee parlamentin paremmin kuin kukaan muu, tapahtuu vaivattomasti. Lähetän puhemiehen tehtävät jättävälle Pötteringille mitä parhaimmat terveiset. Hän hoiti tehtävänsä poikkeuksellisen arvokkaasti ja järkkymättömällä uskolla Eurooppaan.
<P>
Näinä vaikeina aikoina ja kun otetaan huomioon monimutkainen poliittinen toimintamallimme, joudumme ponnistelemaan enemmän kuin koskaan positiivisessa, rakentavassa ja yhtenäisessä hengessä Euroopan viemiseksi eteenpäin. Lissabonin sopimus, jonka parlamentin suuri enemmistö sekä komissio haluavat hyväksyä, lisää parlamentin vaikutusvaltaa. Itse asiassa 26 kansallista parlamenttia on jo hyväksynyt sopimuksen, joka ansaitsee siten kaikkien Euroopan parlamentin jäsenten arvonannon.
<P>
Toimielintemme on tuettava toinen toistaan Eurooppa-hankkeen hyväksi. Tämä pätee etenkin Euroopan parlamentin ja Euroopan komission välisiin suhteisiin. Tiedämme vallan hyvin, että juuri toimielintemme välinen yhteistyö vei Eurooppa-hanketta eteenpäin.
<P>
Arvoisa puhemies, hyvä ystäväni, nyt voin enää vain toivottaa teille ja uudelle parlamentille menestystä työssänne sellaisen Euroopan luomiseksi, jossa edistetään entistä lujemmin vapauden ja solidaarisuuden arvoja.
<SPEAKER ID="028" NAME="Bruno Gollnisch" AFFILIATION="NI">
(FR) Arvoisa puhemies, meinasin jo tyytyä kohtalooni jossakin määrin unohdettuna, kuten sitoutumattomat kollegani, joiden puolesta voin varmasti puhua välittäessäni onnitteluni, jotka te henkilönä ansaitsette mutta joita ei valintatapanne niinkään ansaitse, sillä hieno valintanne on tavallaan kahden suuren parlamenttiryhmän sopimuksen tulos. Nämä puolueet vastustivat vaalien ajan toisiaan melko keinotekoisesti, mutta nyt ne toimivat yhdessä viiden vuoden ajan parlamentin johdossa.
<P>
Arvoisa puhemies, toivon, että olette valintanne herra ettekä anna näiden kahden pääpuolueen orjuuttaa teitä, ja toivon, että kykenette puolustamaan vähemmistöjen sekä etenkin meidän toisinajattelijoiden oikeuksia sekä niiden oikeuksia, jotka murehtivat talouden globalisaation vaikutuksia heidän identiteettiinsä, ihmisten universaalista sekoittamista, kauppatavaroita ja pääomaa, ja joiden mielestä tämä ei välttämättä tuo hyvinvointia ja jotka paheksuvat Euroopan unionin loputonta vallan kasvua kansallisten vapauksien kustannuksella.
<P>
Olemme tavallaan toisinajattelijoita, kuten tekin olitte aikoinanne. Toivomme, että puolustatte toisinajattelijoiden oikeuksia ja etenkin että kiinnitätte erityistä huomiota työjärjestyksen noudattamiseen, sillä työjärjestystä ei pidä jatkuvasti muuttaa heti, kun huomataan, että se voi olla hyödyksi niille, jotka ovat mielestäni Euroopan kansojen vapauksien todellisia puolestapuhujia.
<P>
(Suosionosoituksia)
