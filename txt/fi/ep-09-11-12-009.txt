<CHAPTER ID="009">
Äänestysselitykset
<P>
- Suulliset äänestysselitykset:
<SPEAKER ID="095" NAME="Nikolaos Chountis" AFFILIATION="GUE/NGL">
(EL) Arvoisa puhemies, haluan antaa äänestysselityksen Länsi-Balkanin maiden kansalaisten viisumioikeuksia koskevasta päätöslauselmasta. Vasemmiston järkkymätön kanta on se, että jokaisella on oikeus liikkua ja matkustaa vapaasti, ja siksi jokaisella kansalaisella pitäisi olla oikeus matkustaa ja päästä Euroopan unioniin.
<P>
Olen siksi samaa mieltä siitä, että Länsi-Balkanin kansalaisiin kohdistuvat viisumirajoitukset pitäisi poistaa, ja äänestin siksi päätöslauselmaa vastaan, sillä tapa, jolla päätöslauselmassa käsitellään asiaa ja viitataan Kosovoon, merkitsee pohjimmiltaan itse asiassa Kosovon yksipuolisen itsenäisyysjulistuksen tunnustamista.
<P>
Katson tämän rikkovan YK:n peruskirjaa ja turvallisuusneuvoston päätöslauselmaa 1244 (1999). Tämä käytäntö vie suuntaan, joka ei edistä erimielisyyksien rauhanomaista ratkaisemista eikä lisää alueen turvallisuutta ja vakautta.
<SPEAKER ID="096" NAME="Francisco José Millán Mon" AFFILIATION="PPE">
(ES) Arvoisa puhemies, Euroopan kansanpuolueen (kristillisdemokraattien) ryhmän espanjalaisjäsenten puolesta haluan huomauttaa, että vaikka äänestimme jäsen Fajonin mietinnön puolesta, emme ole samaa mieltä johdanto-osan 2 a kappaleesta, joka lisättiin tarkistuksella 4. Sen mukaan komission olisi käynnistettävä "viisumivapautta koskeva vuoropuhelu Kosovon kanssa, jotta sille voidaan laatia samanlainen viisumien myöntämisen helpottamista ja viisumivapautta koskeva etenemissuunnitelma kuin muille Länsi-Balkanin maille".
<P>
Ryhmämme espanjalaisjäsenten mielestä Kosovolle ei voida antaa lähtökohdiltaan samaa asemaa kuin muille Länsi-Balkanin maille. Huomautan myös, etteivät Espanjan tai minkään muunkaan jäsenvaltion viranomaiset ole tunnustaneet Kosovoa.
<P>
Koska mainitsemastani tarkistuksesta äänestettiin yhdessä monien muiden tarkistusten kanssa, emme voineet äänestää sitä vastaan, mutta pyydämme kirjaamaan pöytäkirjaan, ettemme hyväksy sen sisältöä.
<SPEAKER ID="097" NAME="Anna Maria Corazza Bildt" AFFILIATION="PPE">
(EN) Arvoisa puhemies, haluan vain todeta, että pitäisi korostaa yhteisen julkilausuman olevan todellinen saavutus. Juuri yhteisellä julkilausumalla annamme voimakkaan poliittisen viestin siitä, että kannatamme sitä, että viisumivapauden myöntämistä kaikille Länsi-Balkanin kansoille nopeutetaan. Tämä poliittinen saavutus saatiin aikaan PPE-ryhmän vastuullisen kannan ansiosta, sillä PPE-ryhmä palautti prosessin takaisin raiteilleen ja oikeaan suuntaan sopimusten mukaisen asianmukaisen oikeusperustan pohjalta. Se, että poliittinen lausunto laadittiin väkisin oikeudellisen liitteen muotoon, oli harhaanjohtavaa ja välitti vääränlaisen viestin ja herätti vääriä odotuksia alueen kansoissa.
<P>
Haluan todeta kokeneeni itse puolentoista vuoden ajan Sarajevon piirityksen ja pommituksen. Olen sitoutunut nopeuttamaan viisumien myöntämistä siellä asuville ystävilleni ja alueen kansalaisille, ennen kuin tämä saadaan ensi kesänä aikaan.
<SPEAKER ID="098" NAME="Jörg Leichtfried" AFFILIATION="S&amp;D">
(DE) Arvoisa puhemies, haluan puhua jäsen Paliadelin mietinnöstä erityisesti siksi, että Euroopan oikeusasiamiehen pitäisi mielestäni todella edustaa EU:n kansalaisia. Viimeisen vuoden aikana oikeusasiamies on kuitenkin käynnistänyt toimia, jotka ovat täysin ristiriidassa tämän tehtävän kanssa: hän on antanut taloudellisten etujen heikentää toimintaansa ja hän on antanut taloudellisten toimijoiden käyttää itseään hyväksi. Hän on esittänyt komissiolle kysymyksen, jossa valitetaan siitä, että monet valtiot ovat asettaneet kieltoja villieläinten käytölle sirkuksissa. Mielestäni tämä asia ei kuulu oikeusasiamiehelle. Hänen tehtävänsä ei ole suojella niitä vähälukuisia sirkuksen omistajia, jotka käyttävät työssään edelleen villieläimiä eivätkä näe asioita samalla tavalla kuin kansalaisten suuri enemmistö, joka erittäin todennäköisesti kannattaa villieläinkieltoa ja on tyytyväinen sirkuksiin, joissa ei käytetä villieläimiä.
<P>
Siksi oikeusasiamiehen toiminta ei ole tässä asiassa myönteistä, ja tästä syystä olen äänestänyt mietintöä vastaan.
