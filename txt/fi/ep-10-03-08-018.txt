<CHAPTER ID="018">
Yhtenäisen euromaksualueen (SEPA) toteuttaminen (keskustelu) 
<SPEAKER ID="172" NAME="Puhemies">
(EL) Esityslistalla on seuraavana Sharon Bowlesin komissiolle esittämä suullinen kysymys yhtenäisen euromaksualueen (SEPA) käyttöönotosta.
<SPEAKER ID="173" NAME="Sharon Bowles" LANGUAGE="EN">
Arvoisa puhemies, minua edeltävä talous- ja raha-asioiden valiokunnan puheenjohtaja esitti tässä istuntosalissa päätöslauselman SEPAsta 12. maaliskuuta 2009. Paljon ei ole muuttunut, ja nyt esitän omani maaliskuussa 2010. Haluaisin sanoa, että odotamme todellakin edistystä ennen maaliskuun 2010 Idesiä.
<P>
Komissio on ponnistelut asiassa vuonna 2009 antamassaan SEPAa koskevassa etenemissuunnitelmassa. Me olemme samaa mieltä toimista kuudella painopistealueella, mutta suurin osa komission omaan kuulemiseen vastanneista totesi, että vastahakoisten toimijoiden kannustamiseksi on tarpeen asettaa määräpäivä. Nämä ovat komission omia sanoja. Tätä asiaa ei voi ilmoittaa tätä suoremmin, ja me ehdotamme, että määräpäiväksi vahvistetaan viimeistään 31. joulukuuta 2012.
<P>
Elämme aikoja, jolloin rajatylittäviä hankintoja ja sopimuksia tehdään yhä enemmän. Yhteiset normit näille rajatylittäville maksuille, tilisiirroille ja suoraveloitukselle ovat tärkeä osa sisämarkkinoiden terveyttä ja kasvua. Kuluttajille on paljon parempi, että heidän ei pidä tarkistaa, onko eri maissa eri järjestelyitä, tai joutua vaikeuksiin, kun niitä on.
<P>
Kuluttajat suhtautuvat siten suopeasti tähän hankkeeseen, mutta heillä täytyy olla turvaa, ja huolta aiheutuu, jos ei ole riittäviä takeita suoraveloitustoimeksiantojen hallinnoimisesta ja valvomisesta. Maksujärjestelmien osuus on kolmasosa pankkien toimintakustannuksista, joten pankeille on edullista saada SEPA toimimaan oikein, mutta tätä ei voida toteuttaa täysin niiden ehdoilla. Euroopan maksuneuvoston EPC:n on tunnustettava, että kuluttajat ovat huolestuneita petoksista ja luottamuksen rikkomisesta sekä siitä, kuka valvoo heidän etujaan. Jotkut kiireiset henkilöt eivät ehkä välttämättä huomaa uutta tilitapahtumaa, jos määrä on tavanomainen. Sen vuoksi on oltava eri mahdollisuuksia, jotta kuluttajilla on ylimääräisiä takeita suoraveloituksen käyttöönotossa. Ei riitä, että todetaan, että pankit huomaavat kaikki petokset. Pankit eivät ole huomanneet väärennettyjen šekkien käyttöä. Esimerkiksi Ranskassa on esiintynyt šekkien hyväksymistä koskevia petoksia sellaisten šekkien tapauksessa, jotka kirjoitetaan pankille ja jotka suoritetaan kolmannen osapuolen tilille. Näin on käynyt neljä vuotta sen jälkeen, kun Yhdistyneen kuningaskunnan rahoituspalveluista vastaava viranomainen sulki tämän porsaanreiän. Ei ole tyydyttävää, että nämä ongelmat ratkaistaan lisätoiminnoilla tai palveluita koskevilla täydentävillä tarjouksilla, joilla ei suojella kaikkia. Tämä on huijarin peruskirja. Ei riitä, että tämä toteutetaan maakohtaisesti. Tämä on rajatylittävä huijarin peruskirja.
<P>
Joten, hyvä komission jäsen, odotamme, että toimitte päättäväisesti, korjaatte nämä ongelmat ja esitätte SEPA-suoraveloitusta koskevan ratkaisun ennen 30. syyskuuta 2010.
<P>
Tänä vuonna julkisten viranomaisten pitäisi käyttää huomattavasti enemmän SEPAa, joten on oikea ajankohta pyrkiä eteenpäin ja pyytää erityisesti niitä jäsenvaltioita, jotka eivät ole tehneet suunnitelmia, osallistumaan tutkimuksiin. Me pyydämme myös, että ne jäsenvaltiot - tai ehkä kyse on vain yhdestä jäsenvaltiosta - jotka eivät ole ratkaisseet ongelmaa nykyisten suoraveloitustoimeksiantojen laillisesta pätevyydestä, pyrkisivät ratkaisemaan tämän ongelman. Ehkä toinen keskeinen kompastuskivi on korttimaksuja koskeva monenvälinen toimitusmaksu. Myös tämä asia on ratkaistava tavalla, joka on sopusoinnussa kilpailupolitiikan kanssa.
<P>
Nämä ovat tärkeitä asioita, ja, arvoisa komission jäsen, meidän mielestämme on aika toimia tiukasti ja asettaa määräaika, jotta voimme siirtyä menestyksekkäästi SEPAan ja saada tämän yhtenäismarkkinoille erittäin tärkeän hankkeen todella käyntiin.
<SPEAKER ID="174" NAME="Michel Barnier">
komission jäsen. - (FR) Arvoisa puhemies, hyvät parlamentin jäsenet, olen iloinen nähdessäni teidät jälleen ja haluaisin ensiksi todeta olevani samaa mieltä Sharon Bowlesin juuri toteamasta seikasta, että kuluttajat tarvitsevat suojaa. Tämä on niiden pyrkimysten mukaista, joita esitin parlamentissa kuulemistilaisuudessani, eli että kuluttajat ottavat osaa sisämarkkinoihin erityishankkeiden avulla. Yksi niistä on yhtenäinen euromaksualue SEPA. Kyseessä on monimutkainen hanke, mutta sen tavoite - yksinkertaiset varojen siirrot EU:ssa - oikeuttavat toimintamme.
<P>
Hyvä Sharon Bowles, hyvät parlamentin jäsenet, haluaisin kiittää parlamenttia SEPAlle antamastaan tuesta sekä antaa konkreettisia vastauksia Sharon Bowlesin esittämään viiteen kohtaan, joissa tunnistetaan oikein ongelmat, jotka meidän on ratkaistava. Olen myös tietoinen toteutetusta valmistelutyöstä ja Pervenche Berèsin ja Jean-Paul Gauzèsin erittäin myönteisistä ja mielenkiintoisista mietinnöistä, joissa käsiteltiin SEPAa koskevia asioita.
<P>
On totta, hyvä Sharon Bowles, että määräaika voisi antaa SEPA-hankkeelle tarvittavaa vauhtia. Uskon näin. Määräajalla olisi useita myönteisiä vaikutuksia. Sillä tehtäisiin oikeudellisesta asemasta selkeämpää, voitaisiin suunnitella tarpeellisia sijoituksia ja lopettaa kahden rinnakkaisen maksujärjestelmän - kansallisen ja EU:n - olemassaolo, koska tämä aiheuttaa tarpeettomia menoja.
<P>
Määräaika edellyttää lainsäädäntöä. Henkilöstöni arvioi tällä hetkellä useita vaihtoehtoja, ja heidän arvionsa pitäisi olla valmis ensi keväänä. Päätämme kaikkein tehokkaimmasta toimintatavasta tällä perusteella. Voin vakuuttaa teille, että se perustuu lainsäädäntöön.
<P>
Puhuessani nyt teille nyt maaliskuun alussa on aivan liian aikaista, että voisin ilmoittaa teille kyseisen määräajan. Panin merkille ehdotuksenne vuodesta 2012, hyvä Sharon Bowles, ja pidän sen mielessäni. Meidän on joka tapauksessa sallittava toimijoille sopeutumisaika, esimerkiksi 12 kuukautta tilisiirtojen ja ainakin 24 kuukautta nostojen osalta. Lainsäädäntöaloitteen toinen etu voisi olla se, että siinä käsitellään joitain päätöslauselmassanne esiin tuotuja ja talous- ja rahoitusasioiden neuvoston esille ottamia kysymyksiä, jotta SEPA-tuotteiden laatua parannetaan käyttäjien näkökulmasta.
<P>
Toinen näkökohtani on se, että on selvennettävä monenvälisiä toimitusmaksuja. Tämä on tärkeä kysymys rahoitukselle ja siten SEPA-kortteja ja nostoja koskevalle kehitykselle. Komissio julkaisi loppuvuodesta 2009 keskusteluasiakirjan, johon sisältyi uutta tietoa sekä erilaisten käyttäjien mielipiteitä tästä asiasta. Käsittelen hetken kuluttua tämän julkisen kuulemisen tuloksia. Tätä kysymystä on luonnollisesti käsiteltävä sen perusteella, onko se kilpailupolitiikan mukaista. Kollegani Joaquín Almunia on vastuussa tästä asiasta.
<P>
Haluaisin kuitenkin esittää useita huomautuksia. Nostoja varten on käytössä lyhytaikainen väliaikainen järjestelmä marraskuun 2012 loppuun saakka. Sen perusteella sallitaan jopa 8,8 prosentin monenväliset toimitusmaksut rajatylittäville maksuille. Totean kuitenkin, että yli 70 prosenttia nostoista Euroopassa tehdään ilman, että tapahtumasta peritään minkäänlaista monenvälistä toimitusmaksua. Monenvälinen toimitusmaksu ei siis näytä olevan ainoa rahoitusmekanismi, eikä edes kaikkein tehokkain.
<P>
Komissio on korttimaksujen osalta tehnyt päätöksen MasterCardia vastaan rajatylittävistä monenvälisistä toimitusmaksuista. Toimimme samalla tavalla Visan tapauksessa. MasterCardia koskevaan asiaan on haettu muutosta Euroopan unionin tuomioistuimessa. Komissio on tämän asian käsittelyn yhteydessä jo selventänyt menettelyjä erityisesti näiden maksujen tasosta ja tyypistä. Unionin tuomioistuimen lopullisen tuomion ansiosta tämä asia saa vankemman oikeudellisen perustan.
<P>
Kolmanneksi, kuten minulla oli tilaisuus mainita kuulemistilaisuudessani, kannatan eurooppalaisen maksukortteja koskevan aloitteen käyttöönottamista. Monia aloitteita kehitetään yksityisellä sektorilla, ja niihin kuuluvat esimerkiksi Monnet-hanke, PayFair ja European Alliance of Payment Schemes -hanke. Hyvä Sharon Bowles, hyvät parlamentin jäsenet, tapaan piakkoin näiden markkinoiden tärkeimpiä toimijoita arvioidaksemme yhdessä niiden halua siirtyä eteenpäin ja mahdollisesti koordinoida aloitteitaan ja määritellä toimintakehys. Komissio arvioi samalla kilpailusääntöjen näkökulmasta korttijärjestelmien näkökantoja, joilla ne perustelevat rahoitusjärjestelmäänsä.
<P>
Neljäs näkökohta liittyy hallinnon tulevaisuuteen. Kuten tiedätte, SEPAlla ei ole Euroopan laajuista hallintojärjestelmää. Sen vuoksi meillä on ollut yhteinen aloite Euroopan keskuspankin kanssa SEPA-neuvoston luomisesta. Siihen osallistuisi joitakin maksuliikenteen alan korkean tason edustajia ja käyttäjiä. Tavoitteena ei ole tehdä päätöksiä vaan edistää vuoropuhelua, jotta varmistetaan, että SEPA-hanke pannaan asianmukaisesti täytäntöön. Ensimmäinen kokous järjestetään keväällä.
<P>
Hyvä Sharon Bowles, hyvät parlamentin jäsenet, pidän henkilökohtaisesti parlamentin ajan tasalla SEPA-neuvoston työstä erityisesti, kun osallistun talous- ja raha-asioiden valiokunnan kokouksiin.
<P>
Viimeinen näkökohtani koskee käyttäjien edun kunnioittamista, minkä mietinnön laatija mainitsi. On valitettavaa, että pankkimaksuliikenteen ala vaikuttaa usein tunnistavan käyttäjien huolenaiheet melko vastahakoisesti. Parannuksia voidaan tehdä tapaan, jolla Euroopan maksuneuvosto ohjaa alaa. Näin voitaisiin edistää avoimuutta ja ottaa käyttäjien huolenaiheet huomioon. SEPA-neuvosto muodostaa hyvän foorumin, jotta nämä parannukset saadaan aikaan.
<P>
Aion myös ryhtyä suoriin toimiin tietyistä näkökohdista ja erityisesti parannuksista, joita on tehtävä nostojärjestelmään. Komissio ja Euroopan keskuspankki lähettävät hyvin pian kirjeen Euroopan maksuneuvostolle, ja siinä pyydetään, että se tekee tiettyjä muutoksia, joilla vastataan kuluttajien huolenaiheisiin. En voi sulkea pois sitä mahdollisuutta, että komissio toteuttaa toimia, jos se huomaa tätä asiaa koskevia esteitä. Näin otetaan huomioon kuluttajien huolenaiheet.
<P>
Arvoisa puhemies, hyvä Sharon Bowles ja parlamentin jäsenet, olette ymmärtäneet, että olen päättänyt toimia ja saada SEPAn toimintakykyiseksi, kuten ilmoitin teille tammikuussa. Luotan luonnollisesti parlamentin tukeen ja päättäväisyyteen näiden parannusten aikaansaamiseksi.
<SPEAKER ID="175" NAME="Jean-Paul Gauzès" LANGUAGE="FR">
Arvoisa puhemies, hyvä komission jäsen, en epäile päättäväisyyttänne, ja olette juuri esittämienne näkökohtien vuoksi vastanneet suurimpaan osaan kysymyksistä, joita aioimme kysyä ja joita tämä päätöslauselma herätti.
<P>
Haluan ainoastaan muistuttaa teitä, että aiheen monimutkaisuus johtuu siitä, että yhtenäinen euromaksualue (SEPA) on maksulaitosten, erityisesti pankkien aloite. Haluaisin myös todeta, että maksupalveludirektiivin, jonka esittelijänä toimin, tarkoitus oli auttaa tunnistamaan ja määrittelemään oikeudellisia välineitä, joita tarvitaan tämän eurooppalaisen maksujärjestelmän käyttöönottamiseksi. Direktiivin toinen tarkoitus oli parantaa kilpailua maksuliikenteen alalla, ja sen II osastossa säädettiin sellaisten maksulaitosten luomisesta, joilla pyrittiin päättämään pankkien monopoliasema.
<P>
Tämä monimutkainen alku varmasti selittää osan viivästymisestä. On varmasti myös totta, kuten totesitte, että maksupalvelulaitokset, eli pankit, ovat suhtautuneet melko vastahakoisesti tämän mekanismin toteuttamiseen. Tähän on syy: hinta. Olen varma, että tiedätte jo tämän, mutta annan silti esimerkin: muun muassa Ranskassa SEPAn täytäntöönpanokustannukset ovat korkeammat kuin mitä aiheutui euroon siirtymisestä.
<P>
Lisäksi on puututtava toimitusmaksuja koskevaan kysymykseen. Tähän liittyy kaksi näkökohtaa. Ensimmäinen, kuten mainitsitte, on kilpailusäännöksien noudattaminen, mutta toinen asia, jota ei saisi unohtaa, on se, että maksupalvelut ovat taloudellista toimintaa, joita varten on saatava oikeudenmukainen korvaus. Se, mikä tuomitaan, on mahdollisuus ottaa pankkien välillä käyttöön voittomarginaaleja yksipuolisesti, mielivaltaisesti ja ilman neuvotteluita silloin, kun tällainen toiminta vaikuttaa olevan perustellusti kohtuutonta.
<P>
Arvoisa komission jäsen, luotamme teidän varmistavan, että yhtenäisten maksumarkkinoiden luomisessa saavuttamamme edistys voi johtaa nopeasti EU:n maksusiirtoja ja suoraveloitusta koskevien välineiden käyttöönottoon.
<SPEAKER ID="176" NAME="Udo Bullmann" LANGUAGE="DE">
Arvoisat puhemies ja komission jäsen, yhtenäinen euromaksualue on Euroopan yhtenäismarkkinoiden tärkeä, jopa keskeinen väline. Voimme kiittää Jean-Paul Gauzèsia siitä, että olemme saaneet sen alulle. Ryhmäni on täysin sen takana, ja haluaisimme nähdä sen toimivan hyvin. Minulla ei ole henkilökohtaisesti mitään siirtymää koskevan määräajan käyttöönottoa vastaan, ja minusta tässä asiassa ei ole niinkään kysymys siitä, kestääkö tämä kolme, neljä tai viisi kuukautta, kunhan se vain todella toimii.
<P>
Se, toimiiko se todella, riippuu kahdesta asiasta. Ensinnäkin alalle on esitettävä pyyntö, että sen pitää olla loppukäyttäjille myönteinen. Meillä ei ole nykyään varaa minkäänlaisille huhupuheille, salaiselle vastarinnalle tai vanhan järjestelmän kaipuulle. Sen on siten toimittava kunnollisesti myös niihin nähden, joiden on lopullisesti käytettävä sitä.
<P>
Toiseksi sen on toimittava myös taloutta hyödyttäen. Haluaisin mainita yhden näkökohdan, joka on edelleen kiistakapula, eli miten suoraveloitus lasketaan. Talousala ei vaikuta olevan vielä sellaisessa tilanteessa, jossa voitaisiin ehdottaa järkevää mallia. On edelleen ongelmakohtia, ja jos talousala ei ole siinä tilanteessa, että se voisi esittää yhteisen mallin, joka toimii Euroopan unionissa, niin komission on - kuten päätöslauselmaesityksessä todettiin - esitettävä konkreettinen ehdotus tietyn ajan sisällä, sanokaamme ennen vuoden loppua. Asian ei pitäisi olla niin, että me asetumme napit vastakkain talousalan kanssa ja vaadimme määräaikaa siirtymiselle, mutta emme tee aloitteita niiden esteiden poistamiseksi, joita maksupalvelualan toimijat eivät voi ilmeisesti voittaa yksin. Tässä asiassa tarvitaan yhteisön aloitetta, jotta koko asia voi toimia. Tämä on meidän kantamme keskusteluun.
<SPEAKER ID="177" NAME="Martin Ehrenhauser">
sitoutumattomien jäsenten puolest a (NI). - (DE) Arvoisa puhemies, on hyvä asia, että meillä on euro. Pienet valtiot, kuten kotimaani Itävalta, olisivat muuten joutuneet valtavien paineiden kohteeksi vuoden 2007 rahoituskriisin aikana.
<P>
Eurokolikon toinen puoli on kuitenkin johdonmukaisuuden ja vastuullisuuden puute, ja tässä asiassa on luonnollisesti esitettävä joitain kysymyksiä komissiolle. Ensinnäkin kuka on vastuussa euroa koskevan järjestelmän valvonnan puutteesta? Toiseksi kuka on vastuussa siitä, että Kreikan vääriä talousarviolukuja ei tunnistettu aikaisemmin? Kolmanneksi onko niin, että kun puhumme tänään Kreikasta, oikea ongelma onkin Espanja? Neljänneksi voiko komissio taata, että Espanja ei esitä vääriä talousarviolukuja, ja mitä se tekee tämän varmistamiseksi?
<P>
Vaadin selkeyttä ja avoimuutta ja ennen kaikkea sitä, että vastuussa olevat henkilöt joutuvat lopulta vastaamaan teoistaan. Ainoastaan silloin, kun nämä henkilöt joutuvat vastaamaan teoistaan, voimme varmistaa, että pelisääntöjä noudatetaan johdonmukaisesti.
<SPEAKER ID="178" NAME="Markus Ferber" AFFILIATION="PPE">
(DE) Arvoisa puhemies, arvoisa komission jäsen, hyvät parlamentin jäsenet, ensinnäkin on oikein, että yhteiseen valuuttaan sovelletaan yhteisiä menettelyitä. On oikein tarkastella, miten näitä yhteisiä menettelyitä, joita ei ole vielä toteutettu kaikkialla yhtenäisellä euromaksualueella, voidaan panna täytäntöön hieman paremmin.
<P>
Toisaalta sanon selvästi, että meidän on vielä muutettava sääntökirjaa tietyissä kohdissa. Olen itse kotoisin maasta, jossa suoraveloitusmenettely on levinnyt hyvin laajalle, ja sillä helpotetaan tiettyjen säännöllisten maksujen käsittelyä.
<P>
Sääntökirjassa tällä hetkellä suunnitteilla oleva menettely on hyvin byrokraattinen, hyvin monimutkainen menettely, joten olisin sen vuoksi tyytyväinen, arvoisa komission jäsen, jos tähän asiaan puututaan jälleen kerran määräajan - jota me kaikki haluamme - osalta. Toisaalta petoksille ei pitäisi olla alttiina. Tämä on ongelma raja-alueella. Kuitenkin pitäisi olla mahdollista, että asianmukaiset yritykset veloittavat edelleen paikalliset maksut kaikista lehtitilauksista, vakuutusmaksuista, matkapuhelinlaskuista ja niin edelleen yksinkertaisen menettelyn mukaisesti.
<P>
Tämä on minun pyyntöni, ja tästä kysymyksestä on esitetty vastaava kohta päätöslauselmaesityksessämme. Voimme siten taata, että jäsenvaltioissa menestyneet menettelyt voidaan varmistaa myös yhtenäisen euromaksualueen lopullisen käyttöönoton jälkeen.
<SPEAKER ID="179" NAME="Othmar Karas" AFFILIATION="PPE">
(DE) Arvoisa puhemies, hyvät kollegat, hyväksymme luultavasti kaikki komission jäsenen kysymykseen antamat vastaukset ja olemme niistä kiitollisia. Ne ovat Euroopan parlamentin tavoitteiden mukaisia.
<P>
Toiseksi haluaisin sanoa, että SEPAa varten valitsemamme pankkialan itsesääntelyn menetelmä on menetelmä, jossa eri tahot toimivat hyvin, ja useita satoja pankkeja on liittynyt SEPA-alueeseen hyvin lyhyessä ajassa. SEPA on osa yhtenäismarkkinoita, se on laajempi kuin euroalue, mutta se ei ole valmis. Kannatan erittäin paljon johdonmukaista ja oikeudellisesti sitovaa määräaikaa, koska toivon, että tällaisen päivämäärän avulla voimme lisätä painetta ratkaistaksemme jäljellä olevat kysymykset ja hoitaaksemme oikeudellisen velvoitteen johdonmukaisen täytäntöönpanon aloittamisesta. Tämän ansiosta kaikki osallistujat voivat jälleen kerran esittää kaikki asiat, jotka on vielä saatava aikaan. Yhteinen päivämäärä on tärkeä, jotta SEPA-alue saadaan toteutettua mahdollisimman nopeasti ja tehokkaasti ja jotta varmistetaan, että se on mahdollisimman soveltuva yhtenäismarkkinoille.
<SPEAKER ID="180" NAME="David Casa" AFFILIATION="PPE">
(EN) Arvoisa puhemies, SEPA on kiitettävä aloite, joka on varmasti erittäin hyödyllinen rajatylittävien maksujen parantamiseksi ja euromaksujen hajanaisten kansallisten markkinoiden yhtenäistämiseksi yhdeksi sisäiseksi markkinaksi. Asiakkaat voivat siten osoittaa muita kuin käteisellä suoritettavia euromaksuja mille tahansa alueella sijaitsevalle taholle käyttäen yhtä pankkitiliä ja yhtenäistä maksuvälinettä.
<P>
Toinen merkittävä hyöty saadaan siitä, että vähennetään alueen liikkuvan pääoman kokonaiskustannuksia Euroopan taloudelle. Tämän arvioidaan olevan tällä hetkellä kahdesta kolmeen prosenttiin koko bruttokansantuotteesta. Meidän on muistettava, että SEPAn perimmäinen tavoite oli luoda todellinen sisäinen maksuympäristö kaikkialla Euroopassa. On ymmärrettävää, että tämän kunnianhimoisen tavoitteen saavuttaminen ei ole missään tapauksessa helppoa erityisesti, kun otetaan huomioon valitettava tarve pyrkiä kompromisseihin eurooppalaisen pankkisektorin usein ristiriitaisten etujen välillä.
<P>
Talouskriisi on ainoastaan vaikeuttanut SEPA-standardien täytäntöönpanoprosessia. Tämä on kallis prosessi, ja pankeilla on ymmärrettävästi ollut muita kiireellisempiä prioriteetteja viime aikoina. Tämänhetkisestä tilanteesta pitäisi tehdä arvio, ja minusta olisi asettava mahdollisimman pian realistinen aikataulu.
<P>
Nyt on tärkeää, että vahvistetaan oikeudellisesti sitova määräaika SEPA-välineiden käyttöön siirtymiseksi, kuten kollegani Othmar Karas juuri totesi. Ei ole hyväksyttävää, että tähän päivään mennessä ei ole minkäänlaista konkreettista aikataulua. Ajatus siitä, että kotimaisia standardeja voitaisiin noudattaa SEPAn rinnalla, on tehotonta ja haitallista.
<P>
Kehotan sen vuoksi teitä, arvoisa komission jäsen, sekä komissiota luomaan varmuutta tälle herkässä asemassa olevalle alalle ja varmistamaan, että oikeudellisesti sitova määräaika SEPA-välineisiin siirtymiseksi vahvistetaan vihdoinkin.
<SPEAKER ID="181" NAME="Elena Băsescu" AFFILIATION="PPE">
(RO) Haluaisin ilmoittaa teille, että kotimaani Romania toteuttaa joitain tärkeitä toimia SEPAn täytäntöönpanemiseksi ja siihen siirtymiseksi. Sisämarkkinoiden maksupalveluita koskeva direktiivi 64/2007/EY saatettiin lokakuussa 2009 osaksi Romanian lainsäädäntöä. Vuonna 2007 Romanian pankkialan järjestö, Euroopan maksuneuvoston jäsen, otti tehtäväkseen tukea tätä järjestöä liittymään SEPA-järjestelyihin. Itse asiassa siirtyminen SEPA-tilisiirtoihin saadaan valmiiksi siihen ajankohtaan mennessä, jolloin euro otetaan käyttöön, mutta toistaiseksi vain viisi pankkia aikoo osallistua SEPA-suoraveloitusjärjestelmään seuraavan kolmen vuoden aikana.
<P>
Julkisella hallinnolla on keskeinen tehtävä SEPAan siirtymisessä. Julkiset laitokset sekä julkiset palvelut, teleoperaattorit ja vakuutusyhtiöt voivat tarjota kriittistä massaa, jota tarvitaan SEPAan siirtymistä koskevan prosessin tehostamiseksi. Romanian julkisesta taloudesta vastaava ministeri ilmoitti, että Romania liittyy SEPA-järjestelyihin, kun euro on otettu käyttöön.
<P>
Kiitos.
<SPEAKER ID="182" NAME="Michel Barnier">
komission jäsen. - (FR) Arvoisa puhemies, haluan kiittää kaikkia tähän keskusteluun osallistuneita. Minuun vaikutti erityisesti se seikka Sharon Bowlesin aloituspuheenvuorossa, että koko parlamentti on osoittanut yksimielisen tukensa yhtenäisen euromaksualueen (SEPA) toteuttamiseksi, ja se on jo selvästi osoittanut tämän aikaisemminkin. Tämä vahvistetaan myös päätöslauselmaesityksessä. Kyseessä on hanke, joka on kaksi vuotta vanha, ja minusta se on pantava nyt täytäntöön. Toistan jälleen kerran, että olen vaikuttunut yksimielisyydestä, jota hetki sitten ilmaistiin jälleen kerran määräajan asettamisen tarpeellisuudesta.
<P>
Vahvistan sen vuoksi, että sitoudun asettamaan tämän määräajan. Pyydän tähän muutaman viikon aikaa - mielestäni tämä aika käytetään hyvin - jotta voin tavata pankkialan kaikki keskeiset toimijat. Suoritan lyhyen kuulemisen tästä asiasta ja muista seikoista, jotka koskevat SEPAn asianmukaista täytäntöönpanoa, ja sen jälkeen teen päätökset nopeasti, kuten Sharon Bowles pyysi.
<P>
SEPA onnistuu ainoastaan, jos se täyttää täysin kuluttajien ja sitä käyttävien henkilöiden odotukset. Tarkoitan yrityksiä, erityisesti pienyrityksiä, kuluttajia ja kansallisia viranomaisia. Komissio toivoo, että käyttäjien huolenaiheet otetaan huomioon SEPAn täytäntöönpanossa, ja se toimii tämän näkökohdan suuntaisesti. Haluaisin sanoa Elena Băsesculle, että kiinnitän huomiota myös uusien jäsenvaltioiden toimiin. Tiedän, että maassanne ja myös muissa valtioissa on tällaisia pyrkimyksiä osallistua täysin SEPA-hankkeeseen, ja tämä on kaikkien edun mukaista.
<P>
Lopuksi vaikuttaa siltä, että korttijärjestelyissä, mitkä mainitsin kuulemistilaisuudessani, tarvittaisiin enemmän selkeyttä. Tarvitsen tässäkin asiassa muutaman viikon tai kuukauden kokousten pitämiseksi, jotta selvennetään keskeisten toimijoiden aikomuksia ja määritellään, missä määrin ne ovat valmiita koordinoimaan tai yhdistämään toimiaan mahdollisen Euroopan laajuisen korttijärjestelmän rahoituksen suhteen. Otan esille pankkialan keskeisten toimijoiden kanssa kysymyksen niistä kilpailupuitteista, joissa tämän pitäisi toimia.
<P>
Haluaisin kiittää puhemiestä ja parlamentin jäseniä rakentavasta ja valppaasta tuesta, jota olette jälleen kerran ilmaisseet SEPA-hankkeelle. Tähän vastataan komission sitoumuksella.
<SPEAKER ID="183" NAME="Puhemies">
(EL) Keskustelu on päättynyt.
<P>
Äänestys toimitetaan keskiviikkona 10. maaliskuuta 2010 klo 12.00.
