<CHAPTER ID="019">
Euroopan perusoikeusviraston ja Euroopan neuvoston yhteistyö (keskustelu)
<SPEAKER ID="379" NAME="Puhemies">
(EL) Esityslistalla on seuraavana Adamos Adamoun kansalaisvapauksien sekä oikeus- ja sisäasioiden valiokunnan puolesta laatima mietintö ehdotuksesta neuvoston päätökseksi Euroopan yhteisön ja Euroopan neuvoston välisen sopimuksen tekemisestä Euroopan unionin perusoikeusviraston ja Euroopan neuvoston yhteistyöstä - C6-0311/2007 -.
<SPEAKER ID="380" NAME="Franco Frattini">
komission jäsen. - (EN) Arvoisa puhemies, haluan kiittää parlamenttia ja erityisesti esittelijä Adamos Amadouta jatkuvasta ja rakentavasta yhteistyöstä sekä tuesta tämän tärkeän yhteistyösopimuksen aikaansaamiseksi.
<P>
Perusoikeusviraston perustaminen oli suuri menestys perusoikeuksien edistämiselle ja kunnioittamiselle Euroopan unionissa. Se on menestys myös kansainvälisen yhteistyön suhteen. Olen aina sitoutunut varmistamaan, että kaikki kolme toimielintä antavat täyden tukensa tälle merkittävälle aloitteelle. Euroopan unionin ja Euroopan neuvoston välinen kitkaton yhteistyö on ensiarvoisen tärkeää viraston toiminnan onnistumiseksi.
<P>
Luonnos neuvoston päätökseksi vastaa tätä tavoitetta ja on osoitus molempien järjestöjen aidosta halusta työskennellä yhdessä. On ilahduttavaa huomata, sopimusneuvottelut ovat edenneet nopeasti ja että molemmat osapuolet ovat osallistuneet niihin hyvin rakentavasti.
<P>
Tämä tärkeä sopimus antaa perusoikeusvirastolle mahdollisuuden toimia parhaan kykynsä mukaan. Jotta virasto voisi toimia koko laajuudessaan, on jo toteutettu joukko toimia, ja lisää on valmisteilla. Sopimuksella edistetään kattavaa yhteistyökehystä ja tarjotaan jäsennelty foorumi molemmille osapuolille, mikä antaa entistä paremmat mahdollisuudet keskinäiselle vuoropuhelulle ja yhteisille toimille sekä tehostaa niitä.
<P>
Sopimuksen ansiosta myös vältytään päällekkäisyyksiltä kahden elimen välillä. Se mahdollistaa säännöllisen yhteydenpidon ja tapaamiset perusoikeusviraston ja Euroopan neuvoston virkamiesten välillä sekä säännöllisen tiedonvaihdon. Riippumattoman henkilön nimittäminen viraston hallintoneuvostoon ja johtokuntaan parantaa ajatustenvaihtoa ja yhteistyötä.
<P>
Sopimus tukee yhteistä tavoitettamme edistää ja suojella perusoikeuksia Euroopan unionissa.
<SPEAKER ID="381" NAME="Adamos Adamou">
esittelijä. - (EL) Arvoisa puhemies, arvoisa komission jäsen, hyvät parlamentin jäsenet, haluan aloittaa ilmaisemalla tyytyväisyyteni siihen, että Euroopan unionin perusoikeusviraston ja Euroopan neuvoston välinen yhteistyö on ollut tähän asti erinomaista etenkin, kun ne saivat aikaan molempia osapuolia tyydyttävän sopimuksen. Toivon, että yhteistyö jatkuu vastakin kitkattomasti tältä pohjalta.
<P>
Varjoesittelijöiden kanssa käydyistä, mietinnön pääsisältöä koskeneista pitkittyneistä keskusteluista ja kuulemisista huolimatta asiakirjojen tarkastusyksikkö ilmoitti, että työjärjestyksen 83 artiklan 7 kohdan sekä 51 artiklan 2 kohdan nojalla sopimustekstiä ei ole mahdollista muuttaa ja että mietinnön osalta ainoastaan menettelyä koskevat muutokset ovat mahdollisia. Tämä johti siihen, että monet kansalaisvapauksien sekä oikeus- ja sisäasioiden valiokunnan jäsenet hyväksyivät mietinnön vastalauseena. Mietinnössäni siis vain yksinkertaisesti hyväksytään sopimuksen tekeminen Euroopan neuvoston ja perusoikeusviraston välillä. Perusoikeuksien suojelemista koskevien periaatteiden muodostama EU:n järjestelmä on kehitetty pääasiallisesti Euroopan yhteisöjen tuomioistuimen oikeuskäytännön myötä, ja se on vahvistettu EU:n perussopimuksissa nimenomaisesti esitetyllä tunnustuksella. On kuitenkin erittäin tärkeää varmistaa, että tätä ihmisoikeuksien suojelemista koskevaa järjestelmää lujitetaan edelleen samalla, kun taataan perusperiaatteiden, kuten syrjintäkiellon, poissulkemiskiellon, sanan- ja uskonnonvapauden, omantunnonvapauden sekä sosiaalisten ja taloudellisten oikeuksien noudattaminen.
<P>
Euroopan perusoikeusvirasto voisi antaa tällaiset takeet asian kannalta merkityksellisille yhteisön toimielimille, laitoksille ja virastoille ja yhteisöön kuuluville jäsenvaltioille yhteisön oikeuden täytäntöönpanon yhteydessä. On tärkeää tunnustaa, että Euroopan neuvosto on alalla harjoittamansa kehittyneen toiminnan avulla kehittänyt sääntöjen ja oikeudellisten välineiden kattavan järjestelmän ihmisoikeuksien ja oikeusvaltioperiaatteen suojelemiseksi ja edistämiseksi sekä hankkinut laajamittaisen kokemuksen. Tämän vuoksi perusoikeuksien suojelu, jonka sekä perusoikeusvirasto että Euroopan neuvosto ovat asettaneet yleiseksi tavoitteeksi, on toteutettava toisiaan täydentävällä ja positiivisella tavalla; on vältettävä toimintojen päällekkäisyys sekä se, että Euroopan neuvoston käyttöön ottama vakiintunut oikeudellinen ja ei-oikeudellinen järjestelmä ihmisoikeuksien ja yksilönoikeuksien suojelemiseksi heikkenee ja haurastuu. Meidän on varmistettava, ettei 47 jäsenvaltiota käsittävän Euroopan neuvoston vahvistamaa oikeustapausta tai ihmisoikeuksien suojelua vaaranneta.
<P>
Haluan korostaa, että on vältettävä toimivaltuuksien ja menettelyjen päällekkäisyyden vaaraa, jotta vältytään sekaannuksilta Euroopan neuvoston ja perusoikeusviraston tavoitteissa ja vastuussa ja jotta niiden välillä voidaan harjoittaa harmonista yhteistyötä. Tämä täytyy ottaa huomioon varsinkin perusoikeusviraston vuosittaisessa työohjelmassa sekä vahvistettaessa näiden elinten välistä yhteenkuuluvuutta ja toisiaan täydentävyyttä.
<P>
Euroopan neuvoston ja perusoikeusviraston välisessä tiedonvaihdossa on ensiarvoisen tärkeää varmistaa niin pitkälle kuin mahdollista, että molemmat osapuolet noudattavat tiedonvaihdossa ehdotonta luottamuksellisuutta. Perusoikeusviraston ja Euroopan neuvoston olisi sovittava nykyistä täsmällisemmin sopimuksen 15 artiklan täytäntöönpanoa koskevista säännöistä. Kyseisen artiklan mukaan Euroopan neuvosto saa perusoikeusvirastolta avustuksia, joiden tarkoituksena on varmistaa täysi avoimuus ja välttää viittaukset näiden kahden laitoksen välisestä liiallisesta riippuvuudesta.
<P>
On myös välttämätöntä panna sopimuksen 7 artikla täytäntöön niin, että molemmat elimet voivat yhteisestä sopimuksesta vaihtaa voimassaolevien luottamuksellisuussääntöjen sallimissa rajoissa mahdollisimman paljon tietoja ottamalla asianmukaisesti huomioon työjärjestyksensä. Tietoja eivät saa käyttää muut kuin ne elimet, jotka osallistuvat suoraan kyseessä olevien asioiden tarkasteluun. Niitä ei myöskään saa antaa kolmansien maiden elinten tai virastojen käyttöön, jos niiden käyttötavasta ei ole annettu takeita ja jos niiden käyttöä ei valvota.
<P>
Kuten olen todennut, komission ja Euroopan neuvoston välinen yhteistyö sopimusneuvotteluissa on ollut antoisaa, joten on odotettavissa, Euroopan neuvosto ja perusoikeusvirasto jatkavat tehokasta yhteistyötä samassa entisessä yhteistyön, avoimuuden ja keskinäisen täydentävyyden hengessä. On kuitenkin äärimmäisen tärkeää, että Euroopan parlamentti osallistuisi tähän prosessiin säännöllisesti annettavin mietinnöin ja että Euroopan neuvostolta pyydetään lausuntoa kaikista suoritetuista selvityksistä ja arvioista, jotka koskevat näiden elinten toiminnan täydentävyyttä, päällekkäisyyksien estämistä sekä avoimuutta.
<SPEAKER ID="382" NAME="Kinga Gál">
PPE-DE-ryhmä. - (EN) Arvoisa puhemies, minulla on iloa puhua tänään PPE-DE-ryhmän varjoesittelijän ominaisuudessa sopimuksen tekemisestä Euroopan yhteisön ja Euroopan neuvoston välillä Euroopan unionin perusoikeusviraston ja Euroopan neuvoston välisestä yhteistyöstä.
<P>
Olemme käyneet pitkiä keskusteluja ja esittäneet runsaasti kysymyksiä perusoikeusviraston tarpeesta, Euroopan neuvoston suhtautumisesta virastoon sekä mahdollisuudesta harjoittaa todellista ja tehokasta yhteistyötä viraston ja Euroopan neuvoston välillä.
<P>
Parlamentti ja komissio ovat koko ajan todenneet selkeästi, että virasto on tarpeen ja hyödyllinen ja että parlamentti ja komissio ennakoivat hyvää yhteistyötä Euroopan neuvoston ja viraston välillä.
<P>
Siten olen iloinen siitä, että sopimus on nyt saatu aikaan ja voimme puhua institutionalisoidusta yhteistyöstä. Toisaalta pahoittelen, ettemme oikeastaan kyenneet parantamaan tekstiä sen joitakin kohtia muuttamalla, sillä olisin halunnut korostaa, että perusoikeusviraston käsitellessä käytännön asioita, se voisi ottaa huomioon Euroopan neuvoston parlamentaarisen yleiskokouksen kokemukset ja asiantuntemuksen, joita sillä on raportoinnista eri valiokunnissa, kuten oikeudellisten asioiden ja ihmisoikeuksien valiokunnassa, jolla on laaja asiantuntemus ja kokemus näiden asioiden hoidosta.
<P>
Olen joka tapauksessa tyytyväinen, koska sopimuksen tekeminen on viesti siitä, että viraston olisi voitava aloittaa toimintansa mahdollisimman pian. Virasto vihittiin virallisesti käyttöön 1. maaliskuuta, mutta sen toiminta- ja hallintorakenteet eivät ole vielä valmiit. Tilanne on nyt ehdottomasti korjattava, jotta asiassa päästään eteenpäin.
<P>
Olen seurannut tätä asiaa toimikauteni alusta asti sekä pannut merkille huomattavat vaikeudet viraston toimialan, toimivaltuuksien ja päätöksentekorakenteiden suunnittelussa kaikkia osapuolia hyödyttävällä tavalla.
<P>
Virasto koskee meitä kaikkia, sillä se kerää ja kokoaa yhteen tietoja sekä valmistelee suositukset alan elimille. Sen toiminta-alueen määrittely on siten vaikeaa, koska se toiminta-ala on horisontaalinen ja menee ristiin yhteisön eri politiikanalojen kanssa.
<P>
Voimme olla tyytyväisiä, jos saamme perustettua uskottavan ja vastuullisen viraston, jolle myönnetään sen tehtäviä vastaavat riittävät toimivaltuudet ja määrärahat. Sopimus voi auttaa tässä.
<P>
Aiomme varmistaa tehtävien päällekkäisyyksien estämisen. Toivokaamme, että perusoikeuskirjan juhlallinen julistus tänään ja perusoikeusvirasto olisivat saman kolikon eri puolia: ensimmäinen käytännön askel kohti unionin yhteistä politiikkaa ihmisoikeuksien ja perusvapauksien alalla.
<SPEAKER ID="383" NAME="Genowefa Grabowska">
PSE-ryhmän puolesta. - (PL) Arvoisa puhemies, tämänpäiväinen menettely on hyvin epätyypillinen, sillä Euroopan parlamentti ottaa kantaa Euroopan unionin ja Euroopan neuvoston välisen yhteistyösopimuksen tarpeellisuuteen. Me emme voi puuttua sopimukseen, voimme vain arvioida sitä ja kertoa mielipiteemme.
<P>
Euroopan neuvosto on vanhin ihmisoikeuksia ja demokratiaa edistävä järjestö Euroopassa. Ketään täällä ei tarvitse muistuttaa siitä, että Euroopan neuvoston ja Euroopan unionin - aiemmin Euroopan yhteisöjen - välillä on harjoitettu yhteistyötä alusta alkaen. Euroopan unionin jäsenyyttä haluavien maiden liittyminen Euroopan neuvostoon edellyttää, että kyseinen valtio noudattaa Euroopan neuvoston henkilöstösääntöihin kirjattuja arvoja: oikeusvaltion periaatteita, demokratiaa ja ennen kaikkea ihmisoikeuksia.
<P>
Siten olisi hyvä asia, että sekä Euroopan yhteisöt eli Euroopan unioni että Euroopan neuvosto tekisivät yhteistyötä paitsi neuvottelupöydässä Strasbourgissa myös työskentelemällä yhdessä yhteisen toimialan piiriin kuuluvissa asioissa. Sopimus, josta puhumme tänään, ei ole omaleimainen eikä uusi, eikä perusoikeusvirastokaan ole täysin uusi elin.
<P>
Kuten tiedämme, perusoikeusvirasto korvasi aiemmin Wienissä toimineen Euroopan rasismin ja muukalaisvihan seurantakeskuksen, jolla oli samankaltainen yhteistyösopimus Euroopan neuvoston kanssa. Kyseinen vuonna 1999 tehty molemmat osapuolet huomioon ottava sopimus oli voimassa siihen asti, kunnes keskus korvattiin perusoikeusvirastolla.
<P>
Nyt, kun uusi virasto on perustettu, meidän on kuitenkin tarkistettava Euroopan neuvoston kanssa tehtyä uutta yhteistyösopimusta varmistaaksemme, etteivät kaksi samankaltaista elintä kilpaile keskenään vaan tekevät yhteistyötä.
<P>
Minun on sanottava, että sopimus neuvoteltiin nopeasti mutta hyvin. Meillä ei ole suuria varauksia sen sisällöstä, eikä meillä voisikaan olla. Sopimus luo yhteistyöpuitteet, mahdollistaa säännöllisen yhteydenpidon ja mikä tärkeintä, luo henkilökohtaiset yhteydet, sillä se antaa Euroopan neuvostolle mahdollisuuden kääntyä perusoikeusviraston hallintoneuvostossa ja johtokunnassa istuvan ulkopuolisen henkilön ja tämän varajäsenen puoleen. Kaikki tämä saa minut tukemaan täysin päätöslauselmaesitystä ja hyväksymään sopimuksen, joka palvelee hyvin molempien elinten etuja.
<SPEAKER ID="384" NAME="Irena Belohorská" AFFILIATION="NI">
(SK) Arvoisat parlamentin jäsenet, kiitoksia, että saan tilaisuuden käyttää puheenvuoron. Mietintö käsittelee Euroopan unionin perusoikeusviraston ja Euroopan neuvoston välillä mahdollisesti ilmeneviä eturistiriitoja. Kysymys on mielestäni toisarvoinen. Todellinen ristiriita on Strasbourgissa sijaitsevan Euroopan ihmisoikeustuomioistuimen ja Luxemburgissa sijaitsevan Euroopan yhteisöjen tuomioistuimen välillä.
<P>
Molemmilla tuomioistuimilla on toimivalta ihmisoikeusrikkomuskysymyksissä, ja on olemassa joitakin päätöksiä, joissa tuomioistuinten toimivalta menee päällekkäin. Valtaosa tällaisista tapauksista liittyy ihmisoikeuksien ja perusvapauksien suojaamisesta tehdyn Euroopan yleissopimuksen 8 artiklaan ja koskee kilpailusääntöjen rikkomisen vuoksi vireille pantuja menettelyitä. Näitä ovat esimerkiksi tapaukset, joissa ovat mukana National Panasonic, Hoechst AG ja Niemetz.
<P>
Euroopan unionin perusoikeuskirja sekä Euroopan unionin vahvistama ihmisoikeuksien ja perusvapauksien suojaamisesta tehty Euroopan yleissopimus ovat samankaltaisia mutta silti erillisiä asiakirjoja. Euroopan unionin perusoikeusviraston toimivalta keskittyy valvontaan ja tukeen. Euroopan yhteisön perustamissopimuksen 300 artiklan nojalla tehty sopimus, jossa selvennetään yksittäiset toimivaltuudet, on siten kannatettava. Kannatettavaa on myös se, että Euroopan neuvosto saa edustajan perusoikeusviraston johtokuntaan.
<P>
Koska perusoikeusviraston toimivalta on rajallinen, minusta sen toiminta täydentää Euroopan neuvoston toimintaa pikemminkin kuin kilpailee sen kanssa. Meidän on joka tapauksessa jatkettava keskustelua aiheesta ottamalla huomioon muutokset perusoikeuskirjan laillisessa asemassa.
<SPEAKER ID="385" NAME="Panayiotis Demetriou" AFFILIATION="PPE-DE">
(EL) Arvoisa puhemies, arvoisa komission jäsen, Euroopan unionissa on otettu viime kuukausina neljä ratkaisevaa askelta ihmisoikeuksien edistämiseksi ja suojaamiseksi. Ensimmäinen on erillisen perusoikeusviraston perustaminen. Toinen on se, että lauseke perusoikeuskirjan laillisesta sitovuudesta sekä lauseke Euroopan unionin liittymisestä vuonna 1950 tehtyyn Euroopan ihmisoikeussopimukseen on sisällytetty Lissabonin uudistussopimukseen. Kolmas on perusoikeuskirjan juhlallinen allekirjoittaminen parlamentissa tänään: virallisen julistamisen myötä perusoikeuskirja on osa yhteisön säännöstöä ja nykyajan ihmisoikeusnormisto. Neljäs on yhteistyösopimuksen tekeminen EU:n perusoikeusviraston ja Euroopan neuvoston välillä, mistä keskustelemme tänään ja mikä osoittaa juuri sen, mitä varten Euroopan unioni on olemassa - edistääkseen ihmisoikeuksia - sekä osoittaa ihmisoikeuksien merkityksen jokaiselle nykyaikaiselle yhteiskunnalle ja valtiolle.
<P>
Euroopan unionin kansainvälinen rooli ihmisoikeuksien vaalijana ei ole korvattavissa, jäljiteltävissä tai vaihdettavissa. Päinvastoin nyt on pantu alulle uusi yhteistyön vaihe, jossa ei ole vastakkainasettelua. Yhdyn siten maanmieheni, esittelijä Adamos Adamoun kantaan kaikessa, mitä hän on sanonut aiheesta, ja annan täyden tukeni hänen mietinnölleen, josta onnittelen häntä.
<P>
Olen Euroopan neuvoston parlamentaarisen yleiskokouksen kunniajäsen, mikä on minulle kunnia. Tunnen tänään kuitenkin suurta ylpeyttä ja iloa myös siksi, että Euroopan unioni ja Euroopan neuvosto ovat aloittaneet yhteistyön ihmisoikeuksien alalla, ja toivon, että tämä vuosisata ansaitsee paikkansa maailmanhistoriassa ihmisoikeuksien vuosisatana.
<SPEAKER ID="386" NAME="Sylwester Chruszcz" AFFILIATION="NI">
(PL) Arvoisa puhemies, Wienissä toimiva Euroopan unionin perusoikeusvirasto on jälleen yksi kallis elin lisää, joka kaiken lisäksi anastaa itselleen oikeuden valvoa ja läksyttää jäsenvaltioita perusoikeuskirjan ja muiden asioiden noudattamisessa.
<P>
On vaikea välttyä mielikuvalta, että EU:n veronmaksajien rahaa ohjataan jälleen kerran Brysselin auktoriteettien ja syntymässä olevan eurovaltion vahvistamiseen. Euroopan neuvosto ja ETYJ ovat nykyisin toimivia elimiä, jotka käsittelevät samoja asioita kansainvälisesti, ei ylikansallisesti. Kyse onkin jo olemassa olevien elinten toimintojen päällekkäisyydestä, mikä lisää Euroopan unionin valtaa ja byrokratiaa.
<P>
Euroopan valtiot, myös kotimaani Puola, ovat velvoitettuja suojelemaan ja edistämään ihmisoikeuksia noudattamalla muun muassa Euroopan ihmisoikeussopimusta. Euroopan perusoikeusvirasto sitä vastoin on muiden kiihtyvällä vauhdilla perustettujen virastojen tavoin pelkkää rahan haaskausta ja kyseenalainen, ellei jopa vahingollinen aloite Brysseliltä.
<SPEAKER ID="387" NAME="Roberta Alma Anastase" AFFILIATION="PPE-DE">
(RO) Hyvät parlamentin jäsenet, tätä täysistuntoa leimaavat EU:n eri toimet ihmisoikeuksien alalla sekä mahdollisuus laatia arvio näistä toimista vuonna 2007.
<P>
Perusoikeusviraston perustamisen ja perusoikeuskirjan julistamisen ohella päätös tehdä yhteistyösopimus perusoikeusviraston ja Euroopan neuvoston kanssa on osa Euroopan unionin ponnisteluja vahvistaa toimintakykyään ja rooliaan ihmisoikeuksien edistäjänä sekä unionin sisällä että sen ulkopuolella. Haluan nostaa esiin kaksi näkökohtaa, jotka ovat mielestäni tärkeitä tältä osin.
<P>
Ensinnäkin kannatan aloitetta saavuttaa sopimuksella kaksi tavoitetta, joita ovat EU:n ihmisoikeuspolitiikan tehostaminen ja lujittaminen sekä toimien yhtenäisyys ja päällekkäisyyksien välttäminen. Tämä on ainoa tapa, jolla voimme varmistaa Euroopan ihmisoikeussopimuksessa vahvistettujen ja perusoikeuskirjalla täydennettyjen perusperiaatteiden noudattamisen myös niin, että vahvistamme omia mekanismejamme tässä tarkoituksessa.
<P>
Toiseksi kannatan aloitetta lujittaa yhteistyötä Euroopan neuvoston käynnistämissä erityisissä ihmisoikeuksien suojeluhankkeissa. Tämäntyyppinen yhteistyö antaa unionille mahdollisuuden parantaa entisestään ihmisoikeustilannetta, kun se voi toimia erityisissä tapauksissa unionin sisällä ja muualla. Haluaisin kiinnittää huomiota siihen, että yhteistyötä olisi syytä edistää varsinkin Euroopan unionin rajavaltioissa, jotta voimme luoda aidon demokratian alueen unionin ulkorajoille.
<P>
Mustanmeren alueellista yhteistyötä koskevan aiheen esittelijänä kehotan EU:n toimielimiä tukemaan alueellisia yhteistyöhankkeita. Euroopan neuvoston alulle panema aloite Mustanmeren Euroregio-alueen perustamisesta alueellisen demokratian edistämiseksi on minusta hyvä lähtökohta tähän suuntaan, ja kehotankin komissiota antamaan hankkeelle täyden tukensa niiden onnistumiseksi.
<SPEAKER ID="388" NAME="Puhemies">
(EL) Keskustelu on päättynyt.
<P>
Äänestys toimitetaan torstaina 13. joulukuuta 2007.
