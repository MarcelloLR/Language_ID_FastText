<CHAPTER ID="006">
Puhemiehen julkilausuma
<SPEAKER ID="087" NAME="Puhemies">
(EN) Libyan korkein oikeus vahvisti tänään kuolemantuomiot, jotka on langetettu helmikuusta 1999 lähtien Libyassa vangittuina oleville viidelle bulgarialaiselle sairaanhoitajalle ja palestiinalaislääkärille. Heitä syytetään hiv:n tahallisesta tartuttamisesta satoihin libyalaisiin lapsiin. Uutinen on minulle suuri järkytys. Lisäksi se on murheellinen asia kaikille ja tietenkin aivan erityisesti sairaanhoitajille ja lääkärille sekä heidän sukulaisilleen ja ystävilleen.
<P>
Tapasin heidän perheenjäseniään huhtikuussa ja haluan välittää heille solidaarisuutemme ja tukemme tällä vaikealla hetkellä. Lisäksi haluan välittää heille toivon sanoman. Tämä ei ole menettelyn päätepiste. Seuraavaksi asiaa saatetaan Libyan korkeimman oikeusneuvoston käsiteltäväksi. Uskomme, että Libyan viranomaiset ryhtyvät tarpeellisiin toimiin kuolemantuomioiden uudelleenarvioimiseksi ja kumoamiseksi, millä pohjustetaan tilanteen pikaista ratkeamista.
<P>
Toistamme jälleen kerran olevamme ehdottomasti kuolemantuomiota vastaan. Kuolemantuomio on ihmisarvon vastainen. Ilmaisemme solidaarisuutemme Benghazin sairaalan hiv/aids -tartunnan uhreille. Vetoamme Libyan viranomaisiin, jotta ne osoittaisivat armeliaisuutta ja vapauttaisivat viisi bulgarialaista sairaanhoitajaa ja palestiinalaisen lääkärin.
<P>
(Jatkuvia suosionosoituksia)
