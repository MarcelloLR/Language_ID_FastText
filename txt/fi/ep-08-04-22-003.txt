<CHAPTER ID="003">
Euroopan investointipankin (EIP) vuosikertomus 2006 (keskustelu) 
<SPEAKER ID="007" NAME="Puhemies">
(DE) Esityslistalla on seuraavana Jean-Pierre Audyn talousarvion valvontavaliokunnan puolesta laatima mietintö Euroopan investointipankin (EIP) vuosikertomuksesta 2006.
<SPEAKER ID="008" NAME="Jean-Pierre Audy">
esittelijä. - (FR) Arvoisat puhemies, komission jäsen ja Euroopan investointipankin pääjohtaja, hyvät naiset ja herrat, haluan aluksi kiittää Philippe Maystadtia erinomaisesta suhteesta, jonka te olette luonut talousarvion valvontavaliokuntaan kuuluvien Euroopan parlamentin jäsenten kanssa ja joka on edistänyt merkittävästi keskustelun aiheena olevan mietinnön laatimista. Osoitan kiitokset myös työntekijöillenne ja erityisesti varapuheenjohtajalle Philippe de Fontaine Vivelle, jonka kanssa sain tehdä täysin avointa yhteistyötä pankin päätoimistossa Luxemburgissa.
<P>
Arvoisa Philippe Maystadt, te hoidatte tehtäväänne erittäin pätevästi, lämpimästi, päättäväisesti ja rohkeasti, mutta myös viisaasti, ja mielestäni myös tyylikkäästi.
<P>
Rooman sopimuksen nojalla perustettu EIP juhlii viidettäkymmenettä vuosipäiväänsä vuonna 2008. Sen osakkaina ovat Euroopan unionin jäsenvaltiot, joiden valtiovarainministerit muodostavat pankin valtuuston. Sen tehtävänä on edistää yhtenäismarkkinoiden kehittymistä hyödyntäen pääomamarkkinoita ja sen omia varoja. Kyseessä on yhteisön väline, mutta sen sisällä valta on jaettu hallitusten kesken.
<P>
On hyvä, että kansalaisten edustajat keskustelevat näistä kysymyksistä aikana, jolloin kansalaiset itse vaativat tuloksia Euroopan unionilta; he hyötyvät usein huomaamattaan EIP:n palveluista. Aluksi haluan onnitella pankkia sen toteuttamista toimenpiteistä, sen kunnianhimoisesta toiminta- ja hankesuunnitelmasta; olen erityisen tyytyväinen erinomaiseen, vuosia 2007-2009 koskevaan uuteen strategiaan, joka tarkoittaa avoimuuden kehittämistä, lisäarvon vahvistamista ja riskinoton asteittaista lisäämistä, toimenpiteitä pk-yritysten ja paikallishallintojen hyväksi, uusien rahoitusvälineiden käyttöä ja yhteistyön lisäämistä Euroopan komission kanssa. On myös korostettava pankin tärkeää asemaa naapuruuspolitiikassa. Mietinnössä kehotetaan erityisesti kehittämään edelleen Euro-Välimeri-investointi- ja kumppanuusvälinettä FEMIPiä Euro-Välimeri-politiikan puitteissa.
<P>
Mielestäni on kuitenkin aika toteuttaa uusia, nopeampia ja parempia toimia Euroopan unionin valvomiseksi ja tukemiseksi sen investointien rahoittamisen osalta. Valvontamekanismien osalta katson, että on aika ryhtyä todella valvomaan pankkialan sääntelyä, ja ehdotan, että EIP itse pyytää Lontooseen sijoittautunutta Euroopan pankkivalvontaviranomaisten komiteaa tarkastelemaan sääntelyyn sovellettavia ehtoja ja erityisesti päättämään, kuka voisi olla siitä vastuussa, sillä Euroopan tasolla ei valitettavasti toimi virallista pankkialan sääntelyviranomaista.
<P>
Kun kyseessä on Euroopan unionin tukeminen investointien rahoittamisessa, minkä yhteydessä tarvittavien tukien määräksi on arvioitu 600 miljardia euroa jo pelkästään Euroopan laajuisten liikenneverkkojen osalta, ehdotan, että tarkasteltavaksi otetaan Euroopan unionin tehtävä alueemme kehittämisessä. Jäsenvaltioiden ja EU:n myöntämä rahoitus ei läheskään täytä näitä tarpeita. Arvoisa komission jäsen, eikö näissä olosuhteissa ole ymmärrettävää, että Euroopan unionin on vaikea löytää 3,4 miljardia euroa Galileon kaltaisen teollisesti, tieteellisesti ja sotilaallisesti strategisen hankkeen rahoittamiseen?
<P>
Ehdotan EIP:n inhimillisten voimavarojen laadun, EIP:n sitoutumisen ja tärkeän infrastruktuurin rahoittamiseen liittyvän kokemuksen huomioon ottaen, että komissio antaa sen tehtäväksi investointien rahoittamista koskevan strategisen tutkimuksen, jossa ei jätetä huomioimatta yhtäkään mahdollisuutta: tukia, jäsenvaltioiden vastuulla olevien EIP:n pääomaan lisättävien maksujen suorittamista, lainoja (mukaan luettuina jäsenvaltioiden myöntämät erikoislainat, joista säädetään EIP:n perussäännön 6 artiklassa), riskien jakamista ja lainojen takaamista koskevien välineiden kaltaisia innovatiivisia välineitä, rahoitustekniikkaa, joka sopii pitkäaikaisiin hankkeisiin, jotka eivät markkinalähtöisten rahoituskriteerien mukaan välittömästi tuota voittoa, investointeja koskevan pääluokan luomista Euroopan unionin talousarvioon, rahoituksellisia yhteenliittymiä EU:n tason ja kansallisen ja paikallisen tason viranomaisten välillä, julkisen ja yksityisen sektorin yhteistyösopimuksia ja niin edelleen.
<P>
Nämä, arvoisat puhemies ja Philippe Maystadt, hyvät naiset ja herrat, ovat mietinnössä esitettyjä ajatuksia. Odotan kiinnostuneena seuraavaa keskustelua ja kiitän teitä huomiostanne.
<SPEAKER ID="009" NAME="Joaquín Almunia">
komission jäsen. - (ES) Arvoisa puhemies, hyvät naiset ja herrat, haluaisin kiittää Jean-Pierre Audya, joka on laatinut ja juuri esitellyt meille erinomaisen mietinnön Euroopan investointipankin vuosikertomuksesta 2006. Katson mietinnössä esitettyjen näkemysten tavoin, että Euroopan investointipankin ja Euroopan parlamentin välillä kuluneiden vuosien aikana käyty hyödyllinen vuoropuhelu on erittäin tärkeä, sillä se edistää demokraattista avoimuutta, jonka sekä parlamentti että rahoituslaitos katsoo erittäin tärkeäksi.
<P>
EIP edistää merkittävästi EU:n useiden politiikanalojen käynnistämistä ja kehittämistä, ja meidän olisi näin ollen oltava tyytyväisiä vuoropuhelun laatuun, jota osaltaan epäilemättä vahvistaa myös se, että Philippe Maystadt toimii pankin peräsimessä.
<P>
Myös uudet rahoituspuitteet vahvistavat Euroopan investointipankin toimintaa, sillä Euroopan unionille on laadittu uudet rahoitusnäkymät kaudelle 2007-2013. Käsittelemme kuitenkin vuotta 2006 koskevaa kertomusta. Näkymien edistymistä ensimmäisen 15 tai 16 kuukauden aikana ei vielä käsitellä tässä mietinnössä, mutta näiden näkymien nojalla käynnistettyjen uusien rahoitusvälineiden ansiosta yhteistyötä tehdään edelleen ja se kehittyy kunnianhimoisemmaksi ja tehokkaammaksi useilla aloilla: tutkimusta ja kehittämistä, aluekehitystä, Euroopan laajuisia verkkoja ja pk-yritysten tukemista koskevan politiikan alalla ja niin edelleen.
<P>
Euroopan investointipankin ulkoisten toimien osalta voidaan myös todeta, että näiden rahoitusnäkymien perusteella on myös hyväksytty EIP:n uudet ulkoiset valtuudet. Yhteistyötä Euroopan investointirahaston kanssa on lisätty pankin lisäksi myös Euroopan investointipankin ryhmässä. Osoituksena tästä on esimerkiksi Jeremy-ohjelma.
<P>
Olemme lisäksi tyytyväisiä Euroopan investointipankin, EBRD:n eli Euroopan jälleenrakennus- ja kehityspankin sekä komission väliseen kolmenväliseen sopimukseen kunkin osapuolen toimenpiteistä Euroopan unionin itärajalla sijaitsevissa valtioissa sekä uuden FEMIPin kehittymiseen, johon Jean-Pierre Audy viittasi, sillä FEMIP toimii erittäin tehokkaasti. Nämä ovat esimerkkejä erittäin tiiviistä yhteydestä pankin toiminnan ja Euroopan unionin ulkoisten toimien välillä.
<P>
Jean-Pierre Audyn mietinnössä korostetaan mielestäni oikeutetusti Euroopan investointipankin valmiuksia kehittää innovatiivisia rahoitusvälineitä, joiden vaikutus voi olla merkittävä, sillä ne lisäävät eri politiikanalojen täytäntöönpanoon varattuja varoja EU:n talousarviossa.
<P>
Komissio on tietoinen näistä valmiuksista. Olemme jo tehneet Euroopan investointipankin kanssa sopimuksia, jotka neuvosto ja parlamentti ovat hyväksyneet ja jotka koskevat varainkäytön tehostamista Euroopan laajuisten verkkojen tai tutkimus- ja kehittämispolitiikan alalla. Lisäksi esitämme vuoden 2008 lopussa tai vuoden 2009 alussa käsiteltäväksi uudistetun talousarvion, jolla pyrimme laajentamaan näitä rahoitusmekanismeja ja niiden ansiosta lisääntyviä, käytettävissä olevien varojen antamia toimintamahdollisuuksia energian ja ilmastonmuutoksen kaltaisille muille painopistealoille.
<P>
Pankin kanssa tehtävää yhteistyötä koskevien mekanismien osalta haluaisin ilmoittaa, että olemme jo saattamassa päätökseen pankin kanssa käytävät neuvottelut uudesta yhteisymmärryspöytäkirjasta, joka kattaa kaiken yhteistyömme, ja toivomme, että se antaa mahdollisuuden tehostaa näitä suhteita entisestään.
<P>
En voi vastata esittelijän Jean-Pierre Audyn esittämään ehdotukseen siitä, mikä olisi paras ratkaisu Euroopan investointipankin valvomiseen rahoituslaitoksena, vaikka olen asiasta yhtälailla huolestunut. Minulla ei ole ratkaisua ongelmaan, mutta tämä on mielestäni olennainen kysymys, jonka osalta meidän kaikkien olisi tehtävä yhteistyötä sopivan ratkaisun löytämiseksi.
<P>
Lopuksi, arvoisa puhemies, haluaisin korostaa uudelleen komission tyytyväisyyttä tiiviiseen yhteistyöhön, jota parlamentti ja Euroopan investointipankki tekevät keskenään, ja toivon, että tämä antaa meille kaikille - Euroopan unionin toimielimille - tulevaisuudessa mahdollisuuden edistää tehokkaammin unionin tavoitteiden saavuttamista.
<SPEAKER ID="010" NAME="Marusya Ivanova Lyubcheva">
PSE-ryhmän puolesta. - (BG) Mietintö on esimerkki hyvästä yhteistyöstä Euroopan parlamentin ja kyseisen rahoituslaitoksen välillä. Rahoituslaitoksen tehtävänä on edistää yhteisön tasapainoista ja vakaata kehitystä hyödyntämällä pääomamarkkinoiden välineitä ja sen omia varoja. Onnittelen esittelijää Euroopan investointipankin onnistuneesta kuvauksesta ja kohtuullisista ehdotuksista, joiden tarkoituksena on edistää yhteistyötä, tehokkuutta ja toimien avoimuutta. Pankin vuosikertomuksessa annetaan useita esimerkkejä saavutuksista investointien maantieteellisen jakautumisen, strategisten suuntausten ja hankesovellusten kaltaisten Euroopan unionin tärkeimpien tavoitteiden ja painopistealojen osalta. Tulevissa ponnisteluissa olisi keskityttävä useisiin aloihin - esimerkiksi yksityisyrityksiä olisi kannustettava toteuttamaan investointipolitiikkaa, mukaan luettuna sosiaalista vastuuta koskevat hankkeet sosiaalista yhteenkuuluvuutta ja alueellista tasapainoa koskevan EU:n politiikan mukaisesti, ja olisi määriteltävä sisäisiä tilintarkastus- ja valvontamekanismeja, perustettava toimistoja uusiin jäsenvaltioihin ja luotava uusia rahoitusmekanismeja. Kannatan täysistunnossa esitettyjä tarkistuksia, jotka koskevat pääoman tiukempaa valvontaa.
<SPEAKER ID="011" NAME="Bart Staes" LANGUAGE="NL">
Arvoisat puhemies, komission jäsen ja Philippe Maystadt, hyvät naiset ja herrat, Euroopan parlamentti on esittänyt useita suosituksia, ja kannatan niistä kolmea. Pyydän myös Philippe Maystadtia vastaamaan tähän omassa vastauksessaan.
<P>
Olemme tyytyväisiä siihen, että Euroopan investointipankki noudattaa nollatoleranssipolitiikkaa petosten ja korruption osalta. Itse asiassa Euroopan parlamentti haluaisi vahvistaa entisestään kyseistä politiikkaa. Suosittelemme toimenpiteitä, joilla esimerkiksi pannaan täytäntöön poissulkemismekanismi niiden yritysten osalta, joiden epäillään syyllistyneen tai jotka ovat syyllistyneet korruptioon. Kannatamme ilmiantamista koskevan politiikan vahvistamista ja annamme tukemme nykyisten tarjousmenettelyjen tarkistamiselle. Mitä Philippe Maystadt ajattelee näistä kysymyksistä?
<P>
Toiseksi: Euroopan laajuisiin verkkoihin sijoitetaan useita miljardeja euroja. Euroopan parlamenttina meidän olisi pyrittävä tukemaan erityisesti niitä hankkeita, joiden hiilidioksidijalanjälki on pienempi tai negatiivinen.
<P>
Lopuksi toivomme, että ulkoisia lainaoperaatioita valvotaan sen varmistamiseksi, että tällaisissa toimissa, erityisesti Afrikassa, noudatetaan eurooppalaista konsensusta kehityksestä sekä vuosituhannen kehitystavoitteista.
<P>
Miten Euroopan investointipankin pääjohtaja Philippe Maystadt vastaa parlamentin suosituksiin?
<SPEAKER ID="012" NAME="Koenraad Dillen" AFFILIATION="NI">
(NL) Arvoisa puhemies, olemme tyytyväisiä siihen, että tässä mietinnössä korostetaan EIP:n nollatoleranssipolitiikkaa petosten ja korruption osalta ja että siinä myös korostetaan OLAFin tekemiä yhä useampia tutkimuksia. Kokemukset lainasopimusten tekemisestä ovat kuitenkin osoittaneet, että EIP ei ole synnitön. Äskettäin esimerkiksi Kongossa toteutettavalle suurelle kaivoshankkeelle annettua 100 miljoonan euron lainaa arvosteltiin suuresti kaikenlaisten merkittävien epäkohtien takia, esimerkiksi siksi, että neuvotteluja ei käyty tai lopullista sopimusta tehty avoimesti. Eturistiriita oli valtava. Vuodesta 2000 lähtien Euroopan investointipankki on jo investoinut yli 700 miljoonaa euroa kaikenlaisiin kaivoshankkeisiin Afrikassa.
<P>
Haluaisin korostaa tässä yhteydessä, että nämä useat miljoonat saadaan eurooppalaisilta veronmaksajilta ja että meidän toimielimemme laina- ja sopimuspolitiikkaa on siksi myös valvottava mahdollisimman perusteellisesti, erityisesti kun rahoitetaan hankkeita Euroopan ulkopuolella.
<SPEAKER ID="013" NAME="Paul Rübig" AFFILIATION="PPE-DE">
(DE) Arvoisat puhemies ja pääjohtaja Philippe Maystadt, haluaisin onnitella Jean-Pierre Audya, sillä hän on esittänyt erittäin selvästi sen, että Euroopan laajuiset verkot ovat meille erityisen merkittäviä. Uskoisin tässä yhteydessä, että EIP myös tarjoaa kannustimia omistajuuden eriyttämiseen.
<P>
Käsittelemme nyt komission ehdotuksia eli sitä, että energia- ja televiestintäaloilla keskityttäisiin enemmän omistajuuden eriyttämiseen. Ehdotan, että tässä yhteydessä keskityttäisiin ennemminkin kannusteiden luomiseen kuin pakollisten velvoitteiden asettamiseen.
<P>
Lisäksi haluan huomauttaa, että vientiteollisuuden on tällä hetkellä vaikea ylläpitää toimintaansa, erityisesti nyt, kun euro on arvoltaan vahva. Eikö olisi mahdollista keskittyä erityisiin ohjelmiin eurooppalaisten yritysten vientivalmiuksien tukemisen takaamiseksi?
<SPEAKER ID="014" NAME="Philippe Maystadt">
Euroopan investointipankin pääjohtaja. - (FR) Arvoisat puhemies ja komission jäsen, hyvät naiset ja herrat, haluan aluksi kiittää teitä siitä, että annatte minulle jälleen kerran mahdollisuuden jatkaa vuoropuheluamme Euroopan parlamentin kanssa. Mielestäni on tärkeää, että EIP:n kaltaisen elimen on säännöllisesti perusteltava toimintaansa EU:n kansalaisten edustajille.
<P>
Erityisesti haluan kiittää Jean-Pierre Audya hänen laatimastaan mietinnöstä. Voin todistaa, että hän on toteuttanut suuria henkilökohtaisia ponnisteluja tämän mietinnön laatimiseksi. Hän osallistui useisiin työkokouksiin sekä Brysselissä että Luxemburgissa ja otti vastuulleen rakentavan vuoropuhelun, jota me aloimme käydä hänen edeltäjiensä kanssa. Tämänaamuisessa esityksessään hän korosti kahta kysymystä.
<P>
Ensimmäisenä kysymyksenä on asia, jota olemme käsitelleen aiemmissa mietinnöissä - mieleeni muistuu Euroopan parlamentin jäsenten Schmidtin ja Lipietzin mietinnöt - ja joka koskee sitä, pitäisikö Euroopan investointipankkiin soveltaa pankkialan valvontaa tai sääntelyä, koska kyseessä on pankki. Tästä ei säädetä nykyisellä tekstillä. Euroopan investointipankissa suoritetaan tietenkin tilintarkastuksia: tilintarkastustuomioistuin tekee tilintarkastuksen EU:n varojen käyttämisestä EIP:ssä, ja lisäksi tarkastuksen tekee tarkastuskomitea, joka koostuu hallintoneuvoston jäsenten nimittämistä asiantuntijoista, jotka antavat kertomuksensa suoraan hallintoneuvostomme jäsenille. On kuitenkin totta, että jos haluamme soveltaa parhaita pankkikäytäntöjä EIP:hen, olisi epäilemättä toivottavaa, että asiantuntijoista koostuva elin tarkistaisi, että näitä käytäntöjä sovelletaan EIP:hen asianmukaisesti.
<P>
Teoriassa vaihtoehtoja on kolme: Ensimmäisestä säädetään Maastrichtin sopimuksen 105 artiklan 6 kohdassa. Kyseessä on tätä valvontatehtävää hoitavan Euroopan keskuspankin mahdollisuus. EY:n perustamissopimuksessa todetaan, että neuvosto voi yksimielisesti antaa Euroopan keskuspankin tehtäväksi toiminnan vakauden valvonnan. Tämä mahdollisuus on teoreettinen, mutta tosiasiassa on kyseenalaista, voisivatko jäsenvaltiot ainakaan tällä hetkellä päästä yksimielisyyteen tämän uuden tehtävän antamisesta Euroopan keskuspankille.
<P>
Olemme jo epävirallisesti käsitelleet toista vaihtoehtoa eli kääntymistä kansallisen sääntelyviranomaisen puoleen. Tällä hetkellä Luxemburgin sääntelyviranomainen, Luxemburgin rahoitusalan valvontaviranomainen, hoitaa myös tätä tehtävää Euroopan investointipankin osalta, erityisesti kun on tarkastettava, että Basel II -asetusta sovelletaan asianmukaisesti.
<P>
Kolmantena mahdollisena vaihtoehtona olisi vahvistaa perussääntömme mukaista tarkastuskomiteaa ja tehdä siitä näennäinen pankkialan valvontaviranomainen. Uudistussopimuksella säädetään tarkastuskomitean laajentamisesta. Ensimmäisenä askeleena voisi olla muutaman sellaisen pankkialan valvontaviranomaisen nimittäminen, jotka toisivat tarkastuskomiteaan tarpeellista ammattitaitoa, jotta se voisi tarkastaa, että EIP todellakin noudattaa parhaita käytäntöjä tämän asian osalta.
<P>
Jean-Pierre Audy korosti myös erityistä asemaa, jonka hän haluaisi antaa Euroopan investointipankille infrastruktuurin, erityisesti Euroopan laajuisten verkkojen osalta. Kuten tiedätte, EIP on jo nyt melko tärkeässä asemassa tässä asiassa. Viime vuonna me rahoitimme Euroopan laajuisia verkkoja lähes yhdeksällä miljardilla eurolla. Käytämme erilaisia välineitä, mukaan luettuna rakenteellinen rahoitusvälineemme, joka antaa meille mahdollisuuden ottaa tavallista useampia riskejä. Toimimme äskettäin tällä tavalla esimerkiksi kreikkalaisen moottoritien tapauksessa. Tämä on hyvä esimerkki tämän tietyn välineen käyttämisestä siihen, että yksityistä sektoria kannustetaan ottamaan useampia riskejä moottoritien hoitamisessa.
<P>
Aivan vastikään kehitimme yhdessä Euroopan komission kanssa uuden takuumekanismin, jolla katetaan tietty riskityyppi, riski liian vähäiseen liikenteeseen infrastruktuurin osan ensimmäisten käyttövuosien aikana. Kokemukset ovat osoittaneet, että ensimmäiset neljä tai viisi vuotta ovat usein vaikeimmat. Näinä vuosina tulot eivät välttämättä ole toivotulla tasolla. Tämä aiheuttaa ongelmia yksityisille toimijoille. Näin ollen, kannustaaksemme yksityistä sektoria ottamaan vastuulleen tällaisen infrastruktuurin rahoittamisen tästä ongelmasta huolimatta, olemme kehittäneet yhteistyössä komission kanssa uuden takuumekanismin.
<P>
Haluaisin lisätä, että Euroopan investointipankki on päättänyt perustaa julkisen ja yksityisen sektorin yhteistyösopimuksiin keskittyvän eurooppalaisen osaamiskeskuksen, jotta voimme jakaa tällä alalla keräämämme kokemukset kansallisten edustajien kanssa. Hyvä Jean-Pierre Audy, tämä on todellakin ala, jolla EIP haluaa jatkaa toimenpiteitään.
<P>
Bart Staes kysyi petostentorjuntapolitiikasta. Olemme juuri julkistaneet petostentorjuntapolitiikkamme useita neuvottelukierroksia vaatineen kuulemismenettelyn jälkeen. Bart Staes esitti erityisen kysymyksen poissulkemisjärjestelmästä, joka estäisi petoksiin tai korruptioon syyllistyneitä yrityksiä jatkamasta osallistumistaan hankkeisiin, joita me rahoitamme. Ilmoitamme tässä politiikassamme, että toivomme voivamme käyttää samaa järjestelmää, jonka komissio pyrkii luomaan. Jos me emme voisi - ja saanemme tämän selville vuoden loppuun mennessä - jos emme oikeudellisista syistä voisi käyttää samaa järjestelmää, me luomme oman poissulkemisjärjestelmämme.
<P>
Energia-alalla myöntämämme rahoituksen osalta totean, että olemme arvioineet energiahankkeiden rahoittamista koskevaa politiikkaamme ilmastonmuutoksen torjumista koskevien eurooppalaisten suuntaviivojen valossa. Tämän seurauksena olemme päättäneet asettaa etusijalle sellaiset investoinnit, joilla vähennetään hiilidioksidipäästöjä. Tämä näkyy jo vuoden 2007 luvuissa, sillä rahoitus fossiilisesta polttoaineesta tuotettavaa sähköä koskeville hankkeille muodostaa ainoastaan 25 prosenttia energia-alan rahoituksesta. Vuonna 2007 esimerkiksi uusiutuviin energialähteisiin osoitetut määrärahat olivat huomattavasti suuremmat kuin tällaiseen perinteisempään energiantuotantoon osoitetut määrärahat.
<P>
Pyrimme tietenkin myös varmistamaan mahdollisimman hyvin, että hankkeemme edistävät vuosituhannen kehitystavoitteiden saavuttamista. Haluaisin kuitenkin kiinnittää huomionne siihen, että kun puutumme toimiin Euroopan unionin ulkopuolella, toimimme erityisillä valtuuksilla, jotka Eurooppa-neuvosto on meille antanut. Vuosituhannen kehitystavoitteet eivät sinällään sisälly toimivaltuuksiin, jotka olemme saaneet Eurooppa-neuvostolta. Tämän takia ei ole mahdollista tehdä näiden asioiden välille yhtä suoraa yhteyttä kuin te haluaisitte.
<P>
Lopuksi haluan kertoa Koenraad Dillenille, joka - mikäli ymmärsin asian oikein - mainitsi hankkeen, jota me hänen mukaansa rahoitimme Kongon demokraattisessa tasavallassa, että me emme ole useisiin vuosiin antaneet uutta rahoitusta Kongon demokraattisessa tasavallassa. Hallintoneuvostomme on periaatteessa hyväksynyt rahoituksen Katangassa toteutettavalle kaivoshankkeelle, mutta tälle hankkeelle ei ole vielä annettu yhtään varoja. Lainasopimusta ei ole vielä allekirjoitettu. Miksi näin? Tämä johtuu siitä, että Kongon uusi hallitus halusi oikeutetusti neuvotella lisenssiehdot uudelleen varmistaakseen, että aiempaa suurempi osa tuloista palaa Kongon valtiolle. Me lykkäsimme sopimuksen allekirjoittamista siihen saakka, että tukija ja Kongon hallitus saivat tehtyä tyydyttävän sopimuksen.
<P>
Arvoisa puhemies, voin antaa nämä muutamat vastaukset puheenvuoron käyttäneille henkilöille, ja haluaisin jälleen kerran kiittää parlamenttia ja erityisesti talousarvion valvontavaliokuntaa erinomaisesta yhteistyöstämme.
<P>
(Suosionosoituksia)
<SPEAKER ID="015" NAME="Puhemies">
(DE) Merci beaucoup, pääjohtaja Philippe Maystadt. Olemme erittäin kiitollisia läsnäolostanne tänä aamuna, kertomuksestanne ja erityisesti työstä, jonka teette Euroopan unionin hyväksi Euroopan investointipankin pääjohtajana. Kiitos jälleen kerran, ja kaikkea hyvää!
<SPEAKER ID="016" NAME="Jean-Pierre Audy">
esittelijä. - (FR) Arvoisa puhemies, haluaisin vuorostani kiittää komission jäsentä Joaquin Almuniaa sekä Euroopan investointipankin pääjohtajaa Philippe Maystadtia näistä erityisistä vastauksista. Haluaisin myös kiittää poliittisten ryhmien esittelijöitä, jotka ovat antaneet tukensa tämän mietinnön laatimisessa.
<P>
Haluan esittää muutamia huomautuksia juuri käymästämme keskustelusta. Ensinnäkin kommentoin sääntelyä. Mielestäni on kaikkien etujen mukaista käynnistää tällainen pankkialan sääntely. On ilmeistä, että minulla ei ole ratkaisua tähän ongelmaan. Mielestäni on hyvä ajatus, että Euroopan keskuspankki hoitaisi tätä tehtävää. Lyhyen aikavälin ratkaisuna voisi olla myös se, että Luxemburgin sääntelyviranomainen toimisi voimakkaammin ja riippumattomasti, todellisena sääntelijänä. Uskon kuitenkin, että parlamentti on erittäin kiinnostunut Euroopan pankkivalvontaviranomaisten komitean mielipiteestä, mikäli pankki soveltaa sitä, kuten kertomuksessa esitetään.
<P>
Infrastruktuurin rahoittamisen osalta haluan huomauttaa, että Euroopan unioni on selvästikin tienhaarassa ja että rahoitus ei nykyisin ole riittävää, mutta että toimintaa ei pitäisi selvästikään rahoittaa lainanotolla, mitä valitettavasti tapahtuu joissakin jäsenvaltioissa. Investointeihin taidokkaasti käytetyt lainat ovat kuitenkin keskeinen osa taloudellista ja sosiaalista toimintaa Euroopassa, joka kilpailee maailman muiden talousalueiden kanssa. Uskon, että on aika kehittää tärkeää kehityspolitiikkaa aluetta varten ja että kyseistä politiikkaa on tuettava osittain investoinneilla. On tehtävä julkisia investointeja, sillä jos niitä ei tehdä, emme voi odottaa yksityisiä investointeja. Ongelmana on yleinen luottamus Euroopan unionin tulevaisuuteen, ja olen ilahtunut siitä, että Euroopan investointipankki voi tarjota osaamistaan kokemuksensa ja työntekijöidensä pätevyyden ansiosta.
<SPEAKER ID="017" NAME="Puhemies">
(DE) Keskustelu on päättynyt.
<P>
Äänestys toimitetaan tänään.
<P>
Kirjalliset kannanotot (142 artikla)
<SPEAKER ID="018" NAME="Jorgo Chatzimarkakis  " AFFILIATION="ALDE">
kirjallinen. - (DE) Arvoisat puhemies, pääjohtaja Philippe Maystadt ja Jean-Pierre Audy, hyvät naiset ja herrat, haluaisin aluksi kiittää esittelijää lämpimästi ja onnitella häntä hyvästä ja tasapainoisesta työstä, jonka hän on tehnyt. Onnittelen EIP:tä menestyksekkäästä toiminnasta ja kunnianhimoisesta liiketoimintasuunnitelmasta. EIP auttaa EU:ta panemaan täytäntöön EU:n politiikkaa energian ja innovoinnin alalla. Ilman EIP:tä kilpailukyky- ja innovaatio-ohjelma ei olisi käynnistynyt yhtä hyvin.
<P>
EIP:n strategialla vuosiksi 2007-2009 edistetään lisäarvon vahvistamista, riskinoton asteittaista lisäämistä, uusien rahoitusvälineiden käyttöä ja komission kanssa tehtävän yhteistyön tehostamista. Kannatan strategiaa koko sydämestäni.
<P>
EIP:n esittelijän tekemä arviointi toiminnasta ja ehdotetut seuraavat toimenpiteet ovat asianmukaisia. Emme saa kuitenkaan unohtaa, että parlamentin asema on rajattu. Vaikka EIP on yksi yhteisön elimistä, se käyttää valtaa sisäisesti hallitustenvälisten sääntöjen mukaisesti, mikä tarkoittaa, että jäsenvaltiot ovat sen tärkeimpiä osakkaita. Euroopan parlamentti on kommentoinut EIP:n toimintakertomuksia säännöllisesti vuodesta 1999 lähtien, ja tästä on kehittynyt tiivis, luottavainen ja menestyksekäs yhteistyösuhde. Haluaisin erityisesti kiittää pääjohtajan Philippe Maystadtin kanssa tehtyä yhteistyötä, jota voidaan käyttää esimerkkinä muiden elinten kanssa tehtävää yhteistyötä varten.
