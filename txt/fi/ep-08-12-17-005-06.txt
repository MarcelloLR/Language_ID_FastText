<CHAPTER ID="005-06">
6. Päästönormien asettaminen uusille henkilöautoille (
<P>
- Äänestyksen jälkeen:
<SPEAKER ID="084" NAME="Avril Doyle">
esittelijä. - (EN) Arvoisa puhemies, mietinnön esittelijän olisin halunnut käyttää puheenvuoron ennen mietintöäni, mutta kiitän teitä tästä tilaisuudesta puhua nyt, koska meidän kaikkien kannalta on tärkeää, että pari asiaa merkitään pöytäkirjaan.
<P>
On todennäköisesti yksi asia, joka yhdistäisi meidät kaikki tässä istuntosalissa tänä aamuna, eli se, että ensimmäisessä käsittelyssä syntyneet sopimukset eivät tee oikeutta parlamentaarisen menettelyn noudattamiselle eivätkä lainsäädännön sisällölle, erityisesti silloin, kun asia on hyvin monimutkainen ja tekninen.
<P>
(Suosionosoituksia)
<P>
Ensimmäisessä käsittelyssä syntyneiden sopimusten on näin ollen oltava harvinaisia ja poikkeuksellisia, ja ainoastaan poikkeukselliset olot ansaitsevat tällaisen poikkeuksellisen vastauksen.
<P>
Toinen menettelyä koskeva asiani on se, että ei ole mitään säännöksiä, joiden perusteella valtionpäämiehet voisivat osallistua yhteispäätösmenettelyyn.
<P>
(Suosionosoituksia)
<P>
Samaan aikaan, kun ilmastonmuutospakettia koskevat asiat olivat asialistalla viime viikon huippukokouksessa ja huippukokouksessa esitettiin vaatimus, että kaikki EU:n päästökauppajärjestelmää koskeviin asioihin tehtävien tarkistusten tulevat muutokset otetaan huomioon tulevissa huippukokouksissa, huippukokousta seuraavissa kolmikantaneuvotteluissa lauantaina lisäsin kaikkien varjoesittelijöideni tuella mietintööni uuden johdanto-osan kappaleen - huippukokouksen jälkeen - jonka Coreper hyväksyi lauantai-iltapäivänä. Johdanto-osan kappaleessa korostettiin EU:n päästökauppajärjestelmää koskevan lainsäädännön ainutlaatuista ja muuntautumiskykyistä luonnetta, mutta samalla siinä todettiin, että valtion- ja hallituksenpäämiesten kuulemista ei pidä millään tavoin pitää ennakkopäätöksenä millään muulle lainsäädännölle.
<P>
Tämä on ollut kunnianhimoinen lainsäädännöllinen matka. Haluaisin kiittää komission jäsen Dimasia ja hänen työryhmäänsä, ministeri Borloota ja hänen työryhmäänsä ja erityiskiitokset osoitan suurlähettiläs Léglise-Costalle hänen tekemästään mittavasta työstä. Haluaisin kiittää ympäristön, kansanterveyden ja elintarvikkeiden turvallisuuden valiokunnan henkilöstöä - haluaisin erityisesti mainita Virpi Köykän hänen hyvästä työstään - koko ryhmämme henkilöstöä, henkilökohtaista avustajaani Kavia hänen väsymättömästä työstään mutta ennen kaikkea varjoesittelijöitäni ja heidän henkilöstöään erinomaisesta yhteistyöhenkisestä työstään.
<P>
(Suosionosoituksia)
<SPEAKER ID="085" NAME="Miroslav Ouzký" LANGUAGE="CS">
Haluaisin käyttää tilaisuutta hyväkseni tämän miltei vuoden kestäneen työn päätteeksi ja kiittää kaikkia työhön osallistuneita. Haluaisin erityisesti kiittää mietinnön esittelijöitä ja varjoesittelijöitä. En toista sitä, mitä esittelijä Avril Doyle totesi. Todella poikkeuksellinen tilanne edellyttää poikkeuksellisia toimia, ja puheenjohtajavaltio Ranskalla on ollut poikkeukselliset pyrkimykset kompromissin saavuttamiseksi. Uskon vahvasti, että se, että ilmastopakettiin eivät ole tyytyväisiä muita kunnianhimoisemmat eivätkä vähemmän kunnianhimoiset tahot osoittaa, että kompromissi on todella saavutettu.
<SPEAKER ID="086" NAME="Puhemies">
(DE) Kiitoksia paljon. Hyvät kuulijat, toivon puhuvani kaikkien täällä olevien puolesta todetessani, että Euroopan parlamentti on toiminut hyvin yhteistyöhaluisesti neuvoston kanssa ja myös ilmoittaessani, että sen tavan, jolla olemme saavuttaneet päätöksen, on oltava poikkeus pikemmin kuin sääntö, ja että tulevaisuudessa meidän on pidettävä täällä kiinni ensimmäisen käsittelyn periaatteesta, jotta parlamentin kanta olisi selkeä.
<P>
(Suosionosoituksia)
