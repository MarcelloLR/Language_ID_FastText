<CHAPTER ID="017">
Kyselytunti (komissio) 
<SPEAKER ID="242" NAME="Puhemies">
Esityslistalla on seuraavana kyselytunti (B6-0001/2008).
<P>
Käsittelemme komissiolle osoitettuja kysymyksiä.
<P>
Ensimmäinen osa
<SPEAKER ID="243" NAME="Avril Doyle" AFFILIATION="PPE-DE">
Arvoisa puhemies, voisitteko neuvoa parlamenttia ajankäytön suhteen niin, että me kysymyksiä esittäneet tiedämme täsmälleen, millainen menettely on? Jaatteko kohdat tasan kolmeen osaan vai kahteen puolen tunnin osaan? Kysyn tätä, koska niiden meistä, jotka mahdollisesti kuuluvat kolmanteen osaan, on tiedettävä, mitä aloitusajankohtamme suhteen todennäköisesti tapahtuu.
<SPEAKER ID="244" NAME="Puhemies">
Kiitoksia, jäsen Doyle, olette aivan oikeassa. Aloitamme ensisijaisilla kysymyksillä ja sen jälkeen jaamme kyselyajan puoliksi komission jäsenille Kuneva ja McCreevy, mikäli se on mahdollista. Toivomme voivamme jatkaa vähintään klo 19.30 asti ja mahdollisesti vähän pidempäänkin tulkkiemme pitkämielisyyden mukaan. Toivon, että kaikki ovat mahdollisimman tyytyväisiä tähän.
<P>
Aihe: Kuluttajien suojelu väärennetyiltä ja huonolaatuisilta lääkkeiltä
<P>
Eurooppalaisesta lääkkeiden toimitusketjusta on tulossa yhä suurempi huolenaihe eurooppalaisille kuluttajille, ja tämän järjestelmän nykyisillä heikkouksilla voi olla mahdollisesti tuhoisia seurauksia potilaiden turvallisuuden kannalta.
<P>

<P>
On selvää, että eurooppalaiset kuluttajat haluavat turvallisia ja kohtuuhintaisia lääkkeitä. Kuitenkin Irlannissa kuluttajat maksavat lääkkeistään lisähintaa, ja lääkkeiden tukkumarkkinoiden tämänhetkinen voittomarginaali on 17,66 prosenttia, mikä on yli kaksi kertaa EU:n keskiarvo. Samanlainen suuntaus on havaittavissa koko EU:ssa, jossa markkinoiden hajaantuneisuus on samalla edistänyt lääkkeiden rinnakkaiskauppaa.
<P>
Turvallisten lääkkeiden saantia käsittelevän eurooppalaisen liiton (EAASM) kertomuksen mukaan väärennetyt ja huonolaatuiset lääkkeet ovat löytämässä tiensä EU:n jakeluketjuun.
<P>
Voiko komissio ilmoittaa kantansa asiassa ja erityisesti, aikooko se käsitellä ongelmaa tarkastelemalla rinnakkaiskauppaa ja edistämällä lääkevalmisteiden todellisia yhteismarkkinoita, mikä on kuluttajien edun mukaista ja keskeistä sen takaamisessa, että sisämarkkinoiden edut ja kohtuuhintaiset lääkkeet ulottuvat koskemaan Euroopan talouden kaikkia osia?
<SPEAKER ID="246" NAME="Günter Verheugen">
komission varapuheenjohtaja. - (DE) Arvoisa puhemies, hyvät parlamentin jäsenet, yhteisön lääkealaa koskevien säännösten ja poliittisten strategioiden tärkeimpänä tarkoituksena on varmistaa, että potilaiden saatavilla on yleisesti turvallisia, tehokkaita, laadukkaita ja kohtuuhintaisia lääkkeitä.
<P>
Useammassa kuin yhdessä tilanteessa menneisyydessä on esitetty kysymys rinnakkaiskaupan kautta markkinoitujen lääkkeiden turvallisuudesta. Sen vuoksi olen tilannut aiheesta perusteellisen tutkimuksen, jossa selvitetään kaikki myyntikanavia ja erityisesti väärennettyjä lääkkeitä ja rinnakkaiskauppaa koskevat näkökulmat. Tutkimuksen tavoitteena on analysoida nykytilannetta ja kehittää poliittisia vaihtoehtoja aukkojen täyttämiseksi täydentämällä tarvittaessa nykyisiä säännöksiä. Tutkimuksessa selvitetään myös mahdollisia lääkkeiden rinnakkaiskaupan ja väärennettyjen lääkkeiden ilmaantumisen välisiä yhteyksiä.
<P>
Valitettavasti minun on kerrottava teille, että tutkimuksen nyt valmistunut ensimmäinen, rinnakkaiskauppaa koskeva osa osoittaa, että tällainen kauppa aiheuttaa huomattavia riskejä potilasturvallisuudelle. Syynä siihen voivat olla useat tekijät, kuten uudelleenpakkaamisen tai uusien pakkausmerkintöjen virheet, myynnistä poistamisten rajallinen vaikutus, aiempaa monimutkaisemmat jakelukanavat, toimitusten keskeytykset ja lopuksi vielä sovellettavien säännösten täytäntöönpanon laiminlyönnit.
<P>
Komissio analysoi parhaillaan tutkimuksen tuloksia aikomuksenaan kehittää yhdenmukainen strategia näiden turvallisuusriskien poistamiseen. Erilaisten poliittisten vaihtoehtojen ennustettavissa olevia sosiaalisia, taloudellisia ja ympäristövaikutuksia tutkitaan. Koska tällä asialla on huomattavia vaikutuksia kansanterveyspolitiikkaan, komissio pitää sitä erittäin tärkeänä. Päätökset jatkotoimista tehdään pian.
<P>
Haluaisin kertoa teille myös, että eurooppalainen lääkefoorumi tarjoaa alustan, joka helpottaa lääkkeiden hinnoittelua ja lääkekustannusten korvaamista koskevien hyvien käytäntöjen soveltamista ja jakamista. Vaikka nämä asiat ovatkin jäsenvaltioiden vastuualuetta, asiaankuuluvien toimenpiteiden on oltava yhdenmukaisia yhteisön lainsäädännön kanssa. Lääkefoorumilla on edustettuina potilasjärjestöjä, lääketieteen ammattilaisia ja alan johtohahmoja, ja siellä tehtävä työ voi auttaa ratkaisemaan tärkeän kysymyksen turvallisten lääkkeiden saatavuudesta kohtuuhintaan.
<SPEAKER ID="247" NAME="Mairead McGuinness" AFFILIATION="PPE-DE">
Kiitoksia, arvoisa komission jäsen, vastauksestanne, joka on selkeä mutta hälyttävä, koska turvallisuudessa on selvästikin ongelmia.
<P>
Haluaisin teidän esittävän vastauksenne aikataulun pääpiirteittäin, koska mielestäni ihmiset eivät ole yleisesti ottaen tietoisia väärennettyjen lääkkeiden heille mahdollisesti aiheuttamista riskeistä. Ja voisinko pyytää teitä - mahdollisesti kirjallisesti - käsittelemään aihetta, joka huolestuttaa Irlannissa? Se liittyy rokotteisiin, jotka olivat laillisia mutta vahingoittivat lapsia ja joista ihmiset yhä odottavat jonkinlaista korvausta 40 vuoden jälkeen.
<P>
Ehkäpä te voisitte kirjoittaa minulle ja kertoa, miten muut jäsenvaltiot käsittelevät tätä kiistanalaista aihetta.
<SPEAKER ID="248" NAME="Günter Verheugen">
komission varapuheenjohtaja. - (DE) Teen sen mielelläni. Vastauksena ensimmäisen kysymykseenne haluan todeta, että olen jo päättänyt, että väärennettyjen lääkkeiden rinnakkaiskauppaa käsitellään painopistealueena. Olen täydentänyt pääosaston työsuunnitelmaa, ja me teemme kuluvan vuoden aikana lainsäädäntöehdotuksia. Uskon, että se voidaan tehdä heti kesätauon jälkeen.
<P>
Olen kiitollinen siitä, että ymmärrätte, että en voi vastata toiseen kysymykseenne selvittämättä asiaa etukäteen. Teetän tämän selvityksen, ja saatte pyytämänne kirjallisen vastauksen lähipäivinä.
<SPEAKER ID="249" NAME="Danutë Budreikaitë" AFFILIATION="ALDE">
- (LT) Haluaisin kysyä hinnoista. Saksassa nenätipat maksavat 1,5-2 kertaa vähemmän kuin sama lääke Liettuassa. Me huolehdimme siitä, että kaikki maat, myös kehitysmaat, saavat lääkkeitä. Voisimmeko huolehtia siitä, että kansalaisemme, EU:n kansalaiset, maksavat edes saman hinnan samasta lääkkeestä? Voisimmeko tehdä jotain täällä Euroopassa?
<SPEAKER ID="250" NAME="Josu Ortuondo Larrea" AFFILIATION="ALDE">
(ES) Arvoisa puhemies, terveyspalvelut ovat Euroopan parlamentin keskusteluissa toistuva aihe. Joka kerta kun keskustelemme palveludirektiivistä, niitä yritetään sisällyttää siihen, mitä olemme tähän asti vastustaneet, ja terveyspalvelut ovat jääneet sen soveltamisalan ulkopuolelle.
<P>
Lääkkeiden jakelu on terveyspalvelu. Joissakin valtioissa, kuten Espanjassa, on vakiintunut ryhmä paikkoja - apteekit - jotka ovat ainoita paikkoja, mistä lääkkeitä saa jakaa.
<P>
Haluaisin kysyä komission jäseneltä, onko komission tekemän tutkimuksen yhteydessä havaittu lääkkeiden väärentämisessä ja huonommassa laadussa mitään eroja niiden valtioiden, joissa apteekkitoiminta on säädeltyä ja valvottua, ja muiden valtioiden välillä?
<SPEAKER ID="251" NAME="Günter Verheugen">
komission varapuheenjohtaja. - Ensimmäiseen kysymyksen liittyen haluaisin todeta, että rinnakkaiskaupan turvallisia lääkkeitä koskevan tutkimuksen lisäksi tutkitaan parhaillaan muita tapoja käsitellä rinnakkaiskauppaa ja erityisesti hinta-aloitteita.
<P>
Yksi mahdollinen etenemistapa olisi myös avoimuusdirektiivin tarkistaminen niin, että se sisältäisi erityistietoa hinnoittelusta. Yritän kuitenkin ensin selvittää tilanteen saadakseni tarkan tiedon siitä, mitä tapahtuu. Sen jälkeen pyrin analysoimaan kysymyksen siitä, pystyykö EU:n lainsäädäntö muuttamaan sitä, koska lääkkeiden hinnoittelun ja korvaamisen kysymys Euroopan unionissa on täysin jäsenvaltioiden vastuulla. Meillä ei ole minkäänlaista toimivaltaa. On kuitenkin ilmeistä, että meidän on tehtävä yhteistyötä. Siksi lääkeyritysten hinnoittelu ja korvaukset ovat yksi painopistealueistamme.
<P>
Olen hyvin tietoinen siitä, että kuluttajien on vaikea ymmärtää, miksi samalla lääkkeellä on täysin eri hinnat EU:n eri jäsenvaltioissa. Minunkin on vaikea ymmärtää sitä. Näiden hintojen sääntely on vain yksi tekijä. Toinen tekijä on tietysti se, että lääketeollisuus on osa markkinataloutta. Ne voivat vapaasti määrittää hintansa, mutta me tutkimme tiiviisti tilannetta ja uskon, että pystymme esittämään ratkaisuja.
<P>
Toiseen kysymykseen voin vastata kyllä, se on totta: Euroopan unionissa on erilaisia järjestelmiä. Esimerkiksi tiettyä lääkkeitä voidaan myydä joissakin maissa ainoastaan apteekeissa. Toisissa maissa niitä voi ostaa supermarketeista. Vain reseptilääkkeiden tilanne on kaikkialla sama. Niitä saa vain apteekeista.
<P>
Aihe: Hiilidioksidipäästöt
<P>
Mitä tavoitteita komissio on asettanut itselleen sen toiminnasta, rakennuksista ja kuljetustarpeista aiheutuvien hiilidioksidipäästöjen vähentämisen alalla?
<SPEAKER ID="253" NAME="Stavros Dimas">
komission jäsen. - (EL) Arvoisa puhemies, komissio on tähän mennessä käsitellyt toimintansa aiheuttamien hiilidioksidipäästöjen ongelmaa ympäristöasioiden ja hallinta- ja auditointijärjestelmän EMASin mukaan ja noudattanut tämän järjestelmän sääntöjä.
<P>
Vuodesta 2005 komissio on toteuttanut EMASia viidessä Brysselin osastossaan ja kahdeksassa rakennuksessaan. Tänä aikana on todettu muun muassa näiden osastojen sähkönkulutuksen kasvunopeuden pienentyneen selvästi, mikä on kiistatta myönteinen asia.
<P>
Komissiolle ole vielä asetettu CO2-päästöjen kokonaisvähennystavoitteita, mutta komissio tutkii ja analysoi CO2-päästöjensä kokonaismäärää EMASin puitteissa ja määrittää päästöjen vähennyksen kokonaistavoitteet vuoden 2008 aikana. Komissio on jo asettanut ajoneuvokantansa CO2-päästöjen vähennystavoitteeksi keskimäärin 26 prosenttia vuosina 2006-2012.
<SPEAKER ID="254" NAME="Chris Davies" AFFILIATION="ALDE">
Komissio antaa joitakin tärkeitä ilmoituksia keskiviikkona, ja oletan, että ihmiset kaikkialla kysyvät silloin, ryhdymmekö sanoista tekoihin. Ei ole kovinkaan rohkaisevaa kuulla, että vain viisi pääosastoa on tällä hetkellä ilmoittautunut EMASiin, vaikka en voikaan väittää, että parlamentti olisi paljoa sitä parempi. Se epäonnistuisi varmasti sellaisessa kokeessa, vaikka asian hoitamiseksi on nyt ryhdytty toimiin.
<P>
Hyväksyykö komission jäsen sen, että hänen jäsenvaltioiden ilmastonmuutoksen torjumiseksi tehtäviä "suuren mittakaavan muutoksia" suosivat perustelunsa voisivat horjua, jos komission ei nähdä reagoivan pieniin yksityiskohtiin - näiden parannusten toteuttamiseen sen omassa toiminnassa?
<SPEAKER ID="255" NAME="Stavros Dimas">
komission jäsen. - Olen samaa mieltä kanssanne. Meidän pitäisi ryhtyä sanoista tekoihin, ja niin teemmekin vuonna 2008. Odotan komission ja sen yksiköiden pyrkivän päästöjen vähennyksessä vähintään samalle tasolle kuin jäsenvaltioilta vaaditaan.
<P>
Kuten tiedätte, olemme asettaneet tavoitteeksi 30 prosentin vähennyksen, mikäli muut kehittyneet maat seuraavat meitä, ja 20 prosentin vähennyksen, jos ne eivät allekirjoita kansainvälistä sopimusta päästöjen vähentämisestä. Asetamme itsellemme 30 prosentin tavoitteen, ja uskon, että sillä tavoin näytämme esimerkkiä siinä, että tarkoitamme sitä, mitä pyydämme muita tekemään.
<P>
Meidän on muuten tehtävä tutkimus komission päästöjen tarkan määrän määrittämiseksi, ennen kuin voimme asettaa tavoitteita ja laatia aikatauluja tai toimintasuunnitelman päästöjen torjumiseksi.
<SPEAKER ID="256" NAME="Paul Rübig" AFFILIATION="PPE-DE">
(DE) Olisin kiinnostunut kuulemaan eräästä asiasta. Meillä on tämä ylhäältä alaspäin asetettu 30 prosentin vähennystavoite, joka vaikuttaa saavan laajasti kannatusta. Kuten aivan oikein totesitte, muiden on seurattava esimerkkiä näiden tavoitteiden saavuttamiseksi.
<P>
Oma kysymykseni teille on tämä: Onko teillä itsellänne suunnitelma tämän 30 prosentin vähennyksen saavuttamiseksi henkilökohtaisesti omassa toimintakentässänne?
<SPEAKER ID="257" NAME="Karin Scheele" AFFILIATION="PSE">
(DE) Kuten tiedämme, Euroopan parlamentti on asettanut vähennystavoitteeksi 30 prosenttia vuoteen 2012 mennessä EMASin perusteella, ja me olemme innokkaita näkemään, mitä erityistoimenpiteitä Euroopan parlamentti ja sen päätöksentekijät ovat hyväksyneet.
<P>
Komission jäsen, sanoitte EMASin soveltamisen tarkoittavan sähkönkulutuksen vähentämistä. Haluaisin tietää, mihin erityistoimenpiteisiin on ryhdytty, mitä erityistoimenpiteitä on suunniteltu tuleville vuosille ja mikä rooli on uusiutuvalla energialla?
<SPEAKER ID="258" NAME="Stavros Dimas">
komission jäsen. - En täysin ymmärtänyt, että kysymyksenne oli tarkoitettu minulle henkilökohtaisesti. Yleensä en mielelläni kerro, mitä teen, mutta voin todeta teille, että esimerkiksi Brysselissä minulla ei ole autoa - en aja autolla vaan kävelen viikonloppuisin mieluummin paikasta toiseen, mikä on myös hyväksi terveydelle. Virka-autoni suhteen tein seuraavasti, koska odotin tällaisia kysymyksiä: pyysin WWF:ää, jolla on 10 kestävän kehityksen huippuprojektia, suosittelemaan minulle kestävän kehityksen mukaista autoa, ja he suosittelivat minulle yhtä, jota nyt käytän virassani. Se on muuten täysin niissä rajoissa, jotka olemme vaatineet autoteollisuutta saavuttamaan vuoteen 2012 mennessä. Kreikassa minulla on siitä lähtien, kun olin parlamentin jäsenenä siellä, ollut hyvin pieni auto, vielä pienempi kuin täkäläinen virka-autoni, ja ajan sillä hyvin harvoin.
<P>
Nytkään en haluaisi kertoa tätä teille, mutta matkustaessani Balille hyvitän matkani sinne tekemällä hankintani yhdestä sellaisesta järjestelmästä - ne taitavat olla päästökauppajärjestelmän oikeuksia -, jotka sitten kumoutuvat. Yritän siis tehdä niin paljon kuin voin, ja jos teillä on vielä jotain sanottavaa minulle, noudatan erittäin mielelläni neuvojanne.
<P>
Nyt uusiutuvasta energiasta: se on laaja aihe. Meidän pitäisi tehdä, mitä päätimme viime vuoden alussa - maaliskuussa 2007 - ja päästä kaikille jäsenvaltiolle asetettuihin 20 prosentin tavoitteisiin. Komission rakennuksissa ja yksiköissä meidän pitäisi yrittää käyttää uusiutuvaa energiaa mahdollisimman paljon, koska rakennukset ovat komission suurin päästöjen lähde. Lähes kolme neljäsosaa tulee rakennuksista, joten on oikein hyvä, jos löytäisimme keinoja käyttää yksiköissämme uusiutuvaa energiaa. Sitä on kuitenkin tutkittava toimintasuunnitelmassa, josta kerroin teille aiemmin.
<P>
Aihe: Kuluttajien suojeleminen roskapostilta, vakoiluohjelmilta ja haittaohjelmilta
<P>
Komissio on nimennyt kuluttajien suojelemisen digitaalisessa maailmassa erääksi keskeiseksi aiheeksi tulevien vuosien kuluttajansuojapolitiikan suunnitelmissaan. Se on todennut, että tarvitaan ehdottomasti tehokkaita ja joustavia täytäntöönpanojärjestelmiä, joiden avulla kansalliset viranomaiset voivat tehdä yhteistyötä roskapostia ja vilpillisiä verkkosivustoja käyttävien petollisten kauppiaiden torjumiseksi.
<P>
Miten komissio on edistynyt tällaisten kuluttajansuojajärjestelmien kehittämisessä?
<P>
Mitä on tehty erityisesti sen eteen, että roskapostin, vakoiluohjelmien tai muiden haittaohjelmien uhreiksi joutuneilla kuluttajilla olisi paremmat mahdollisuudet hakea korvauksia ja vaatia rahojaan takaisin?
<SPEAKER ID="260" NAME="Günter Verheugen">
komission varapuheenjohtaja. - Arvoisa puhemies, komissio on huolissaan yksityisyys- ja turvallisuusongelmista tietoyhteiskunnassa varsinkin, jos ne aiheuttavat kuluttajille riskejä.
<P>
Roskapostin, vakoiluohjelmien ja haittaohjelmien käyttö rikkoo selvästi EU:n yksityisyyttä koskevaa lainsäädäntöä ja on joissakin tapauksissa jopa rikollinen teko. Siksi toimivaltaisten viranomaisten on pantava ne tarmokkaasti täytäntöön.
<P>
Viime joulukuussa komission jäsen Reding (jonka sijaisena olen täällä) oli tyytyväinen Alankomaiden valvontaviranomaisen nopeaan ja tehokkaaseen väliintuloon, kun se määräsi yhteensä yhden miljoonan euron sakon kolmelle alankomaalaiselle yritykselle "vakoiluohjelman" ja "mainosohjelman" laittomasta asentamisesta yli 22 miljoonaan tietokoneeseen Alankomaissa ja muualla.
<P>
Hän on kehottanut muitakin valvontaviranomaisia noudattamaan tätä esimerkkiä. Komissio hyväksyi 13. marraskuuta 2007 telealan uudistamista koskevat ehdotuksensa, joihin kuuluu tietoyhteiskuntaa tukevaa turva- ja yksityisyysjärjestelmää entisestään lujittavia säännöksiä.
<P>
Ehdotuksissa esiteltiin Internet-palvelujen tuottajille mahdollisuus ryhtyä oikeustoimiin roskapostin lähettäjiä vastaan. Tästä säännöksestä odotetaan tulevan tärkeä keino roskapostin torjumiseen Euroopassa.
<P>
Myös roskapostin torjunnan toteuttamista tehostetaan sisällyttämällä se kuluttajansuojaa koskevasta yhteistyöstä annetun asetuksen soveltamisalaan. Se mahdollistaa tämän asetuksen tehokkaan soveltamisen yhteisön laajuisessa täytäntöönpanoviranomaisten verkostossa sekä vähimmäistason tutkinta- ja täytäntöönpanovaltuudet.
<P>
Yleisemmin ehdotuksiin sisältyy määräys siitä, että sähköisten viestintäpalvelujen asiakkaille on tiedotettava toimista, joita palvelun tarjoaja mahdollisesti toteuttaa turvauhkien torjumiskeinona tai vastauksena tietoturvaa tai tietojen eheyttä vaarantaneeseen tilanteeseen.
<P>
Ottamalla käyttöön loukkauksia koskevien ilmoitusten käsite sähköisten viestintäpalvelujen käyttäjille kerrottaisiin tietoturvaloukkauksista, joita on seurannut henkilökohtaisten tietojen häviäminen tai vaarantuminen, sekä varotoimista, joilla he voivat minimoida tietoturvaloukkauksesta mahdollisesti aiheutuvat taloudelliset menetykset tai sosiaaliset haitat.
<P>
Näiden vaatimusten noudattamisen varmistamiseksi kansalliset sääntelyviranomaiset saavat valtuudet antaa operaattoreille sitovia ohjeita toimenpiteistä, joita vaaditaan sähköisten viestintäverkkojen ja -palvelujen turvaamiseen ja asianmukaisen täytäntöönpanon valvomiseen.
<P>
Yksi ehdotetun Euroopan sähköisen viestinnän markkinaviranomaisen ydintehtävistä on verkko- ja tietoturva. Se myös auttaa tarvittaessa komissiota Euroopan tason täytäntöönpanotoimenpiteissä.
<SPEAKER ID="261" NAME="Claude Moraes" AFFILIATION="PSE">
Kiitoksia, komission jäsen, kattavasta vastauksestanne. En tiedä, mikä on "epidemian" digitaalinen vastine, mutta tämän joululoman jälkeen näemme nyt tämäntyyppisen käytöksen epidemian. Kaikki itsenäiset organisaatiot ovat todenneet sen.
<P>
En halua väheksyä mitään, mitä komissio on tehnyt. Käsittääkseni se on tehnyt tästä yhden painopistealueen. Kysymykseni liittyy kuitenkin Alankomaiden kaltaisiin esimerkkeihin syytteeseenpanoon kannustamisesta, Internetin palveluntarjoajien kannustamisesta ottamaan vapaasti näitä ihmisiä kiinni - mikään tästä ei mielestäni hyödytä kuluttajia. Voisiko komissio julkistaa EP:n jäsenille jotain yksinkertaista, jotta voisimme kertoa kuluttajillemme, mitä te teette ja miten tehokkaasti sitä mitataan?
<SPEAKER ID="262" NAME="Günter Verheugen">
komission varapuheenjohtaja. - Olen täysin samaa mieltä. Olen jo todennut, että ehdotuksia on laadittu ja ne ovat parhaillaan parlamentin ja neuvoston käsiteltävänä. Odotan niiden tulevan voimaan, ja sen jälkeen meillä on kaikki tarvittavat vaatimukset.
<P>
Nykyinen oikeudellinen tilanne sallii toimiin ryhtymisen tällaisten loukkausten torjumiseksi, vaikkakin se riippuu tapauksesta. Kun on kyse rikoksesta, ihmiset voivat pyytää poliisilta tukea tai ryhtyä muihin oikeustoimiin. Kuten olen jo todennut, komissio on lehdistötiedotteessaan ilmaissut tyytyväisyytensä Alankomaiden valvontaviranomaisen OPTAn esimerkkiin. Minulla on koko teksti tässä. Jos haluatte, voin antaa sen teille kyselytunnin jälkeen, niin että voitte lukea, mitä me olemme jo tehneet.
<SPEAKER ID="263" NAME="Georgios Papastamkos" AFFILIATION="PPE-DE">
(EL) Arvoisa puhemies, komission jäsen Reding on poissa, mutta olen varma, että komission varapuheenjohtaja Verheugenilla on riittävän laaja tietämys lisäkysymykseeni vastaamiseen: Onko komissiolla todisteita tai vinkkejä, jotka yhdistävät pyytämättä lähetetyn sähköpostin - roskapostin - yrityksiin, jotka tarjoavat palveluja ja tuotteita tällaista häirintää vastaan?
<SPEAKER ID="264" NAME="Avril Doyle" AFFILIATION="PPE-DE">
Haluaisin yhdistää jäsen McGuinnessin ensimmäisen, kuluttajien suojelemista väärennetyiltä ja huonolaatuisilta lääkkeiltä koskevan kysymyksen jäsen Moraesin kysymykseen kuluttajien suojelemisesta roskapostilta. Minulle, kuten monille muillekin, yksi suurimmista ongelmista on roskapostissa mainostettujen lääkkeiden sekä kaikenlaisten eri ruumiinosien, joita joillakin meistä ei edes ole, suurentamiseen tarkoitettujen tuotteiden määrä! Mainitsemaanne tutkimukseen rinnakkaismarkkinoista viitaten kysyisin, onkohan tekeillä tutkimuksia Internetin, roskapostin ja väärennettyjen lääkkeiden kokonaisuudesta ja erityisesti huonolaatuisista lääkkeistä, joiden turvallisuutta tai tehoa ei taata kuluttajille ja potilaille? Tämä nimenomainen alue on kasvanut kauhistuttavasti.
<SPEAKER ID="265" NAME="Günter Verheugen">
komission varapuheenjohtaja. - Tämä on varsin mielenkiintoinen yhdistelmä. Mitä tulee ensimmäiseen kysymykseen, komissiolla ei ole näitä tietoja, koska sääntelyviranomaiset kuuluvat jäsenvaltioille. Ilmoitan kuitenkin komission jäsen Redingille kysymyksestä, ja ehkäpä me löydämme ratkaisun yhdessä jäsenvaltioiden kanssa.
<P>
Henkilökohtaisesti voin vain todeta, että mielestäni kysymyksenne takana oleva ajatus on ehdottoman järkeenkäypä, ja meidän pitäisi mielestäni yrittää etsiä keino asioiden liittämiseksi yhteen.
<P>
Toinen kysymys liittyy myös aiheeseen, josta emme ole keskustelleet tänä iltana, nimittäin kysymykseen potilaille suunnatusta tiedosta. Siihen liittyy kolme ongelmaa: sähköisten viestintäjärjestelmien väärinkäyttö, potilaille annetut tiedot, jotka ovat hyvin usein harhaanjohtavia, sekä väärennetyt lääkkeet ja lääkkeiden rinnakkaiskauppa. En sanonut tätä vastauksessani väärennettyjä lääkkeitä ja rinnakkaiskauppaa koskevaan kysymykseen, joten voin todeta sen tässä.
<P>
Laadimme myös parhaillaan ehdotusta selkeän tiedotusverkoston luomisesta potilaille, ja meillä on täsmälleen sama ongelma kuin teidän mainitsemanne: nykyiset säännöksemme ja rajoituksemme ovat niin sanotusti Internetin käytön mitätöimiä. Tämä on meille tärkeää - ja tämän vuoksi me tutkimme koko ongelmaa ja laadimme ehdotuksen siitä, miten potilastiedotus tulisi järjestää Euroopan unionissa, vaikka tiedämmekin, että se on äärimmäisen vaikeaa. Minun on kuitenkin todettava, että tällä hetkellä meillä on tarvittavat säännökset.
<P>
Esimerkiksi reseptilääkkeiden mainostaminen ei ole sallittua. Jos niin tapahtuu Internetin kautta, silloin rikotaan voimassa olevia säännöksiä ja jäsenvaltioilla on paitsi oikeus niin näkemykseni mukaan myös velvollisuus tehdä jotain sen estämiseksi.
<P>
Vastaus kysymykseenne on siis kyllä. Komissio on tietoinen tällaisen ongelman olemassaolosta, ja me yritämme käsitellä aihetta tulevissa ehdotuksissamme.
<P>
Nyt minun on varoitettava: Internetin käyttöä on mahdotonta valvoa. Se juuri on ongelma, johon yritämme löytää parhaan mahdollisen ratkaisun.
<P>
Toinen osa
<P>
Aihe: Vaarallisten kulutustavaroiden tuonnin valvonta
<P>
Komissio esitteli marraskuun lopussa kulutustavaroiden turvallisuuden valvontajärjestelmää käsittelevän yhteenvedon, joka toi esille useita puutteita paitsi voimassa olevien direktiivien soveltamisessa eri jäsenvaltioissa myös tuotteiden jäljitettävyydessä sekä teollisuuden, jakelijoiden ja maahantuojien vastuussa.
<P>
Voiko komissio täsmentää, millaisiin konkreettisiin toimenpiteisiin se aikoo ryhtyä parantaakseen jäsenvaltioiden ja tulliviranomaisten välistä yhteistyötä ja jäsenvaltioiden suorittamaa valvontaa tuoteturvallisuudesta annetun direktiivin 2001/95/EY säännösten mukaisesti? Millaisia toimia komissio suunnittelee tuontikulutustavaroiden jäljitettävyyden varmistamiseksi? Mihin toimiin komissio aikoo ryhtyä saattaakseen valmistajat, maahantuojat ja tuontikulutustavaroiden jakelijat vastuunalaisiksi ja määrätäkseen tarvittaessa seuraamuksia?
<SPEAKER ID="268" NAME="Meglena Kuneva">
komission jäsen. - Tuoteturvallisuuden tilannearvioinnin ensimmäiset tulokset julkaistiin 22. marraskuuta 2007. Ne osoittavat, että sääntelykehys sopii tähän tarkoitukseen, jos ja kun sitä sovelletaan asianmukaisesti. Rapex-järjestelmä toimii tehokkaasti ja varmistaa, että vaaralliset tuotteet vedetään pois markkinoilta kaikkialla Euroopan unionissa.
<P>
Tilannearviointiraportissa kuitenkin tunnustetaan, että parantamisen varaa on sekä ennaltaehkäisevissä toimissa että kansainvälisessä yhteistyössä, kuten laajennetussa täytäntöönpanossa. Jotkin suunnitellut parannukset ovat jo edenneet kohti käytännön toimia, etenkin liittyen lelujen turvallisuutta koskevan direktiivin tarkistukseen. Komissio valmistelee myös parhaillaan väliaikaista toimenpidettä varoitusten vaatimiseksi magneettisiin leluihin näiden lelujen mahdollisesti aiheuttamien riskien torjumiseksi, kunnes standardien tarkistus on valmis. Komissio auttaa jäsenvaltioiden markkinavalvontaviranomaisia tunnistamaan ja jakamaan parhaita käytäntöjä tarkastusten parantamiseksi.
<P>
Lokakuussa 2007 jäsenvaltiot raportoivat parempaa yhteistyötä talouden toimijoiden kanssa koskevista aloitteista sekä erityisistä lelujen valvontakampanjoista. Komission tarkoituksena on julkaista vertailevia tietoja täytäntöönpanovalmiudesta vuoden 2008 kuluttajien tulostaulussa, joka on uusi ja toivoakseni erittäin hyödyllinen aloite. Komissio jatkaa myös konkreettisesti jäsenvaltioiden markkinavalvontavalmiuksien vahvistamista osallistumalla hyvin suunniteltujen yhteisten markkinavalvontaprojektien rahoittamiseen. Nämä projektit saivat vuonna 2007 yhteisön rahoitusta 1,3 miljoonaa euroa.
<P>
EU:n sisäisen suojelun parantamisen lisäksi käynnissä on erilaisia toimia suojelun vahvistamiseksi rajoilla. Viimeaikaiset EU:n tullilainsäädäntöön tehdyt suuret muutokset auttavat tunnistamaan, mitkä suuren riskin tavaraerät on tarkastettava. Turvalliset tullien vaihtomekanismit mahdollistavat myös nopean toiminnan, kun saadaan tietoa uudentyyppisistä vaarallisista tuotteista. Rapex-järjestelmästä saatavia tietoja jaetaan tällä mekanismilla, jotta erityisten, mahdollisesti vaarallisten lastien tapauksissa voidaan hälyttää paikalle toimivaltaiset tulliviranomaiset. Komissio myöntää myös, että jäljitettävyys on myös parannuksia edellyttävä asia. Tilastot osoittavat, että Rapexin kautta ilmoitettujen tuntematonta alkuperää olevien tuotteiden osuus pieneni ensimmäisen kerran kolmeen prosenttiin lokakuussa 2007, kun se vuonna 2006 oli 17 prosenttia. Komissio analysoi parhaillaan jäsenvaltioiden avulla, miten voidaan varmistaa, että tämä parannus ei ole vain väliaikainen, ja miten tehdä siitä pysyvä.
<P>
Komissio on jo sisällyttänyt sisämarkkinoiden lainsäädäntöön säännöksen, joka vaatii talouden toimijoita pitämään saatavilla tavarantoimittajansa tunnistetiedot. Tästä on varmastikin hyötyä markkinavalvontainterventiolle, kun lainsäädäntö tulee voimaan. Komissio on myös kysynyt, mitä Kiina voisi tehdä jäljitettävyyden suhteen, ja on tyytyväinen Kiinassa tehtyihin aloitteisiin viivakoodien vaatimiseksi tehtaissa tietyille korkean riskin tuoteluokille.
<P>
Lopuksi komissio on painottanut kyseisten talouden toimijoiden vastuuta ja on tyytyväinen siihen, että teollisuus sitoutuu ryhtymään toimenpiteisiin kuluttajien luottamuksen rakentamiseksi nimenomaan niin sanotulla "turvallisuussopimuksella". Komissio lähettää myös asiantuntijoita tekemään tutkimuksen liikealan turvallisuustoimenpiteistä jakeluketjussa ja raportoi aiheesta lisää vuoden 2008 ensimmäisellä neljänneksellä.
<SPEAKER ID="269" NAME="Giovanna Corda" AFFILIATION="PSE">
(FR) Kiitoksia vastauksestanne, arvoisa komission jäsen. Olen iloinen siitä, että komissio aikoo ryhtyä useisiin toimenpiteisiin varsinkin Kiinasta maahantuotujen lelujen liikkumiseen liittyvien riskien vähentämiseksi kaikin mahdollisin tavoin.
<P>
Yksi tärkeä näkökohta, jota komissio on korostanut, on lelujen jäljitettävyys tuottajalta kuluttajalle - ja tähän viittasittekin lyhyesti vastauksessanne. Tärkeä kysymys jää kuitenkin vaille vastausta. Kun satoja tuhansia leluja vedetään markkinoilta, kuten tapahtui viime vuonna, voitteko kertoa, arvoisa komission jäsen, mitä niille leluille tapahtuu? Mitä todisteita teillä on siitä, että ne on varmasti poistettu markkinoilta? Olen kuullut raportteja - jotka yllyttivät minua kysymään tätä tänään - siitä, että ne tuodaan takaisin markkinoille myytäväksi muille lapsille. Kaikki lapset koko maailmassa ovat oikeutettuja hyötymään samasta lähestymistavasta meidän puoleltamme. Uskon, että kukaan ei halua olla eri mieltä. Mahdollistaako jäljitettävyysjärjestelmä seuraamaan näitä leluja aina niiden tuhoutumiseen asti?
<SPEAKER ID="270" NAME="Meglena Kuneva">
komission jäsen. - Mielestäni kysymyksenne on ehdottomasti perusteltu ja erittäin inhimillinen. Meidän on pyrittävä tavoitteeseemme: näitä vaarallisia leluja ei saa päästää Euroopan markkinoille, minkä estäminen on meidän velvollisuutemme, sen paremmin kuin muillekaan markkinoille, ja meillä on tässä apuna joitakin hyvin kehittyneitä työvälineitä. Voimme suorittaa markkinavalvontaa, ja meillä on käytettävissämme tarkastuksia ja Rapex-järjestelmä, jonka kautta voimme saada tietoa markkinoista muulloinkin kuin silloin, kun vaaralliset tavarat pysäytetään rajoillemme.
<P>
Meille on turvallisuusprosessissa maailmanlaajuisessa johtoasemassa olevana kuitenkin tärkeää myös se, että nämä vaaralliset tavarat - varsinkaan lelut - eivät päädy muille lapsille - myöskään Kiinaan. Ei riitä, että saarnaamme vain Euroopan lasten turvallisuuden puolesta, mikä on osa velvollisuuttamme. Olen pyytänyt tärkeimpiä tuottajia useita kertoja avoimesti ja selvästi tuhoamaan lelut, ja olen myös kutsunut heidät komissioon Brysseliin, missä olemme keskustelleet siitä, miten lelujen tuhoaminen voidaan varmistaa. He kaikki ovat sitoutuneet tähän. Erityisesti kehotin Mattelia alan suurimpana yrityksenä, joka on poistanut markkinoilta enemmän tuotteita kuin mikään muu yritys, sitoutumaan tähän, ja se on hyväksynyt tämän sitoumuksen. Se ei ole oikeudellisesti sitovaa: en voi pakottaa heitä tuhoamaan tehtaitaan. Uskon kuitenkin, että elämme ajassa, jossa lainsäädäntökehys on vain kehys, ja on asioita, jotka ovat kehyksen ylä- ja ulkopuolella. Meidän on ryhdyttävä ponnekkaasti toimenpiteisiin, jotka ylittävät ehdottomasti välttämättömän lainsäädännön näkökulmasta. Minulla oli mahdollisuus keskustella tästä aiheesta Unicefin ja yhdysvaltalaisten kanssa transatlanttisen vuoropuhelun aikana. Olen täysin tietoinen huolenaiheistanne ja uskokaa tai älkää, en säästele ponnistelujani julkistaakseni sen ja pyrkiäkseni näiden lelujen tuhoamisen tavoitteeseen. Sittenkään minulla ei ole oikeusperustaa Euroopan ulkopuolella.
<SPEAKER ID="271" NAME="Reinhard Rack" AFFILIATION="PPE-DE">
(DE) Komission jäsen, olette todennut, että vaarallisten lelujen poistamiseksi markkinoilta on tehty paljon. Se on tärkeä askel. Tosiasia kuitenkin on, että joitakin näistä tuotteista on markkinoitu täällä yleisesti tunnistettavilla sertifiointimerkeillä, joissakin tapauksissa tutuilla CE-merkinnällä. Kaikkien hyvän käytännön mukaisten sääntöjen perusteella, jos lelu ei ole todistettavasti turvallinen tai se on todellisuudessa vaarallinen, tällainen merkintä ei ole vain loukkaava vaan suoranaisesti vilpillinen. Onko tällaisessa tapauksessa mahdollista nostaa rikossyyte?
<SPEAKER ID="272" NAME="Colm Burke" AFFILIATION="PPE-DE">
Kiitoksia, arvoisa komission jäsen, yksityiskohtaisesta vastauksestanne. Irlannissa tapahtui jopa niin, että eräs joulun aikaan ostettu tuote räjähti, eikä valmistajan nimi ollut tunnistettavissa.
<P>
Onko mahdollista, että kaikissa maissa pannaan täytäntöön lainsäädäntöä, joka tekee laittomaksi jonkin tuotteen myymisen, jos sen valmistaja ei selvästi tunnistettavissa? Mielestäni pitäisi edetä siihen suuntaan, ja kysyisin, onko se mahdollista.
<SPEAKER ID="273" NAME="Meglena Kuneva">
komission jäsen. - Jos teille sopii, aloitan toisesta kysymyksestä, koska voin vastata teille vankemman oikeusperustan nojalla. Komissio on jo sisällyttänyt sisämarkkinoiden lainsäädäntöön säännöksen, joka vaatii talouden toimijoita pitämään saatavilla tavarantoimittajansa tunnistetiedot. Se auttaa tehostamaan tuotteen tunnistamista ja käyttämään selvää merkintää valmistajan lisäksi myös sen toimittajasta. Maailmanlaajuisesta ketjusta on tulossa entistä pidempi, emmekä voi olla enää varmoja, että mikään tuote olisi valmistettu vain yhdessä maassa.
<P>
Ymmärrän kysymyksenne, mutta meidän on myös lisättävä tietoisuutta ja saatavat vanhemmat valpastumaan, koska epäluotettavia kauppiaita tulee aina olemaan. Meidän on lisättävä tietoisuutta vähittäiskauppiaan tarkistamisesta ja ostamisesta vain vastuulliselta vähittäiskauppiaalta sekä myös tuotteen merkintöjen tarkistamisesta. Kukaan ei voi poistaa harteiltamme tätä vastuuta kuluttajina, mutta näkemyksenne on mielestäni ehdottomasti perusteltu, ja olen samaa mieltä siitä, että valmistajan nimen lisäksi varsinkin lelujen tuotemerkinnöissä tulisi olla myös tarkempia tietoja.
<P>
Tämä kysymys liittyy mahdollisesti ensimmäiseen, joka koskee sitä, mitä voimme tehdä väärennöksille - mikäli ymmärsin kysymyksenne oikein. On yksi asia, että tuote on väärennös. Meidän on torjuttava väärennökset teollis- ja tekijänoikeuksien ja myös tullitoimintamme avulla. Minun on kerrottava teille, että tulliviranomaisemme ovat tehneet tarkastuksiaan kolme kertaa maailmanlaajuista normia useammin. Maailman tullijärjestö neuvoo tarkistamaan kolme prosenttia tavaroista rajoilla ja satamissa, ja me Euroopassa tarkistamme 10 prosenttia. Mielestäni olisi myös hyvä ajatus tehostaa tutkimus- ja kehitystoimintaamme rajoilla tehtävän valvonnan ja tarkastusten tihentämiseksi entisestään käyttämällä parempia teknisiä laitteita seulontoihin ja hyödyntämällä muita tärkeitä keksintöjä, joita voidaan ottaa käyttöön rajoilla markkinoillemme tuleville tuotteille.
<P>
Haluaisin myös korostaa, että vaikka tuote ei olisi väärennös ja siinä olisi selvästi näkyvissä "CE"merkintä, se ei tarkoita, että se välttämättä täyttäisi kaikki tämän direktiivin vaatimukset. Meidän on myös noudatettava näitä uuden lähestymistavan direktiivejä, joissa asetetaan vaatimukset sille, miten tuote valmistetaan, ja varmistettava markkinoiden jatkuva valvonta turvallisuuden näkökulmasta, koska joskus turvallisuus on vieläkin tärkeämpää tai ainakin yhtä tärkeää eikä aina vastaa tuotteen valmistustapaa.
<P>
Voi olla esimerkiksi niin, kuten leluissa olevien magneettien ongelmassa, että kun huomaamme tilanteen muuttuneen, meidän on reagoitava ja ryhdyttävä toimenpiteisiin turvallisuuden vuoksi eikä vain valmistajalle esittämiemme vaatimusten vuoksi. Jos yhdistämme kaksi vaatimusryhmää - valmistajalle ja markkinoilla olevalle tuotteelle asetetut - suojelemme paremmin kuluttajia.
<P>
Aihe: Elintarvikemyymälöiden häikäilemätön voitontavoittelu
<P>
Useimmissa jäsenvaltioissa on havaittavissa merkittäviä elintarvikkeiden hintavaihteluita, jotka usein johtuvat siitä, että myymälät pystyvät käyttämään hyväkseen massakulutuksen kausia kuten juhlapyhien aikoja. Erityisesti maito on tuote, jonka hinta nousee jatkuvasti kaikissa jäsenvaltioissa.
<P>
Seuraako komissio elintarvikemyymälöiden ja supermarkettien kaupallista toimintaa tavallista suuremman kulutuksen kausina? Tekeekö se yhteistyötä kansallisten kuluttajansuojakeskusten kanssa, jotta häikäilemättömän voitontavoittelun ongelmaan löydettäisiin tehokas ratkaisu?
<SPEAKER ID="275" NAME="Meglena Kuneva">
komission jäsen. - Tiedän, että tämä on erittäin tärkeä kysymys, ja haluaisin vakuuttaa teille, että komissio ei seuraa myymälöitä tavallista suuremman kulutuksen kausina eikä tee yhteistyötä kansallisten kuluttajansuojajärjestöjen kanssa tässä nimenomaisessa kysymyksessä.
<P>
Näin ollen olemme paljolti kansallisten toimien varassa. Komissio aikoo kuitenkin parantaa keinojaan sisämarkkinoiden toiminnan seuraamiseksi kuluttajan näkökulmasta.
<P>
Sisämarkkinakatsauksessa esiteltiin komission suunnitelmat kuluttajan tulostaulusta ja hintojen tarkemmasta seurannasta, mutta haluaisin painottaa erityisesti sitä, että tässä on kyse valvonnasta.
<P>
Eurostatin julkaisemat tiedot osoittavat, että maidon, juuston ja kananmunien hinnat ovat Kreikassa 38 prosenttia korkeammat kuin saman ryhmän keskihinnat Euroopan unionissa. Tämän tuoteryhmän keskihinnat kasvoivat vuosina 1996-2007 Kreikassa lähes 52 prosenttia ja EU:ssa vain 24 prosenttia.
<P>
Tämä kehitys näyttää kuitenkin olevan rakenteellista eikä niinkään kausittaista. Vuodesta 2005 lähtien maitotuotteiden hinnoissa Kreikassa ei näytä olevan kausivaihteluita.
<SPEAKER ID="276" NAME="Manolis Mavrommatis" AFFILIATION="PPE-DE">
(EL) Arvoisa puhemies, haluaisin kiittää sekä komission jäsentä että teitä tiedoista. Aion myös kääntyä Eurostatin puoleen niin, jotta saamme nähtäväksemme koko tulostaulun, koska tämä on tietysti merkittävää ja tärkeää maalleni - kuten mainitsitte - mutta uskoakseni muissa maissa on vastaavia tilanteita, ja siksi olisi kiinnostavaa nähdä, miten komissionne aikoo käsitellä tätä aihetta yleisesti. Antaako se suosituksen tai direktiivin, joka kattaa kaikki tuotteet eikä vain kulutushyödykkeitä?
<SPEAKER ID="277" NAME="Meglena Kuneva">
komission jäsen. - Komissio ryhtyy eri tasoilla toimenpiteisiin elintarvikkeiden hintojen nousun hidastamiseksi. Yksi aloite on hintojen seurannan aloittaminen, minkä mainitsin aiemmin. Se on yksi työn alla olevan ja komissiolta uskoakseni hyvin pian tuen saavan kuluttajamarkkinoiden tulostaulun tavoitteista.
<P>
Komissio on myös ehdottanut useita maatalouspoliittisia toimenpiteitä. Niitä ovat kesannointivelvoitteen alaisen maan vähentäminen, joka on voimassa jo vuoden 2008 viljasadosta alkaen, komission hyväksymä ja neuvostolle esittämä maitokiintiöiden lisääminen vuosina 2008-2009, joka tulee voimaan 1. huhtikuuta 2008 alkaen, jos se hyväksytään, ja tuontitullien vähentäminen vilja-alalla viljan hintojen sekä tulevaisuudessa myös lihan hinnan nousun hidastamiseksi. Tämä toimenpide on ollut voimassa tammikuusta 2008 alkaen.
<P>
Tämä oli eräänlainen luettelo siitä, mitä olemme tehneet. Kuluttajamarkkinoiden tulostaulun vuoksi yksi tutkimustemme pääaiheista on kuitenkin hinnat ja osa tätä kokonaisuutta koskee elintarvikkeiden hintoja. Me siis tiedotamme teille asianmukaisesti, kysymme neuvoa siitä, mikä on seuraava vaihe tiedon seurannan jälkeen, ja voimme ryhtyä toimiin sen tutkimiseksi, mitä tämän takana on - tietysti yhdessä kansallisten viranomaisten kanssa.
<SPEAKER ID="278" NAME="Mairead McGuinness" AFFILIATION="PPE-DE">
On mielenkiintoista, että kun elintarvikkeiden hinnat nousevat, komissio ryhtyy tutkimaan sitä, ja kehottaisin komissiota esittämään tilastoja, jotka osoittavat meille lopullisen vähittäishinnan jakautumisen tuottajan - ja tarkoitan tällä maanviljelijöitä - ja kuluttajan välillä, koska tätä tietoa ei ole saatavilla. Mielestäni on myös reilua todeta julkisesti, että suhteellisen alhaisten elintarvikehintojen aikakausi on ohi, ja komission ei mielestäni pitäisi huijata ihmisiä väittämällä, että olemme palaamassa alhaisiin elintarvikehintoihin. Ehkäpä meidän on opetettava ihmisiä ostamaan laadukkaita elintarvikkeita reilulla hinnalla.
<SPEAKER ID="279" NAME="Danutë Budreikaitë" AFFILIATION="ALDE">
- (LT) Viime kesänä hinnat alkoivat nousta kaikissa EU:n jäsenvaltioissa. Kysyimme silloin, onko olemassa kartellisopimuksia. Minun maassani, Liettuassa, selvisi, että maidonjalostajat sopivat hintojen nostamisesta. Nyt tutkitaan tarkoin liha-alaa. Tehdäänkö tällaisia tutkimuksia muissa EU-maissa? Nyt on ilmestynyt uusi käsite - "halvan ruoan loppu". Eivätkö elintarviketeollisuuden edustajat käytä tätä uutta käsitettä, ja miten kuluttajat voivat suojella itseään?
<SPEAKER ID="280" NAME="Meglena Kuneva">
komission jäsen. - Elintarvikkeiden hinnat vaihtelevat maataloustuotannon kausiluonteisuuden vuoksi. Vaihtelut eivät siirry täysimääräisinä kuluttajille, koska raaka-aineiden hinnat ovat viimeaikoihin asti laskeneet ja varastointitekniikat ovat tasanneet näitä kausiluonteisia vajauksia. Viimeaikoina elintarvikkeiden hinnat näyttävät nousseen suunnitelmallisemmin, minkä perussyynä näyttää olevan kasvava kysyntä nousevissa suurissa talouksissa, kuten Kiinassa ja Intiassa. Olemme jo keskustelleet siitä, että Intiassa viime vuonna niiden ihmisten lukumäärä, jotka noudattavat aiempaa paljon enemmän maitoon, maitotuotteisiin ja lihaan perustuvaa ruokavaliota, kasvoi viidellä miljoonalla.
<P>
Viime kesänä tilanne paheni epäsuotuisien ilmasto-olosuhteiden vuoksi monilla tuotantoalueilla, mikä on ollut suurin syy elintarvikkeiden hintojen poikkeuksellisen suureen nousuun Euroopan unionissa syyskuusta 2007 lähtien. Komissio ja kansalliset kilpailuviranomaiset seuraavat markkinoita tarkasti. Yhdistyneen kuningaskunnan ja Kreikan maitotaloussektorilla on havaittu kilpailunvastaisia toimintatapoja, ja niihin osallistuville on määrätty sakkoja.
<P>
Olen sitä mieltä, että jos Latvian kansalliset viranomaiset ovat saaneet tiedon asiasta, ne käsittelevät mainitsemaanne tapausta, varsinkin kun se on tärkeä julkinen puheenaihe. Mitä me todella tarvitsemme, on alakohtainen tutkimus siitä, onko takana minkään tyyppisiä kartelleja, kuten on jo tapahtunut kahdessa EU-maassa.
<SPEAKER ID="281" NAME="Puhemies">
Olen valitettavasti saanut juuri tiedon, että meillä on ongelmana komission jäsenten käytettävyys. Komission jäsen McCreevyn on poistuttava klo 19.20. Siksi haluaisin luvallanne, komission jäsen Kuneva, siirtyä nyt komission jäsen McCreevyyn, mutta siitä olisi huomattavasti apua, jos te voisitte jäädä tänne vastaamaan lopuksi joihinkin lisäkysymyksiin.
<P>
Aihe: Yhtenäismarkkinoiden uudelleentarkastelu
<P>
Kun otetaan huomioon komission äskettäin antama tiedonanto yhtenäismarkkinoiden uudelleentarkastelusta, mihin toimiin komissio aikoo ryhtyä edistääkseen kuluttajien taloudellista tietämystä ja taloudellista osallisuutta sekä kuluttajien muutoksenhakumahdollisuuksia erityisesti Yhdysvaltojen viimeaikaisen subprime-kriisin ja tämänhetkisen rahoitusmarkkinoiden myllerryksen perusteella?
<SPEAKER ID="283" NAME="Charlie McCreevy">
komission jäsen. - Haluaisin kiittää arvoisaa jäsentä hänen yhtenäismarkkinoiden uudelleentarkastelua kohtaan osoittamasta kiinnostuksestaan.
<P>
Euroopan yhtenäismarkkinoita 2000-luvulla koskevan tiedonantomme lisäksi hyväksyimme toimenpidepaketin, jolla parannetaan vähittäisrahoituspalvelumarkkinoiden kilpailukykyä ja tehokkuutta. Oleellista paketissa ovat aloitteet kuluttajien luottamuksen lisäämiseksi ja heidän valmiuksiensa parantamiseksi henkilökohtaisten tarpeidensa kannalta parhaiden tuotteiden hakemissa. Vaikka komissio ei olekaan aivan viime aikoina keskittynyt kuluttajien valmiuksien parantamiseen, nykyiset talouden myllerrykset varmasti korostavat asian tärkeyttä. Haluaisin käsitellä kaikkia kolmea arvoisan jäsenen mainitsemaa aluetta: tietämyksen ja osallisuuden lisäämistä sekä muutoksenhakukeinoja.
<P>
Talousvalistusta annetaan parhaiten mahdollisimman lähellä sitä tarvitsevia kansalaisia, nimittäin kansallisten ja alueellisten viranomaisten, kansalaisjärjestöjen ja rahoituspalvelusektorin tasolla. Hyväksyimme vuoden 2007 lopussa tiedonannon talousvalistuksesta tietoisuuden lisäämiseksi tarpeesta parantaa kuluttajien talouslukutaitoa, edistää korkealaatuisen talousvalistuksen tarjontaa Euroopan unionissa ja tarjota käytännön välineitä näiden tavoitteiden saavuttamisen tueksi. Siihen sisältyy joitakin periaatteita rahoituspalveluntarjoajien opastukseksi ja ilmoituksia joistakin käytännön aloitteista. Ne ulottuvat EU:n talousvalistusohjelmia ja -tutkimusta koskevan sähköisen tietokannan julkistamisesta olemassa olevan Dolceta-opetusvälineen laajentamiseen niin, että opettajat voivat sen avulla sisällyttää talousasiat koulun opetussuunnitelmaan.
<P>
Nykypäivänä pankkitili on yhteiskunnalliseen ja talouselämään osallistumisen perusedellytys, ja kaikilla EU:n kansalaisilla tulisi olla käytössä peruspankkitili. Tekeillä on parhaillaan tutkimus, jolla pyritään tunnistamaan ja analysoimaan jäsenvaltioiden taloudellisen syrjäytymisen estämiseen tähtäävien poliittisia toimenpiteitä. Toivomme saavamme tiedot tämän kuukauden loppuun mennessä, ja niiden perusteella pohdimme, miten voimme parhaiten taata, että kaikilla EU:n kansalaisilla on käytössä pankkitili.
<P>
Lopuksi, kun kuluttajat ostavat rahoituspalveluja, heidän on tiedettävä, että heillä on ongelmatilanteessa käytettävissään helppoja muutoksenhakukeinoja. Monissa EU-maissa on vielä tuomioistuimen ulkopuolisia riitoja ratkaisevia elimiä, mutta ne kaikki eivät ole komission toteuttaman FIN-NET-verkoston jäseniä. Verkoston tarkoituksena on tarjota kuluttajille helppo muutoksenhakukeino rajat ylittävissä tapauksissa. Pitäen tämän mielessämme pyrimme varmistamaan, että kaikki nykyiset tuomioistuimen ulkopuolisia riitoja ratkaisevat elimet kuuluvat FIN-NET-verkostoon.
<P>
Pohdimme myös yleisemmin, miten kannustaa luomaan vaihtoehtoisia muutoksenhakujärjestelmiä, jos niitä ei vielä ole. Nämä aloitteet eivät paranna kuluttajien luottamusta tai lisää heidän valmiuksiaan hetkessä, mutta ne täydentävät aloitteitamme muilla asiaan liittyvillä alueilla, kuten tiedotuksessa ja neuvonnassa.
<SPEAKER ID="284" NAME="Bernd Posselt" AFFILIATION="PPE-DE">
(DE) Ymmärrän, että komission jäsen McCreevyllä on tiukka aikataulu, mutta muillakin on kiireellisiä menoja. Haluaisin vain kysyä, kuullaanko kysymykseni komission jäsen Kunevalle vielä vai ei, toisin sanoen, voinko lähteä nyt ryhmäni kokoukseen vai pitäisikö minun odottaa täällä?
<SPEAKER ID="285" NAME="Puhemies">
On epätodennäköistä, että ehdimme käsitellä kysymystänne. Valitettavasti tilanne on nyt tämä. Kysymykseenne vastataan aivan varmasti kirjallisesti.
<SPEAKER ID="286" NAME="Marian Harkin" AFFILIATION="ALDE">
Arvoisa komission jäsen, haluaisin kysyä teiltä vähän lisää talousvalistuksesta, joka on uusi muotisana. Olette varmaankin samaa mieltä siitä, että rahoituslaitosten ja kuluttajien vallan välillä on todellinen epätasapaino, mikä johtuu suurelta osin ensinnäkin siitä, että kuluttajat tarvitsevat lainaa, ja toiseksi siitä, että kovinkaan moni ihminen taloudellisen tietämyksen tasosta riippumatta ei lue esimerkiksi vakuutuskirjaan liittyvää 25-sivuista asiakirjaa ja tarkista sitä joka vuosi.
<P>
Sanoitte, että tätä asiaa on käsiteltävä paikallisella ja alueellisella tasolla, mutta ettekö ole samaa mieltä siitä, että keskeisten toimijoiden, kuten rahoitusalan sääntelystä vastaavien tahojen, hallitusten, kuluttajajärjestöjen ja rahoitusalan valituksia käsittelevien elinten tulisi tehdä enemmän yhteistyötä, niin että ne voisivat tuoda esiin joitakin ongelmia ja asioita ja vähintään toimia kuluttajien varhaisena varoitusjärjestelmänä?
<SPEAKER ID="287" NAME="Charlie McCreevy">
komission jäsen. - Olemme yrittäneet saada talousvalistuksen työlistalle ja saada kaikki varsinkin jäsenvaltioissa tiedostamaan, että se olisi todennäköisesti kannattavampi sijoituskohde kuin monet muut asiat, jos koulujen opetussuunnitelmaan kuuluisi jo hyvin varhaisessa vaiheessa jonkin verran perustalouslukutaidon opetusta.
<P>
Koska riippumatta siitä, päätyykö suuren laitoksen talousjohtajaksi tai hyvin tavalliseen työhön kotiseudulleen, elämän aikana tulee varmasti eteen - ja jossain vaiheessa on myös hoidettava - joitakin tärkeitä rahoitustapahtumia, kuten auton, asunnon, pesukoneen tai muun vastaavan ostaminen.
<P>
Mielestäni olisi hyvä, että lapsille saisivat asiasta opetussuunnitelman mukaisesti alusta alkaen opetusta verran, että heillä olisi jonkinlaiset perustiedot.
<P>
Jäsen Harkin nousi puheenvuorossaan korkeammalle tasolle siinä, minkä tyyppistä tietoa kuluttajille pitäisi antaa, ja hän on oikeassa: heille 48 sivulla hyvin pienillä kirjaimilla painetun tiedon tarkoituksena on (ja on aina ollut) mielestäni pelkästään tyydyttää asianajajia, niin että nämä voivat mahdollisessa oikeustapauksessa veloittaa entistä suurempia palkkioita sen kertomisesta, onko kuluttaja voittanut vai hävinnyt. En missään tapauksessa lainkaan usko siihen kaikkeen.
<P>
Osa tästä nimenomaisesta alueesta kuuluu suoraan minuun vastuulleni. Muistelen usein erästä tilannetta, kun olin noin kaksi vuotta sitten Skotlannissa tapaamassa joitakin rahoitusalan kouluttajia, jotka puhuivat yhteissijoitusdirektiivin alueeseen kuuluvasta tarjousesitteitä koskevasta direktiivistä. He sanoivat, että tarjousesitedirektiivissä olisi 81 sivua ja yksinkertaistetuissa tarjousesitteissä 78 sivua, jotka liittyivät tiettyyn tuotteeseen. Näin ollen komission jäsen Kuneva aikoo tehdä kulutusluottodirektiiviin, joka on käsittääkseni parhaillaan parlamentin käsiteltävänä, joitakin parannuksia siihen, minkä tyyppistä tietoa kuluttajille pitäisi antaa. Komission jäsen Kuneva käsittelee näitä tiettyjä näkökohtia. Koko talousvalistuksen alueella minä olen kuitenkin yrittänyt edistää sitä, että jäsenvaltiot sisällyttävät varhaisesta vaiheesta lähtien perusopetusohjelmaan jonkin verran perustalousvalistusta. Mielestäni kaikille olisi parempi, jos niin tehtäisiin, sen sijaan, että on sivukaupalla pientä tekstiä, jota kukaan ei koskaan lue.
<SPEAKER ID="288" NAME="Reinhard Rack" AFFILIATION="PPE-DE">
(DE) Arvoisa komission jäsen, olette varmasti oikeassa, kun vaaditte aloittamaan kouluopetuksesta, jotta kuluttajien asemaa saataisiin parannettua niin, että he (a) tietäisivät oikeutensa ja (b) käyttäisivät niitä.
<P>
Meillä on kuitenkin yhä yksi tai useitakin sukupolvia, jotka ajattelevat eri tavalla, jotka ovat kuulleet, että rahoituspalvelut ja rahoitusmarkkinat ovat hallituksen erityisen tiukan valvonnan alaisia ja jotka toimivat sen tiedon perusteella uskoen, että he voivat luottaa hallituksen valvontaan. Tässä on nyt viime aikoina tapahtunut paljon, kun markkinoiden sääntely on purettu. Eikö jotain vielä voitaisi tehdä valtion valvonnan suhteen?
<SPEAKER ID="289" NAME="Mairead McGuinness" AFFILIATION="PPE-DE">
Arvoisa puhemies, voisinko väittää komission jäsenelle, että tiedot eivät vain tyydytä asianajajia vaan myös hämäävät kuluttajia? Ja siksi ne ovat siinä. Kuten monet tiedot, ne ovat kuin pesukoneen ohjeet. Me luemme ne, kun kone menee rikki ja on jo liian myöhäistä.
<P>
Voisinko kehottaa teitä tarkastelemaan kuluttajia valistavia luotto-osuuskuntia, koska se on mielestäni ongelmana erityisesti Irlannissa? Ja voin ystävällisesti muistuttaa teitä, kun mainitsitte muutoksenhaun, että Equitable Lifen vakuutuksenottajilla ei ole mitään muutoksenhakumahdollisuutta. Olen varma, että varapuhemies Wallis tukee minua tässä, ja ehkäpä voisitte sopivalla hetkellä palata asiaan ja antaa meille kirjallisen vastauksen siitä, mitä on tapahtunut sen jälkeen, kun mietinnöstämme äänestettiin ja te tuitte sitä.
<SPEAKER ID="290" NAME="Charlie McCreevy">
komission jäsen. - Ensimmäinen kysymys liittyy säänneltyihin markkinoihin, ja uskoakseni kysyjä on tehnyt päätelmiä viimeaikaisista - noin kahdeksan viime kuukauden aikaisista - vaikeuksista rahoitusmarkkinoilla ja yhdistää ne jäsen Harkinin kysymykseen. Mielestäni niiden välillä ei välttämättä ole vastaavuussuhdetta, mutta kaikissa tutkimuksissa ja eri elinten, kuten komission, tekemässä työssä voisi ehkä olla paikka talousvalistukselle.
<P>
Käsittääkseni talouden myllerryksen aiheuttaneet ongelmat johtuvat vastuuttomasta luotonannosta tietyissä osissa maailmaa. Se oli ongelman syy, mutta me olemme vielä kaukana siitä, ja nimenomaan tartuntavaikutus levitti sen muille alueille. Ongelman syy liittyy mielestäni kuitenkin todennäköisesti vastuuttomaan luotonantoon tietyissä laitoksissa.
<P>
Jäsen McGuinnessin kysymykseen: valistus kuuluu jäsenvaltion toimivaltaan, eikä mielestäni esimerkiksi parhaiten tuntemissammekaan jäsenvaltioissa pitäisi olla mitään ongelmia tarttua hänen ehdotukseensa. Se vaikuttaa järkevältä ajatukselta, joka voitaisiin toteuttaa juuri tuolla tasolla.
<P>
Vastauksena Equitable Life -kysymykseen, kyllä, tuin sitä. Odotamme lisätietoja. Sikäli kun tiedän, Yhdistyneen kuningaskunnan oikeusasiamiehen raportti on edelleen ainoa todellinen muutoksenhaun lähde, ja tämä nimenomainen raportti on vielä tekemättä. Kysyn komissioni virkamiehiltä, onko heillä mitään uusia tietoja siitä, milloin tämä Yhdistyneen kuningaskunnan raportti todennäköisesti julkistetaan. Jos muistan oikein, viime vuonna tähän aikaan toivottiin, että raportti valmistuisi vuoden 2007 loppuun mennessä, muistaakseni marraskuussa 2007. Se on jo ohitettu, ja ehkäpä löydämme lisätietoja siitä, mutta se tulee todella olemaan seuraava suuri päivä tuolla alueella.
<P>
Aihe: Rahoitusvälineiden markkinat
<P>
Rahoitusvälineiden markkinoita koskeva uusi eurooppalainen toimintakehys tuli voimaan 1. marraskuuta 2007.
<P>
Onko komissiolla tietoja niiden eurooppalaisten yritysten ja investointisäätiöiden määrästä, joita uusi sääntelykehys koskee, ja onko sillä tarkempia tietoja Kreikan osalta?
<P>
Komission jäsenen Charlie McCreevyn mukaan pääomakustannusten odotetaan laskevan ajan myötä. Mihin tietoihin tämä ennuste perustuu? Voiko komission jäsen täsmentää ennustettaan kustannusten laskemisesta aloittain ja määrällisesti?
<P>
Onko komissiolla tietoja osakkeiden ja investointipalvelujen rajatylittävästä kaupasta? Mitkä ovat tämänhetkiset tuonnin ja viennin määrät Kreikassa?
<SPEAKER ID="292" NAME="Charlie McCreevy">
komission jäsen. - Komissio ei pidä yhdistetysti kirjaa eurooppalaisten sijoituspalveluyritysten lukumäärästä tai sijoituspalveluyritysten lukumäärästä Kreikassa. MiFID-direktiivissä vaaditaan kuitenkin jäsenvaltioita pitämään kirjaa kaikista niiden alueille rekisteröidyistä sijoituspalveluyrityksistä. Siksi Kreikan pääomamarkkinoiden valvontakomission pitäisi kyetä antamaan tiedot kreikkalaisista yrityksistä.
<P>
MiFID-direktiivillä on kumottu pörssikaupan monopolit, sijoituspalveluyrityksille on tarjottu mahdollisuudet tarjota palvelujaan Euroopan talousalueella MiFID-toimiluvan avulla ja kuluttajansuojaa on vahvistettu. Tämä lisää rajat ylittävää ja kauppapaikkojen välistä kilpailua, mikä puolestaan lisää likviditeettiä ja rahoitusmarkkinoiden syvyyttä sekä alan että kuluttajien hyödyksi.
<P>
Odotuksemme, että pääomakustannukset laskevat, perustuu London Economicsin vuonna 2002 tekemään perusteelliseen tutkimukseen. Tässä tutkimuksessa mallinnettiin rahoitusmarkkinoiden yhdentymisen vaikutusta silloiseen 15 valtion EU:hun. Rahoitusmarkkinoiden yhdentymisen kulmakivi on MiFID. Tutkimuksen tärkeimmät johtopäätökset olivat, että rahoitusmarkkinoiden yhdentyminen pienentäisi osakepääoman kustannuksia jäsenvaltioissa keskimäärin 50 korkopistettä ja yritysten markkinalainojen kustannuksia 40 korkopistettä.
<P>
Tutkimuksessa arvioitiin, että rahoitusmarkkinoiden yhdentymisen kokonaisvaikutukset EU:n talouteen olisivat seuraavat: EU:n laajuinen kokonaistuotanto kasvaisi 1,1 prosenttia pitkällä aikavälillä, yritysten kokonaisinvestoinnit kasvaisivat 6 prosenttia, yksityinen kulutus kasvaisi 0,8 prosenttia ja kokonaistyöllisyys kasvaisi 0,5 prosenttia.
<P>
Euroopan arvopaperivalvojien komitean (CESR) MiFID-direktiivin täytäntöönpanoa edeltävänä aikana virallisesti keräämät luvut osoittavat, että vain hyvin pieni määrä yrityksiä hyödynsi tuolloisen sijoituspalveludirektiivin mukaista toimilupaa Kreikkaan tai Kreikasta suuntautuville sijoituspalveluille. Odotamme tämän muuttuvan tulevaisuudessa, kun Kreikan markkinat avautuvat MiFID-direktiivin tuloksena ja kreikkalaiset yritykset näkevät muiden jäsenvaltioiden tarjoamat lisämahdollisuudet.
<P>
Federation of European Securities Exchanges pitää tilastoa ulkomaisista osakekaupoista sekä sijoittajien omistuksessa olevien osakkeiden prosenttiosuudesta. Joulukuusta 2005 lähtien 41 prosenttia Ateenan pörssissä myydyistä osakkeista oli ulkomaisten sijoittajien hallinnassa. Marraskuussa 2007 Ateenan pörssin ulkomaisen osakekaupan liikevaihto oli 970 miljoonaa euroa.
<SPEAKER ID="293" NAME="Georgios Papastamkos" AFFILIATION="PPE-DE">
(EL) Arvoisa puhemies, kiitän komission jäsentä hänen vastauksestaan ja haluaisin lisäksi kysyä, onko komissiolla tietoja luotonvälitysten määristä Euroopan unionissa ja erityisesti, mikä on tämän luotonvälityksen prosenttiosuus EU:n BKT:stä?
<SPEAKER ID="294" NAME="Charlie McCreevy">
komission jäsen. - Minulla ei ole tuota tietoa käytettävissäni. En ole varma, onko sitä yksiköllänikään, mutta kysyn sieltä. Jos on, toimitamme ne varmasti jäsenelle.
<P>
Aihe: Irlantilaisen kreivikunnan kehittämissuunnitelmat
<P>
Kesäkuussa 2007 komissio pyysi Irlannilta tietoja erään irlantilaisen kreivikunnan kehittämissuunnitelmista ja kaavoituslupaa koskevista ehdoista, joita voidaan pitää liian rajoittavina.
<P>
Saamieni tietojen mukaan Irlannin hallitukselle myönnettiin yhden kuukauden jatkoaika ja vastaus lähetettiin komissiolle syyskuun lopussa.
<P>
Voiko komissio antaa tietoja asian nykytilanteesta sen jälkeen, kun Irlannin hallitus on antanut vastauksensa?
<SPEAKER ID="296" NAME="Charlie McCreevy">
komission jäsen. - Komissio lähetti Irlannin viranomaisille 29. kesäkuuta 2007 tehdyn valituksen jälkeen virallisen huomautuksen.
<P>
Huomautuksessa pyydettiin tietoja joistakin irlantilaisen kreivikunnan kehittämissuunnitelmien mukaisista rajoittavista ehdoista. Komissio esitti kysymyksiä siitä, ovatko tietyt vaatimukset rakennusluvan hankkimisesta perustamissopimuksen kahden periaatteen mukaisia, nimittäin sijoittautumisvapauden ja pääoman vapaan liikkuvuuden.
<P>
Tällaiset rajoitukset voisivat myös epäsuorasti vaikuttaa työntekijöiden vapaaseen liikkuvuuteen, mutta tätä aihetta ei tuotu esiin.
<P>
Irlannin viranomaiset lähettivät vastauksensa syyskuun lopussa sovitun kuukaudella pidennetyn vastausajan jälkeen. Yksikköni on tutkinut sen sisältöä ja aikoo ottaa Irlannin viranomaisiin yhteyttä sopiakseen teknisen tason kokouksesta, jossa voitaisiin selvittää tarkemmin Irlannin viranomaisten asemaa.
<P>
Näiden keskustelujen jälkeen komissio kykenee arvioimaan, onko perusteita käynnistää tämä rikkomismenettely.
<SPEAKER ID="297" NAME="Colm Burke" AFFILIATION="PPE-DE">
Irlannin hallituksen vastaus esitettiin 28. syyskuuta 2007. Ymmärtääkseni vastausta ei ole julkistettu. Se on erittäin tärkeä asia, joka vaikuttaa 22 paikallisviranomaiseen Irlannissa.
<P>
Ihmettelen vain, eikö vastausta voisi julkaista tässä vaiheessa, kun se on komissiolla ja sillä on ollut aikaa käydä sitä läpi? Ehkäpä komission jäsen voisi hahmotella aikataulun siitä, milloin komissio tekee asiassa päätöksen.
<SPEAKER ID="298" NAME="Charlie McCreevy">
komission jäsen. - Meidän käytäntöömme ei kuulu vastausten saattaminen julkisuuteen, mutta silti nämä vastaukset päätyvät usein yleiseen tietoon.
<P>
Voin vahvistaa, että saimme vastauksen 28. syyskuuta 2007, kuten arvoisa jäsen totesi. Kuten vastauksessani totesin, aiomme järjestää Irlannin viranomaisten kanssa kokouksen asiasta. Näemme sitten, miten etenemme sen jälkeen.
<P>
Haluaisin myös korostaa, että Irlanti ei ole ainoa jäsenvaltio, jossa on tämänkaltaisia vaikeuksia.
<P>
Yksikköni toivoo tapaavansa Irlannin viranomaiset lähitulevaisuudessa, ja meidän on silloin otettava huomioon, mitä he sanovat, ja ryhdyttävä tarvittaessa jatkotoimenpiteisiin.
<SPEAKER ID="299" NAME="Brian Crowley" AFFILIATION="UEN">
Haluaisin vain kysyä komission jäseneltä - liittyen läheisyysperiaatteeseen ja erityisesti rakennuslupaan - onko tämä alue, johon komission tulisi puuttua, kun suunnittelutoimenpide ja rakennusoikeus on erillään kiinteistön omistusoikeudesta ja käyttöoikeudesta?
<SPEAKER ID="300" NAME="Charlie McCreevy">
komission jäsen. - Tuo on erittäin hyvä kysymys, jäsen Crowley, mutta kun komissio saa valituksen, olemme velvollisia toimimaan sen mukaisesti ja tekemään tutkimuksen. Valitus koskee mainitsemaani perustamissopimuksen 43 ja 56 artiklojen mukaista vapaata liikkuvuutta, ja siihen se liittyy. Siksi meillä on lakisääteinen velvollisuus tutkia tällaisia asioita, silloin kun ne näyttävät olevan ristiriidassa perustamissopimusten perusperiaatteiden kanssa. Niin meidän on tehtävä tässä nimenomaisessa tapauksessa. Kuten vastauksessani kollegallenne jäsen Burkelle, totesin, muut jäsenvaltiot ovat tehneet muita valituksia, joissa on samantyyppisiä rajoituksia, ja nekin on käsiteltävä.
<P>
Aihe: Irlannin sairausvakuutusala
<P>
Voiko komissio antaa lausunnon Irlannin sairausvakuutusalasta, koska äskettäisessä perustellussa lausunnossa Irlantia pyydettiin poistamaan nykyisin voimassa oleva, tiettyjä EU:n säännöksiä koskeva poikkeus yksityisen sairausvakuutusyhtiö VHI:n osalta?
<SPEAKER ID="302" NAME="Charlie McCreevy">
komission jäsen. - Komissio lähetti 17. marraskuuta perustellun lausunnon, jossa pyydettiin Irlantia poistamaan voimassa oleva, tiettyjä EU:n säännöksiä koskeva poikkeus Irlannin yksityisen sairausvakuutuksen VHI:n osalta. Näiden säännösten ja varsinkin vuonna 1973 annetun ensimmäisen muita vakuutuksia kuin henkivakuutuksia koskevan direktiivin sekä sen myöhempien muutosten tarkoituksena on yhteensovittaa tiettyjä vaatimuksia muun ensivakuutusliikkeen kuin henkivakuutusliikkeen toiminnan aloittamiselle ja harjoittamiselle, ja ne liittyvät siten myös yksityiseen sairausvakuutukseen.
<P>
Ensimmäisessä muita vakuutuksia kuin henkivakuutuksia koskevassa direktiivissä myönnettiin VHI:lle, muiden laitosten lisäksi, erivapaus sen säännöksistä. Tätä erivapautta sovelletaan kuitenkin vain niin kauan, kun vapautetun laitoksen oikeutta toimia ei millään tavalla lisätä sen sääntöjä muuttamalla tai asiaankuuluvaa kansallista lakia ei muuteta. Sen mukaan toiminnan laajentuessa tai toimintaoikeuksien muuttuessa laitosta koskevat kaikki yhteisön oikeuden säännökset, jotka muutenkin koskevat muita kuin henkivakuutuksia.
<P>
Näissä säännöksissä vaaditaan esimerkiksi vakuutusyrityksiä hakemaan virallista lupaa ennen liiketoiminnan aloittamista, käyttämään tiettyä yhtiömuotoa ja luomaan asianmukaiset suojaavat varaukset, joita vastaavat varat yrityksellä on oltava, jotta sen solvenssimarginaali olisi riittävä. Yksi näiden varausten tärkeimmistä tavoitteista on suojella niiden oikeuksia, jotka ovat ottaneet vakuutuksen, varmistaen siten, että palvelun tarjoamisen vapaus ei vahingoita kuluttajansuojaa. Lisäksi nämä säännökset takaavat vakuutuksenantajille tasaveroisen toimintakentän.
<P>
Kun VHI sai erivapauden ensimmäisestä direktiivistä, sen ei tarvinnut täyttää näitä säännöksiä niin kauan, kun sen oikeus toimia ei muuttunut. Komissio on kuitenkin sitä mieltä, että VHI:n oikeus toimia on todella muuttunut. Useat muutokset Irlannin asiaankuuluviin lakeihin vuosina 1996, 1998 ja 2001 laajensivat VHI:n liiketoimintaa huomattavasti siitä tilanteesta, kun VHI:lle myönnettiin erivapaus ensimmäisen kerran. Siten VHI:n alkuperäinen erivapaus EU:n vakuutuksenantajia koskevista säännöksistä ei ole enää pätevä. Komissio ilmaisi tämän näkemyksen perustellussa lausunnossa, joka lähetettiin Irlantiin 14. marraskuuta. Se on pyytänyt Irlantia ryhtymään kahden kuukauden kuluessa tarvittaviin toimiin VHI:n alistamiseksi niille yhteisön oikeuden valvontaan ja vakavaraisuuteen liittyville säännöksille, joista se on aiemmin saanut erivapauden.
<P>
Komissio katsoo tämän perustellun lausunnon olevan ratkaiseva askel kohti sitä, että kaikilla Irlannin yksityisten sairausvakuutusten markkinoilla kilpailevilla on samat EU:n vakuutuslainsäädännön mukaiset lähtökohdat. Tämä palvelee sekä vakuutuksenottajien että reilun kilpailun etuja. Komissio seuraa tiiviisti Irlannin hallituksen toimia, ja jos se ei ryhdy asianmukaisiin toimenpiteisiin, komissio nostaa kanteen Euroopan yhteisön tuomioistuimessa.
<SPEAKER ID="303" NAME="Gay Mitchell" AFFILIATION="PPE-DE">
Arvoisa puhemies, haluaisin kiittää komission jäsentä vastauksesta kysymykseen. Voisinko kysyä häneltä, onko hänellä mitään tietoa siitä, milloin Irlannin hallitukselta odotetaan vastausta erityisesti VHI:tä koskevaan kysymykseen? Voisinko kysyä häneltä, onko tällä mitään vaikutusta tasaukseen? VHI:n hallinnassa on edelleen 75 prosenttia Irlannin markkinoista, mutta se väittää tarvitsevansa riskintasausta suojelemaan yhtiötä tilanteessa, jossa sillä on kaikki vanhemmat ja siten suurempaan korvaukseen oikeutetut asiakkaat. Vaikuttaako komission jäsenen esiintuoma asia tasaukseen?
<SPEAKER ID="304" NAME="Charlie McCreevy">
komission jäsen. - Irlannille lähetettiin 14. marraskuuta 2007 perusteltu lausunto. Irlannilla oli kahden kuukauden vastausaika, joka sattui täyttymään 14. tammikuuta eli eilen. Ymmärtääkseni vastaus saatiin eilen illalla. Komissio tutkii vastausta.
<P>
On myös syytä korostaa sitä, että viime vuonna Irlannin terveysministeriön kanssa käymämme kirjeenvaihdon sekä Irlannin terveysministerin kanssa käymäni kirjeenvaihdon tuloksena Irlannin parlamentille esitettiin lakiehdotus ennen viime toukokuun vaaleja. Kuten irlantilaiset jäsenet tietävät, se kaatui vaaleista kuulutettaessa. Meillä Irlannissa ei ole institutionaalista jatkuvuutta - mikä on mielestäni hyvä asia - mutta se palautettiin esityslistalle, kun uusi hallitus oli nimetty. Olemme jo ehdottaneet Irlannin viranomaisille, että lakiehdotukseen, sellaisena kuin se on julkaistu, on harkittu tehtäväksi joitakin muutoksia.
<P>
Me siis tutkimme eilen illalla saatua vastausta (jota minä en ole nähnyt, mutta ymmärtääkseni se on saatu), ja saamme nähdä, mitä muita muutoksia siinä on ehdotettu. Sen perusteella jatkamme seuraavan vaiheeseen tai mitä tahansa.
<P>
Jäsen Mitchellin toinen kysymys on hyvin tärkeä. Hän kysyi, liittyykö tämä mitenkään riskintasauskeskusteluun? Vastaus on ei. Se liittyy muihin alueisiin, joista olen suoraan vastuussa, kuten henkivakuutusdirektiiviin, joka liittyy solvenssiin, ja näihin asioihin, jotka ovat yleisessä tiedossa. Jäsen Mitchell oli oikeassa todetessaan, että VHI:llä on noin 75 prosenttia markkinoista, itse asiassa luku taitaa olla nyt 76 prosenttia. Käsittääkseni heidän markkinaosuutensa on nyt aiempaa suurempi. Yhtiö on saanut suunnilleen viimeisen vuoden tai puolentoista vuoden aikana suuremman osuuden ja paljon enemmän ihmisiä kuin sillä oli aiemmin. Se on fakta. Hän on hyvin perillä asiasta. Minun ongelmani liittyy kuitenkin muita vakuutuksia kuin henkivakuutuksia koskevaan direktiiviin eikä riskintasauksen suuruuteen. Mutta perinpohjaisuuden vuoksi on todettava, että eräs Irlannin markkinoiden kilpailija on nostanut Luxembourgin tuomioistuimessa erillisen kanteen, kuten te varmaankin tiedätte, jäsen Mitchell. Se on tuomioistuimen käsiteltävänä, ja uskoisin, että siitä annetaan päätös jossain vaiheessa, mahdollisesti myöhemmin tänä vuonna.
<P>
Aihe: Lentolippujen Internet-myynti
<P>
Voiko komissio kertoa, kun se julkisti luettelon Internet-sivustoista, joiden oltiin todettu rikkoneen verkkosivustojen markkinoinnin paikkansapitävyyttä säätelevää yhteisön lainsäädäntöä, miksi se sen sijaan, että olisi julkistanut kyseisten sivustojen nimet, vastineoikeuteen viitaten salli nimien peittämisen, mikä päätös ei palvellut kuluttajan etua, sillä tämä tulee nyt tietämättään käyttäneeksi verkkosivustoa, jota hän olisi tiennyt välttää, jos komissio olisi marraskuun keskivaiheilla julkistanut kyseiset nimet?
<SPEAKER ID="306" NAME="Meglena Kuneva">
komission jäsen. - Komissio pyrkii kaikin käytettävissä olevin keinoin varmistamaan kuluttajanoikeuksien tehokkaan toteutumisen kaikkialla Euroopassa. Vuoden 2006 lopussa asetuksessa kuluttajansuojaa koskevasta yhteistyöstä perustettiin uusi kuluttajansuojalainsäädännön täytäntöönpanosta vastaava verkosto. Se muodostaa kehyksen yhteiselle markkinavalvonnalle ja täytäntöönpanotoimenpiteille, kuten lentolippuja myyvien sivustojen tutkimuksille, joita tehtiin syyskuussa 2007.
<P>
Se oli ensimmäinen tämäntyyppinen toimenpide. Komissio koordinoi tätä toimenpidettä, ja tutkimuksen ensimmäisen vaiheen tulokset saatiin marraskuussa 2007. Tässä vaiheessa niiden sivustojen sulkeminen, joilla todettiin tiettyjä säännönvastaisuuksia, kuten arvoisa jäsen ehdotti, olisi ennenaikaista eikä olisi tiettyjen jäsenvaltioiden lainsäädäntökehyksen mukaista.
<P>
Ymmärrän täysin kärsimättömyytenne, koska me kaikki haluaisimme saada asiat valmiiksi heti. Vastausoikeus, mikä tarkoittaa oikeutta puolustautua, tunnustetaan kuitenkin kaikissa EU:n jäsenvaltioissa. Tämän oikeuden soveltaminen kuuluu kansallisten viranomaisten ja tuomioistuinten toimivaltaan, ja me odotamme joiden maiden tuomioistuinten päätösten tuloksia. Komissio esittelee siksi jäsenvaltioissa parhaillaan käynnissä olevien tutkimusten ja täytäntöönpanotoimien tulokset sitten, kun nuo oikeudenkäynnit ovat päättyneet. Olen puhunut viranomaisten kanssa kuluttajansuojalainsäädännöstä vastaavan verkoston perusteella ja he ovat sitoutuneet jatkamaan ja hankkimaan nämä tiedot, mutta oikeudenkäynnit - ainakin kahdessa maassa - estävät meitä saamasta kokonaiskuvaa ja julkaisemasta sitä julkisesti.
<SPEAKER ID="307" NAME="Jim Higgins" AFFILIATION="PPE-DE">
Muistaakseni viime heinäkuussa me kaikki osoitimme suosiota Degutisin mietinnölle, kun me vihdoin totesimme, että avoimuus lisääntyy maksujen perinnässä, että kaikki perityt verot ja maksut olisivat näkyvillä kaikissa mainoksissa. Ja sitten luemme The European Voicesta 31. lokakuuta: Lentolippuja myyvät sivustot saivat kokea EU:n häväistyksen: komissio uhkaa paljastaa satojen kuluttajia syytösten mukaan harhaanjohtavien verkkosivustojen nimet.
<P>
Olen neuvoton sen suhteen, miksi näitä suuria kaupallisia toimintoja ei nimetä, miksi niitä ei saateta häpeään. Ne pitävät edelleen pilkkanaan sääntöjä ja säädöksiä ja sitoumuksiaan. He johtavat edelleen kuluttajia harhaan. Viime viikolla esimerkiksi Ryanair - kaikella kunnioituksella sitä kohtaan, mitä yhtiö on tehnyt - julkaisi tämän kaikissa Irlannin sanomalehdissä: Osta yksi lento niin saat toisen täysin ilmaiseksi. Ei lisämaksuja, veroja tai muita kuluja. Niinpä varasin lentoni, ja se maksoi 153 euroa. Toinen lento, jonka piti olla ilmainen, onkin seuraavanlainen: luottokorttimaksu: 12 euroa, verot ja muut lisämaksut: 39,96 euroa, vakuutus: 14 euroa. Kokonaishinta: ilmainen lento 67 euroa. Mitä muita todisteita haluatte?
<SPEAKER ID="308" NAME="Meglena Kuneva">
komission jäsen. - Tämänkaltaiset tapaukset olivat pääsyy siihen, että päätimme ryhtyä toimiin ja toteuttaa tämän täytäntöönpanotoimen.
<P>
Minun on kuitenkin toistettava: monissa jäsenvaltioissa voidaan vain julkaista lentoyhtiöiden nimet sen jälkeen, kun tutkimukset ja täytäntöönpanotoimet ovat päättyneet.
<P>
Koska tapaukset ovat erilaisia, joidenkin käsittelyyn voi mennä enemmän aikaa kuin toisten. Komissio keskustelee parhaillaan jäsenvaltioiden kanssa siitä, miten paljon aikaa tarvitaan näiden toimien päättämiseen, ja komissio julkaisee - minulla on jo tämä sitoumus - nämä nimet heti, kun se on laillisesti mahdollista, koska muuten komissio voitaisiin haastaa oikeuteen.
<P>
Jos jäsenvaltiot saavat tapaukset päätökseen alkuperäisessä aikataulussa, nimet voidaan julkaista tulevina kuukausina. Alunperin ajattelin, että voisimme tehdä sen helmikuussa, mutta yksityiskohtaisempien keskustelujen ja oikeusjärjestelmän vertailun jälkeen sekä ottaen huomioon ajan kulumisen oikeudellisesta näkökulmasta uskon, että viive voi olla puolitoista kuukautta.
<P>
Olette mielestäni silti ehdottomasti oikeassa, ja jos sallitte, käytän tapaustanne jälleen yhtenä perusteluna tarpeelle tehostaa toimia. Meillä on ollut tämän vuoden alusta lähtien sopimattomia kaupallisia menettelyjä, ja menemättä liikaa yksittäisiin tapauksiin tämä on mielestäni hyvä esimerkki sopimattomia kaupallisia menettelyjä koskevan lainsäädännön rikkomisesta.
<SPEAKER ID="309" NAME="Manolis Mavrommatis" AFFILIATION="PPE-DE">
(EL) Arvoisa puhemies, arvoisa komission jäsen, olin yksi ensimmäisistä, ellen ensimmäinen, joka esitti tämän kysymyksen ennen marraskuun julkaisun ilmestymistä ja ilmoitusta.
<P>
Vastauksessanne totesitte, että saamme nimet tai tutkimuksenne tulokset kohtuullisessa ajassa, noin kahdessa kuukaudessa. Jälkikäteen antamassanne haastattelussa näin teidän puhuvan neljästä kuukaudesta. Myös silloin, kun nimi Ryan ilmoitettiin tai pikemminkin näkyi sanomalehdissä - kuten kollegamme Higgins aivan oikein totesi - yhtenä yhtiöistä, ja teidän tutkimuksenne mukaan 433 lentoyhtiöllä ja matkatoimistolla on tämäntyyppisiä edullisia lippuja, Ryan totesi lopuksi, että se ei ole ainoa. Jotkin muut suuret, hyvin tunnetut yhtiöt käyttivät nimeään, joita en haluaisi käyttää parlamentissa, ja te suljitte asialta silmänne. Siksi teidän kannattaisi mielestäni antaa nimet pian, niin että yleisen mielipiteen ja niin suurten kuin pientenkin yritysten välisen kilpailun voidaan antaa rauhoittua.
<SPEAKER ID="310" NAME="Meglena Kuneva">
komission jäsen. - En kiistä, ettenkö olisi saanut usein virikkeitä parlamentilta ja sen jäseniltä, joten olen iloinen siitä, että tässä tapauksessa se koskee nimenomaista lentolippuja koskevaa tutkimusta. Me itse asiassa valitsimme lentoliput ensimmäistä tutkimustamme varten varsin harkitusti.
<P>
En halua kuulostaa puolustelevalta. Minä teen, mitä laki vaatii. Olen kysynyt neuvoa komission oikeudelliselta yksiköltä ja voin jatkaa, ennen kuin oikeuskäsittelyt ovat päättyneet tietyissä jäsenvaltioissa. Jos oikeuskäsittely kestää jossakin jäsenvaltiossa neljä kuukautta, en voi tehdä mitään. Ennen oikeudenkäynnin päättymistä toimiminen olisi kansallisen lainsäädännön vastaista ja vaarantaisi komission maineen. Siksi odotan, kunnes nämä oikeudenkäynnit ovat päättyneet, ennen kuin nimet julkaistaan.
<SPEAKER ID="311" NAME="Puhemies">
Kysymyksiin, joihin ei ajanpuutteen vuoksi voitu vastata, vastataan kirjallisesti (ks. liite).
<SPEAKER ID="312" NAME="Puhemies">
Haluaisin kiittää komission jäsen Kunevaa odottamisesta.
<P>
Kyselytunti on päättynyt.
<SPEAKER ID="313" NAME="Brian Crowley" AFFILIATION="UEN">
Arvoisa puhemies, pyydän teiltä ja tulkeilta anteeksi, että viivytän heitä vielä. Haluaisin vain saada pöytäkirjaan vastalauseeni siitä, miten kyselytunnilla on taas hoidettu asioita sekavasti. Ne meistä, jotka käyttävät sitä poliittisena välineenä yrittäessään saada vastauksia toimielimiltä, eivät ole saaneet puheenvuoroa, mikä osoittaa, miten huonosti meitä kohdellaan tämän parlamentin jäseninä. Otan asian esiin puheenjohtajakokouksessa, mutta toivon, että myös puhemiehistö ottaa sen käsiteltäväksi ja pyrkii varmistamaan, että päivittäistä työskentelyä istuntosalissa ei käytetä väärin joka ikinen kerta kyselytunnillamme.
<SPEAKER ID="314" NAME="Puhemies">
Kiitoksia, jäsen Crowley. Olette varmaankin tietoinen siitä, että tämä päivä on ollut syystä jos toisestakin vaikea. Meillä on ollut lähes puolitoista tuntia aikaa, ja olemme tehneet parhaamme mukautuaksemme kaikkien toiveisiin. Kuten tiedätte, mekin toivomme uudistustyöryhmän parantavan tilannetta, mutta kiitoksia kommenteistanne ja kiitoksia tulkeillemme.
<P>
(Istunto keskeytettiin klo 19.45 ja sitä jatkettiin klo 21.00.)
