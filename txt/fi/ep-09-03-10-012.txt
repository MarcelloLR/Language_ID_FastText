<CHAPTER ID="012">
Alusten tarkastamiseen ja katsastamiseen valtuutettuja laitoksia sekä merenkulun viranomaisten asiaan liittyviä toimia koskevat yhteiset säännöt ja standardit (uudelleenlaatiminen) - Alusten tarkastamis- ja katsastamislaitoksia koskevat yhteiset säännöt ja standardit (uudelleenlaatiminen) - Satamavaltioiden suorittama valvonta (uudelleenlaatiminen) - Alusliikennettä koskeva yhteisön seuranta- ja tietojärjestelmä - Meriliikennealan onnettomuuksien tutkinta - Merten matkustajaliikenteen harjoittajan vastuu onnettomuustapauksessa - Alusten omistajien vakuutus merioikeudellisia vaateita varten - Lippuvaltiota koskevien vaatimusten noudattaminen (keskustelu) 
<SPEAKER ID="333" NAME="Puhemies">
(PL) Esityslistalla on seuraavana yhteiskeskustelu
<P>
Luis de Grandes Pascualin Euroopan parlamentin sovittelukomiteavaltuuskunnan puolesta laatimasta mietinnöstä sovittelukomitean hyväksymästä yhteisestä tekstistä Euroopan parlamentin ja neuvoston direktiiviksi alusten tarkastamiseen ja katsastamiseen valtuutettuja laitoksia sekä merenkulun viranomaisten asiaan liittyviä toimia koskevista yhteisistä säännöistä ja standardeista (uudelleenlaadittu) (PE-CONS 3719/2008 - -,
<P>
Luis de Grandes Pascualin Euroopan parlamentin sovittelukomiteavaltuuskunnan puolesta laatimasta mietinnöstä sovittelukomitean hyväksymästä yhteisestä tekstistä Euroopan parlamentin ja neuvoston asetukseksi alusten tarkastamis- ja katsastamislaitoksia koskevista yhteisistä säännöistä ja standardeista (uudelleenlaadittu) (PE-CONS 3720/2008 - -,
<P>
Dominique Vlaston Euroopan parlamentin sovittelukomiteavaltuuskunnan puolesta laatimasta mietinnöstä sovittelukomitean hyväksymästä yhteisestä tekstistä Euroopan parlamentin ja neuvoston direktiiviksi satamavaltioiden suorittamasta valvonnasta (uudelleenlaadittu) (PE-CONS 3721/2008 - -,
<P>
Dirk Sterckxin Euroopan parlamentin sovittelukomiteavaltuuskunnan puolesta laatimasta mietinnöstä sovittelukomitean hyväksymästä yhteisestä tekstistä Euroopan parlamentin ja neuvoston direktiiviksi alusliikennettä koskevan yhteisön seuranta- ja tietojärjestelmän perustamisesta annetun direktiivin 2002/59/EY muuttamisesta (PE-CONS 3722/2008 - -,
<P>
Jaromír Kohlíčekin Euroopan parlamentin sovittelukomiteavaltuuskunnan puolesta laatimasta mietinnöstä sovittelukomitean hyväksymästä yhteisestä tekstistä Euroopan parlamentin ja neuvoston direktiiviksi meriliikennealan onnettomuuksien tutkinnan perusperiaatteista ja direktiivien 1999/35/EY ja 2002/59/EY muuttamisesta (PE-CONS 3723/2008 - -,
<P>
Paolo Costan Euroopan parlamentin sovittelukomiteavaltuuskunnan puolesta laatimasta mietinnöstä sovittelukomitean hyväksymästä yhteisestä tekstistä Euroopan parlamentin ja neuvoston asetukseksi merten ja sisävesien matkustajaliikenteen harjoittajien vastuusta onnettomuustapauksessa (PE-CONS 3724/2008 - -,
<P>
liikenne- ja matkailuvaliokunnan suosituksesta toiseen käsittelyyn neuvoston yhteisestä kannasta Euroopan parlamentin ja neuvoston direktiivin antamiseksi alusten omistajien siviilioikeudellisesta vastuusta ja rahavakuuksista (14287/2/2008 - C6-0483/2008 - (Esittelijä: Gilles Savary) ja
<P>
liikenne- ja matkailuvaliokunnan suosituksesta toiseen käsittelyyn neuvoston yhteisestä kannasta Euroopan parlamentin ja neuvoston direktiivin antamiseksi lippuvaltiota koskevien vaatimusten noudattamisesta (14288/2/2008 - C6-0484/2008 - (Esittelijä: Emanuel Jardim Fernandes).
<SPEAKER ID="334" NAME="Luis de Grandes Pascual" LANGUAGE="ES">
Arvoisa puhemies, arvoisa komission jäsen Antonio Tajani, hyvät kollegat, ratifioimalla tänään Erika III -paketin saatamme loppuun yli kolme vuotta sitten alkaneen hankkeen. Tällä hetkellä tunnen itseni tietenkin tyytyväiseksi, ja olen varma, että jokainen, joka on kulkenut tässä hankkeessa rinnallani, tuntee samoin. Olemme tekemässä Euroopassa historiallista uudistusta lisäämällä alueen merenkulun turvallisuutta.
<P>
Erika III -paketin tarkoitus on merten suojelu, ja kuten kaikki hyvin tiedätte, se sai alkunsa Erika- ja Prestige-alusten hirvittävistä öljykatastrofeista, jotka vahingoittivat vakavasti Etelä-Euroopan rannikoita.
<P>
Olemme ottaneet opiksi aiemmista kokemuksista ja ymmärrämme, että tarvitaan välittömiä toimia, jottei tällaista enää pääsisi tapahtumaan uudelleen. EU ei saa aliarvioida merenkulun ratkaisevaa merkitystä taloudelleen. Euroopan unionin ulkomaankaupasta 90 prosenttia on meriliikenteen varassa, samoin kuin 40 prosenttia yhteisön sisäisestä kaupasta.
<P>
Tämä selittää sen, että EU on joutunut tekemään valtavasti työtä merenkulkua koskevan säännöstön parissa useiden vuosikymmenien ajan.
<P>
Kuten totesin, tämä ei ole ollut ruusuilla tanssimista, vaan aivan jotain muuta, sillä vaikka meitä kaikkia yhdisti yhteinen päämäärä, neuvoston kitsas asenne vaikeutti aluksi asioita. Samalla haluan rehellisyyden nimissä antaa tunnustusta poliittiselle määrätietoisuudelle, jota puheenjohtajavaltio Ranska osoitti saattaakseen päätökseen näin tärkeän kysymyksen.
<P>
On myös täysin selvää, että komission varapuheenjohtajan Antonio Tajanin toiminnalla oli ratkaiseva merkitys: hän antoi lopullisen sysäyksen yhteisymmärryksen saavuttamiseksi. Silti on aivan yhtä tärkeää korostaa vielä viimeiseksi parlamentin tinkimättömyyttä Euroopan etujen puolustamisessa ja edustamiemme kansalaisten suojelussa.
<P>
Keskityn nyt varsinaiseen aiheeseen ja haluan esittää muutaman huomautuksen kustakin pakettiin kuuluvasta ehdotuksesta. Voin heti aluksi ilmoittaa, että useimmat huoleni ovat hälvenneet.
<P>
Hyvät kollegat, koko neuvottelujen ajan olin erittäin huolissani yhdestä seikasta, sillä se sivuaa erästä paketin olennaista näkökohtaa. Tarkoitan niiden elinten ja viranomaisten riippumattomuutta, jotka perustetaan tekemään parhaita mahdollisia päätöksiä mahdollisimman lyhyessä ajassa. Tarkoitan erityisesti riippumatonta viranomaista, joka on määrä perustaa tekemään aina hyvin vaikea päätös merihädässä olevien alusten vastaanottamisesta suojapaikkaan. Hyvät kollegat, olen kuitenkin tyytyväinen lopulliseen päätökseen. Nykyisessä tilanteessa kukin jäsenvaltio perustaa riippumattoman viranomaisen, jolla on tarvittavat voimavarat ja valtuudet tehdä parhaita mahdollisia päätöksiä mahdollisimman lyhyessä ajassa. Viranomainen tekee lopullisen päätöksen aluksen vastaanottamisesta tai pois lähettämisestä vasta perinpohjaisen riskinarvioinnin jälkeen.
<P>
Tässä yhteydessä on sopivaa antaa Dirk Sterckxille tunnustusta tämän vaikean tehtävän määrätietoisesta toteuttamisesta. Olen tyytyväinen edistymiseen myös alusten seurantalaitteita koskevassa asiassa. Niillä on olennainen merkitys vaaratilanteiden vähentämisessä. Käsittelen seuraavaksi Dominique Vlaston mietintöä, ja kiitän häntä erinomaisesta työstä. Mietinnössä haluan korostaa yhteisön satamien nykyiseen tarkastusjärjestelmään tehtävää huomattavaa parannusta: sitä tehostetaan suorittamalla tarkastukset riskiprofiilin perusteella. Kiitän myös Jaromír Kohlíčekia hänen halukkuudestaan käynnistää vuoropuhelu ja hänen tekemästään hyvästä työstä.
<P>
Toinen näkökohta, jota haluan korostaa, on merkittävä ehdotus matkustajien oikeuksista. Toistaiseksi niistä ei ole annettu yhteisön säädöksiä. Tässä asiassa edistyttiin Paolo Costan viime hetkiin saakka jatkuneiden ponnistelujen ansiosta.
<P>
Gilles Savaryn ja Emanuel Jardim Fernandesin mietinnöistä totean ilahtuneena, että neuvosto on vihdoin päättänyt luopua vastustavasta kannastaan, jolla ei saavutettu mitään hyödyllistä. Tämän muutoksen ansiosta saatiin aikaan ratkaisu, olkoonkin, että kyseessä on vähimmäisratkaisu. Todettakoon joka tapauksessa, että olen tyytyväinen, koska paketti on nyt valmis.
<P>
Lopuksi tarkastelen omaa mietintöäni. Neuvoston tarkastelun jälkeen se jaettiin kahdeksi säädökseksi.
<P>
Mietintöni pääkohdat voidaan tiivistää seuraavasti: tarkastamiseen valtuutettujen laitosten toiminnasta annettujen yhteisön säädösten neljännessä käsittelyssä onnistuimme tiukentamaan valvontamekanismeja perustamalla riippumattoman arviointikomitean, jolla on pysyvät valtuudet ja valmiudet oma-aloitteiseen toimintaan.
<P>
Olemme myös onnistuneet perustamaan oikeudenmukaisemman ja joustavamman sekä aiempaa tehokkaamman seuraamusjärjestelmän, sillä se rankaisee niitä, jotka eivät toimi vaatimusten mukaisesti, mutta rangaistukset on suhteutettu rikkomuksen vakavuuteen ja organisaation varoihin.
<P>
Lopuksi totean, että olemme edistyneet luokitustodistusten tunnustamista koskevassa erittäin hankalassa kysymyksessä vahvistamalla tunnustettujen laitosten vastavuoroista tunnustamista koskeva ehdot, kuitenkaan meriturvallisuutta vaarantamatta ja käyttäen vertailukohtana kaikkein tiukimpia sääntöjä, jotta turvattaisiin Euroopan laivanrakennusteollisuuden huippuosaamisen taso.
<SPEAKER ID="335" NAME="Dominique Vlasto">
esittelijä. - (FR) Arvoisa puhemies, Euroopan komissio julkaisi Erika III -pakettia koskevat ehdotuksensa 23. marraskuuta 2005, ja toivon, että sallitte minun tässä vaiheessa esittää kiitokseni tuolloin liikenneasioista vastanneelle komission jäsenelle Jacques Barrot'lle, sillä hän on tehnyt uuden paketin parissa erittäin merkittävää työtä meriturvallisuuden parantamiseksi Euroopassa.
<P>
Erika III -paketilla viimeistellään lainsäädäntötoimet, jotka ovat jatkuneet kaiken kaikkiaan kymmenen vuotta siitä, kun Erikan järkyttävä haaksirikko tapahtui Bretagnen rannikolla. Paketin avulla Euroopan unioni on pystynyt tukkimaan alkuaan hyvin vakavat porsaanreiät voidakseen tulla kansainväliseksi vertailukohdaksi meriturvallisuuden alalla.
<P>
Katastrofien takia merionnettomuuksien suututtamilla Euroopan kansalaisilla oli oikeus odottaa poliitikoilta määrätietoisia ja tarmokkaita ratkaisuja edesvastuuttoman toiminnan lopettamiseksi.
<P>
Tavoitteena oli perustaa vastuualue, jossa kukin merikuljetuksiin osallistuva osapuoli kantaa asianmukaisen vastuun ratkaisuistaan ja toimistaan sekä tarvittaessa erehdyksistään ja virheistään.
<P>
Näin ollen Erika III -paketin soveltamisalaan kuuluu useita merenkulkutoiminnan vaiheita, ja eri ehdotukset todella täydentävät toisiaan - kyseessä on kokonaisvaltainen strategia, joka sai meidät tarkastelemaan kutakin mietintöä jakamattoman kokonaisuuden osina.
<P>
Kun parlamenttia tänään pyydetään antamaan lausuntonsa tämän pitkän, yli kolmen vuoden työn vaatineen prosessin lopuksi järjestettävän sovittelumenettelyn tuloksista, me esittelijät olemme ilahtuneita tästä yhteisestä strategiasta, jonka ansiosta olemme mielestäni päässeet erittäin tyydyttävään tulokseen.
<P>
Haluan kiittää esittelijäkollegoitani, jotka ovat kaikki ottaneet tämän yleisen edun huomioon ennen omien etunäkökohtiensa käsittelyä, minkä ansiosta olemme pystyneet yhdessä saavuttamaan hyvän tuloksen, jota kukaan meistä ei olisi voinut saavuttaa yksin.
<P>
Omasta mietinnöstäni totean, että parlamentti saavutti tavoitteensa lähes kaikissa sen tärkeissä kohdissa ensinnäkin siksi, että alukset tarkastetaan vaatimustemme mukaisesti sekä satamissa että ankkuripaikoilla. Tämä on erittäin tärkeää sen takia, etteivät alukset voi poiketa sellaisiin paikkoihin, joissa ne tietävät pystyvänsä välttämään tarkastukset.
<P>
Onnistuimme myös tekemään tarkastusjärjestelmästä hyvin tiukan: jäsenvaltiot pystyvät yhteistyössä suunnittelemaan seuraavassa käyntisatamassa tehtävät tarkastukset haittaamatta suuririskisten alusten tarkastamista, eikä kyseisten alusten tarkastusväli saa ylittää kuutta kuukautta.
<P>
Mieluisin näkökohta neuvoston kanssa käymissämme neuvotteluissa on kuitenkin se, että toistuvasta sääntöjen rikkomisesta rangaistaan. Satamissa tehtävät tarkastukset saattavat johtaa pääsyn tilapäistä epäämistä koskeviin toimenpiteisiin ja toimintakieltoon EU:n vesillä, ja mahdollisesti jopa pysyvään kieltoon, jolloin pääsy EU:n satamiin ja ankkuripaikkoihin evätään lopullisesti. Tämän toimenpiteen kohteena ovat käytöstä poistetut alukset.
<P>
Tavoitteeseen pyritään asettamalla toleranssiraja - rikkomiskynnys, jota ei voida ylittää, sillä alukset, joiden pääsy EU:n satamiin ja ankkuripaikkoihin on evätty pysyvästi, määritellään käytöstä poistetuiksi, millä on pelotevaikutus.
<P>
Pääsimme tästä kohdasta neuvoston kanssa yhteisymmärrykseen sovittelussa, joten 8. joulukuuta pidetty sovittelukokous oli hyvin menestyksekäs. Kiitän neuvoston puheenjohtajavaltiota Ranskaa ja Dominique Bussereauta, sillä olen aivan varma, että puheenjohtajavaltion työryhmien henkilökohtaisen sitoutumisen ja kaiken niiden tekemän työn ansiosta pystyimme tänään jättämään käsiteltäväksi erittäin tyydyttävän tuloksen, ja kehotan parlamenttia hyväksymään sen varauksettomasti.
<SPEAKER ID="336" NAME="Dirk Sterckx">
esittelijä. - (NL) Arvoisa puhemies, arvoisa komission jäsen, olemme saamassa valmiiksi kymmenen vuotta sitten aloittamamme työn. Muistan vielä selvästi suuttumuksen, jota Erikalle joulukuussa 1999 sattunut onnettomuus herätti, ja sen, miten nopeasti komission jäsen Loyola de Palacio esitti tuolloin ehdotuksia. Muistan neuvoston yhteistyön - yleisen mielipiteen aiheuttaman paineen takia se vastasi ainakin osaksi siitä, että kaksi ensimmäistä pakettia valmistuivat kesäkuuhun 2002 mennessä, samaan aikaan muun muassa seurantaa koskevan mietintöni sekä alusten seurantaa ja hätäsatamia koskevan EU:n strategian kanssa.
<P>
Muistan myös selvästi närkästyksemme joulukuussa 2002 tapahtuneesta Prestigen katastrofista - sattumalta silloinkin oli käynnissä Strasbourgin istuntojakso. Tuolloin ihmettelimme, miksi olimme hyväksyneet kaikki nuo toimenpiteet, jos asiat saattoivat mennä niin pahasti pieleen niiden soveltamisvaiheessa. Parlamentti hoiti tuolloin osuutensa.
<P>
Palauttaisin parlamentin mieliin mietinnön, jonka meriturvallisuuden parantamista käsittelevä väliaikainen valiokunta laati Georg Jarzembowskin johdolla. Toimme siinä selvästi esiin, että vaikka voimassa oli sekä EU:n että kansainvälistä säännöstöä, mahdollisimman turvallisen merenkulun varmistaminen edellytti meidän edelleen huolehtivan siitä, että henkilöstö aluksissa, satamissa ja muualla soveltaa kyseisiä sääntöjä käytäntöön ja noudattaa niitä.
<P>
Sääntöjen käytäntöön soveltamista koskevat asiat menivät edelleen paikoin pieleen, ja komissio vastasi tuolloin Euroopan parlamentissa esitettyihin kysymyksiin komission jäsenen Jacques Barrot'n esittämillä seitsemällä ehdotuksella. Mielestäni näistä ehdotuksista muodostui onnistunut kokonaisuus, ja haluan kiittää myös komission jäsentä Antonio Tajania niiden noudattamisesta. Mielestäni kaikki nämä toimet muodostavat onnistuneen kokonaisuuden. Nykyisiä sääntöjä kehitetään ja täydennetään kahdella mietinnöllä, joista toisen on laatinut Gilles Savary ja toisen Emanuel Jardim Fernandes. Näin ollen olemme saaneet aikaan tasapainoisen paketin.
<P>
Haluaisin sanoa muutaman asian alusliikenteen seurantaa koskevasta mietinnöstäni. Nykyistä SafeSeaNet-verkostoa käytetään tiedonvaihtojärjestelmänä, joka mahdollistaa kaikkien jäsenvaltioiden välisen yhteydenpidon ja tietojenvaihdon. Kaikkiin aluksiin on asennettava automaattinen tunnistusjärjestelmä (AIS), josta saadaan tietoa EU:n vesille saapuvista aluksista ja joka mahdollistaa riskien paikantamisen ja hallinnan. AIS-järjestelmästä hyötyvät myös kalastusalukset, joiden turvallisuus paranee. Pidämme jälleen kerran kiinni siitä - ja mielestäni tämä on tärkeää - että aluksen miehistöä on kohdeltava oikeudenmukaisesti onnettomuustilanteissa, eikä sitä saa väärin perustein syyttää rikkomuksista.
<P>
Olemme myös tiukentaneet hätään joutuneiden alusten vastaanottamista koskevia järjestelyjä. Tiesimme jo etukäteen tarvitsevamme suunnitelmia, mutta nyt tarvitaan myös viranomainen, joka ei ainoastaan osallistu suunnitelmien laatimiseen vaan huolehtii myös niiden toteuttamisesta. Viranomaisella on oltava asiantuntemusta ja toimivalta riippumattomaan päätöksentekoon, ja sen on oltava luonteeltaan pysyvä. Viranomaisen tulisi siis mieluummin olla valmiiksi käytettävissä, ettei sitä tarvitsisi perustaa kiireesti onnettomuustapauksissa. Arvoisa komission jäsen, hätäsatamille tarkoitettua vahingonkorvausjärjestelmää ei vieläkään ole perustettu, mutta luotan siihen, että esitätte sitä koskevan ehdotuksen sopivana ajankohtana.
<P>
Olemme siis työskennelleet tämän asian parissa kymmenen vuotta. Tällä kertaa saamme työskennellä ilman katastrofin aiheuttamaa painetta. Kiitän sekä puheenjohtajavaltio Sloveniaa että puheenjohtajavaltio Ranskaa, kuten Dominique Vlasto on jo tehnyt. Olen sitä mieltä, että ilman niiden ansiota päätöstä ei olisi voitu tehdä, mutta korostan myös, että parlamentti on ollut hyvin määrätietoinen ja ajanut yksimielisesti läpi kantojaan monissa kohdissa.
<P>
Tästä syystä haluan kiittää kaikkia kollegojani, jotka hoitivat osuutensa, sekä varjoesittelijöitä, esittelijöitä ja kaikkia muita. Muistamme tänään henkilöä, joka ei ole enää keskuudessamme, mutta joka antoi valtavan panoksen tämän paketin toteuttamiseen, toisin sanoen Willi Piecykiä. Esitän hänelle lämpimät kiitokseni postuumisti.
<P>
Hyvät kollegat, emme voi antaa direktiiviä onnettomuuksien kieltämiseksi emmekä direktiiviä, jolla lopetetaan myrskyt merellä, mutta mielestäni poliitikot tekevät parhaillaan kaiken voitavansa meriturvallisuuden parantamiseksi.
<SPEAKER ID="337" NAME="Jaromír Kohlíček">
esittelijä. - (CS) Hyvät kollegat, merionnettomuudet voivat olla yksi eniten tuhoa aiheuttavista tapahtumista kuljetusalalla. Jo mytologioissa merenkulkuun on liitetty joukko erilaisia uskomuksia ja perinteitä. Viime aikoihin asti sitä hallinnoitiin useilla erilaisilla säännöstöillä. Vähitellen Kansainvälinen merenkulkujärjestö (IMO) on antanut muun muassa tapaoikeuteen perustuvia selkeämpiä säädöksiä. Näiden sääntöjen antaminen ei varmasti ollut itsetarkoitus. Niillä on varmistettava sekä tavara- että matkustajaliikenteen turvallisuus, ja niissä täsmennetään muun muassa aluksia ja infrastruktuuria koskevat tekniset vaatimukset ja merenkulkusäännöt. Muissa säädöksissä - jotka kuuluvat Euroopan parlamentissa viime aikoina käsiteltyihin aiheisiin - yhdenmukaistetaan miehistön koulutusta koskevat vähimmäisvaatimukset. Toisilla säädöksillä yritetään sulkea pois merionnettomuuksien mahdollisuus. Kaikista teknisistä toimenpiteistä huolimatta suuronnettomuuksia voi kuitenkin tapahtua. Vasta öljysäiliöalus Prestigen onnettomuuden jälkeen Euroopan unionin jäsenvaltiot ovat tiedostaneet merenkulkualan teknisen onnettomuustutkinnan täydellisen yhdistämisen tarpeen. Kykenemättömyys Prestigen katastrofin tutkimiseen tai onnettomuuden selkeiden syiden määrittelyyn osoittivat, että tutkimusmenetelmiä on välttämätöntä yhtenäistää. Tämä edellyttää sitovien määräaikojen vahvistamista tutkimusten käynnistämiselle ja valmistumiselle ja jäsenneltyjä loppukertomuksia. Puolueettomien tutkintalautakuntien perustaminen on tässä tapauksessa selvästi aiheellista. Direktiivin yksittäiset osat oli välttämätöntä yhdistää IMO:n vaatimuksiin ja muihin kolmannen merenkulkupaketin asiakirjoihin, ja samalla oli hyödynnettävä muita säännöksiä, joita Euroopan unionin voimassa olevissa sitovissa asiakirjoissa on annettu esimerkiksi henkilötietosuojasta.
<P>
Olen sitä mieltä, että sovittelumenettelyn avulla pystytään löytämään erittäin onnistunut ratkaisu kaikkiin avoimiin kysymyksiin ja muotoilemaan selkeästi vaatimus, joka koskee onnettomuuteen joutuneiden alusten miehistön asianmukaista kohtelua. Dirk Sterckxin mietinnössä käsitellään alusliikennettä koskevan yhteisön seuranta- ja tietojärjestelmän perustamisesta annettua direktiiviä, ja tässä käytetty sanamuoto on yhdenmukainen sen vastaavien osien kanssa, kuten kollegani muuten lyhyesti mainitsikin. Lopuksi haluan esittää kiitokseni tarkistusehdotusten laatijoiden kollegiaalisesta suhtautumisesta tehtävään sekä Euroopan komission henkilöstön ja työhön osallistuneiden puheenjohtajavaltioiden, eli Saksan, Slovenian ja Ranskan, erittäin myötämielisestä asenteesta. Myös erityisavustajien panos tekstin laatuun oli merkittävä. Työn ensimmäisessä vaiheessa sain tukea muiden muassa Hannes Kugilta, ja sovittelumenettelyssä erityisen uutteralta Katrin Huberilta. Myös heidän ansiostaan valmiiksi saatu direktiivi on käytännöllinen ja käyttökelpoinen asiakirja, johon asiantuntijoiden on varsin suositeltavaa tutustua.
<SPEAKER ID="338" NAME="Paolo Costa" LANGUAGE="IT">
Arvoisa puhemies, arvoisa komission jäsen, hyvät kollegat, saamme tänä iltana ja tässä istunnossa päätökseen pitkällisen työn, ja mielestäni meidän kaikkien pitäisi tuntea itsemme tyytyväisiksi lopputulokseen. Meidän pitäisi olla tyytyväisiä useistakin syistä, jotka koskevat nimenomaan koko EU:ta, sillä on selvää, että Euroopan unionin on ainoastaan tarvittaessa sallittava laatia omaa alueellista sääntelyä aloilla, joita säädellään jo kansainvälisillä normeilla, ja puuttua määräämillään säännöillä jäsenvaltioiden ja kansainvälisten järjestöjen suhteisiin. Tälle oli kuitenkin selvästi tarvetta. Valitettavasti tämä kävi selväksi niistä tapahtumista, jotka sysäsivät prosessin liikkeelle.
<P>
Uskoakseni lopputulos on juuri sellainen, ettei se voi miellyttää kaikkia sikäli, että se on pitkällisellä työllä aikaansaatu rehellinen kompromissi, jossa kaikki toimielimet - komissio, parlamentti ja neuvosto - ovat olleet mukana ja hoitaneet kukin osuutensa ajamalla niitä etuja, joita ne on niin sanoakseni nimitetty ajamaan. Tällä varmistetaan, että koko merenkulkuala ja merenkulun turvallisuusjärjestelmä ovat tänään menneet askelen eteenpäin. Loppujen lopuksi kollegoillani ja minulla on ollut kunnia ja mahdollisuus käydä käsiksi erityisongelmiin. Minulla oli velvollisuus ja ilo käsitellä matkustajaliikenteen harjoittajien vastuusta onnettomuustapauksessa.
<P>
On tietenkin myönnettävä, että tulos jää tavalliseen tapaan jälkeen asettamistamme tavoitteista - tavoitteista, jotka toisinaan vaikuttivat jopa saavutettavilta. Tavoitteena oli laajentaa suojaa ja suojelua välittömästi alusten kaikkiin matkustajiin kansainvälisillä ja kansallisilla vesillä sekä jokiliikenteessä. Todellinen tilanne edellytti kuitenkin niin sanoakseni soveltamisalan osittaista kaventamista. Sanottakoon, että olen tästä tietoinen, mutta en voi olla huomauttamatta, että säännöstössä on puutteita sen takia, että monet alukset, jotka liikennöivät sattumanvaraisesti jokien ja meren välillä, eivät ole edellä mainitulla tavalla suojattuja, ja tämä on varmasti sellainen seikka, josta olisi huolehdittava tavalla tai toisella. Olen varma, että komissio antaa tämänsuuntaisia säännöksiä mahdollisimman pian.
<P>
Asetimme kuitenkin varsin pitkän määräajan varmistaaksemme, että soveltamisalaan otetaan myös kotimaan vesiliikenne. Määräajan pituutta koskeva ongelma johtuu siirtymäkausista, ja kenties aliarvioimme tämän kysymyksen. Pelkään, että otamme liian pitkien siirtymäkausien riskin ja joudumme näin ollen odottamaan tätä liian kauan. Siirtymäkaudet ovat kuitenkin parempi vaihtoehto kuin se, ettei mitään muutoksia olisi tehty.
<P>
Toinen käsiteltävä pääkohta - ja edelleen se kohta, johon saakka olemme päässeet - on suojelulle määrätty alkamisajankohta. Voimme todellakin nyt kertoa kansalaisille, että alusten matkustajina he kuuluvat periaatteessa asetuksen soveltamisalaan vuoden 2012 lopusta lähtien matkustustavasta riippumatta. Lyhyesti sanoen olemme myös tästä näkökulmasta antaneet kaikille kansalaisille mahdollisuuden tuntea itsensä enemmän eurooppalaisiksi, sillä samaa suojaa sovelletaan kaikilla merillä sijaintipaikasta ja aluksesta riippumatta.
<SPEAKER ID="339" NAME="Gilles Savary" LANGUAGE="FR">
Arvoisa puhemies, arvoisa komission jäsen, olemme saaneet päätökseen lainsäädäntömaratonin, joka, kuten jo mainittiin, on kestänyt kymmenen vuotta ja joka, kuten tämänaamuisessa keskustelussa muistutettiin, on epäasianmukaisesti nimetty "Erika III" -paketiksi.
<P>
Epäasianmukaista se on siksi, että Erikan jälkeen tuli Prestige, sen jälkeen Tricolor ja sen jälkeen valitettavasti monia muita merionnettomuuksia sekä EU:n vesillä että niiden ulkopuolella.
<P>
Nimitys on kuitenkin epäasianmukainen ennen kaikkea siksi, että kuten Dirk Sterckx huomautti, tämä lainsäädäntö on ensimmäistä kertaa järkiperäistä - toisin sanoen siitä puuttuvat tunteilu, ylilyönnit ja polemiikki, jotka saavat vallan Erikan ja Prestigen kaltaisten katastrofien jälkeen. Mielestäni Jacques Barrot'lla ja komissiolla on hyvin suuri ansio lainsäädäntöehdotuksen esittämisestä, mutta asia oli myös varsin hankala.
<P>
Jäsenvaltiot eivät oikeastaan ole halukkaita antamaan säädöksiä tällaisilla aloilla, ennen kuin jotain vakavaa tapahtuu. Toisinaan ne taas menevät sääntelyssä liian pitkälle, kun onnettomuuksia sattuu. Joka tapauksessa tämä on todella merkittävä säädös, koska se käsittää seitsemän tekstiä.
<P>
Sen tavoitteena on tehdä eurooppalaisesta - tai pikemminkin jäsenvaltioiden - meriliikennealueesta yksi maailman turvallisimmista. Tämä on aivan perusteltua ottaen huomioon, että se on myös yksi maailman vilkkaimmista ja maantieteellisesti maailman vaativimmista meriliikennealueista. Siinä on monia salmia, kuten Bosporin-, Gibraltarin- ja Calais'nsalmi - niiden kautta liikennöi päivittäin 800 kauppa-alusta - jotka kuuluvat maailman suurimpiin satamiin.
<P>
Näin ollen meillä oli paljon tehtävää. Elämän sattumanvaraisuuden takia emme valitettavasti voi työllämme varmistaa, ettei onnettomuuksia enää tapahdu, mutta meidän olisi voitava varmistua siitä, että olemme tehneet parhaamme niiden estämiseksi, ja myös rangaistava mahdollisten onnettomuuksien aiheuttajia.
<P>
Paketin rakenne on yksinkertainen: se on myönteinen kehä, jossa jokainen kuljetusketjun osa - aina satamavaltiosta liikennöitsijän, luokituslaitoksen ja lippuvaltioiden kautta vakuutuslaitokseen saakka - on vastuussa toiminnastaan ja, kuten arvelemme, harjoittaa painostusta kuljetusolosuhteiden parantamiseksi ja sen varmistamiseksi, että osapuolet käyttävät vaatimusten mukaista ja vastuullista liikenteenharjoittajaa.
<P>
Tarkemmin ajatellen meidän olisi kenties myös kannattanut perustaa mallimme yleiset periaatteet ja rakenteet samoihin seikkoihin kuin rahoitusalalla: luottoluokituslaitoksissa on ollut aivan yhtä paljon puutteita kuin merenkulkualan luokituslaitoksissa.
<P>
Joillakin jäsenvaltioilla on mukavuuslippualuksia, tai veroparatiiseja, kuten niitä rahoitusalalla kutsutaan. Määrättyihin toiminnanharjoittajiin suhtaudutaan torjuvasti, ja ne ovat joutuneet mustalle listalle tai niille on asetettu merenkulkuun liittyviä kieltoja. Näin ollen kyseessä on aivan erinomainen säädös, joka on lisäksi yhteensopiva IMO:n kansainvälisen järjestelmän kanssa.
<P>
Toteaisin myös, että tämä on yhteisölle todella huomattava poliittinen saavutus, sillä komission ja parlamentin välisten suhteiden ansiosta on voitu laatia erittäin monitahoinen teksti ja säädös, josta jäsenvaltiot olivat hyvin vaiteliaita.
<P>
Haluan kiittää Antonio Tajania ja komissiota. Haluan kiittää myös puheenjohtajavaltio Ranskaa, sillä mielestäni Dominique Bussereau ymmärsi, että tällä asialla voisi olla hyvin suuri merkitys Ranskan puheenjohtajakaudella, ja kiitän kaikkia kollegojani, koska jokainen parlamentin jäsen tietää, että tavoitteen saavuttamiseksi turvauduimme temppuihin ja taikakeinoihin. Merenkulkupaketti on saatu aikaan ainoastaan yksimielisyytemme avulla, ja olemme osoittaneet yhteisvastuuta siinä määrin, että jotkut kollegat ovat niin sanoakseni perineet muutamia salamatkustajia, kuten oman mietintöni ja Emanuel Jardim Fernandesin mietinnön, joita neuvosto ei hyväksynyt.
<P>
Hyvät kollegat, tästä syystä olemme onnistuneet. Olisin halunnut käsitellä mietintöäni perinpohjaisemmin, mutta luullakseni minulla on puheaikaa keskustelun lopussa, jolloin saan siihen tilaisuuden.
<P>
(Suosionosoituksia)
<SPEAKER ID="340" NAME="Emanuel Jardim Fernandes" LANGUAGE="PT">
Arvoisa puhemies, arvoisa komission jäsen, hyvät kollegat, keskustelu meriturvallisuutta koskevasta Erika III -paketista lähestyy loppuaan. Prosessi on kestänyt yli kolme vuotta, ja tänä aikana olemme ottaneet voimakkaasti kantaa matkustajien, merien ja merireittien turvallisuuden parantamisen puolesta. Portugalilaisena ja madeiralaisena minun arvellaan sitoutuneen erityisesti tähän hankkeeseen ja sen päätavoitteisiin: sen varmistamiseen, että jäsenvaltiot täyttävät johdonmukaisesti Kansainvälisen merenkulkujärjestön (IMO) jäsenyysvelvoitteet, hyväksyvät järjestön yleissopimukset ja noudattavat kaikilta osin niiden pakollisia määräyksiä. Neuvotteluprosessi oli vaikea. Parlamentti piti Erika III -pakettia aina kokonaisuutena eikä suinkaan kokoon kyhättynä toimenpidekokoelmana.
<P>
Ensimmäisen käsittelyn aikoihin parlamentti hyväksyi joitakin tarkistuksia. Niihin kuuluivat seuraavat asiat: lippuvaltion velvoite huolehtia katsastajien ja tutkijoiden oikeanlaisesta koulutuksesta ja luoda valmiudet alusten rakentamista ja varustamista koskevia katselmuksia, hyväksyntää ja valtuutusta varten, jäsenvaltioiden velvoite hankkia asiakirjat sen todistamiseksi, että alus on kansainvälisten määräysten mukainen - silloin kun alus ei ole uusi, jäsenvaltion on oltava yhteydessä aiempaan lippuvaltioon ja pyydettävä sitä toimittamaan tarvittavat asiakirjat ja tiedot - sekä velvoite ylläpitää alustietokantaa, jossa on tärkeimmät tekniset tiedot kustakin aluksesta sekä tiedot IMO:n säännösten rikkomisista.
<P>
Ehdotuksia oli kaiken kaikkiaan kahdeksan, ja saavutimme tuolloin poliittisen yhteisymmärryksen kuudesta ehdotuksesta. Oma ehdotukseni ja Gilles Savaryn ehdotus jäivät vielä hyväksymättä. Olemme nyt päässeet yhteisymmärrykseen siitä, miten myös nämä kaksi ehdotusta voidaan sisällyttää Erika III -paketin lopulliseen tekstiin. Parlamentin sinnikkyyden sekä puheenjohtajavaltio Slovenian ja erityisesti puheenjohtajavaltio Ranskan - joita kiitän - ansiosta ja lopulta yleisen yksituumaisuuden ansiosta voimme nyt saada valmiiksi kolmannen meriturvallisuuspaketin. On tärkeää korostaa kansainvälisten yleissopimusten ratifiointia kansallisen menettelyn avulla tässä prosessissa. Tuin tätä kantaa ottaakseni huomioon eri jäsenvaltioissa käytössä olevat erilaiset ratifiointijärjestelmät. Siihen saakka kunnes IMO:n tarkastusjärjestelmästä tulee pakollinen, jäsenvaltioiden on tehtävä merenkulkuviranomaisistaan kyseinen tarkastus ja julkistettava tulokset. Jäsenvaltioiden on perustettava merenkulkuviranomaisten laadunhallintajärjestelmä, joka sertifioidaan kansainvälisten standardien mukaisesti. Ennen kuin jäsenvaltio antaa alukselle oikeuden lippunsa käyttöön, sen on tarkastettava, että alus on kansainvälisten sääntöjen mukainen.
<P>
Jäsenvaltioiden on huolehdittava siitä, että niiden lipun alla purjehtivat alukset, jotka on pysäytetty satamavaltion tekemässä tarkastuksessa, saatetaan asiaa koskevissa IMO:n yleissopimuksissa vaadittuun kuntoon. Jos jäsenvaltion lippu on mustalla listalla tai on ollut kaksi vuotta peräkkäin satamavaltion suorittamaa valvontaa koskevan Pariisin yhteisymmärryspöytäkirjan harmaalla listalla, jäsenvaltion on annettava komissiolle selvitys puutteellisen toimintansa syistä.
<P>
Samanaikaisesti yhteisen kannan kanssa jäsenvaltiot vahvistavat yhteisessä julkilausumassa sitoutuvansa ratifioimaan 1. tammikuuta 2012 mennessä tärkeimmät meriturvallisuutta koskevat kansainväliset yleissopimukset, soveltamaan lippuvaltiota koskevaa IMO:n säännöstöä ja siihen liittyvää merenkulkuviranomaisten tarkastusjärjestelmää ja kehottamaan IMO:a tekemään näistä kahdesta oikeudellisesta välineestä pakollisia koko maailmassa.
<P>
Arvoisa puhemies, hyvät kollegat, totean lopuksi, että kolmannen meriturvallisuuspaketin hyväksyminen on merkittävä saavutus EU:n lainsäädäntöprosessissa. Komissio, neuvosto ja Euroopan parlamentti ovat esittäneet ehdotuksia, keskustelleet sekä saavuttaneet yhteisymmärryksen ja hyväksynnän tekstistä, jolla kohennetaan kansalaisten ja yritysten elämää, edistetään meriturvallisuuden parantamista ja ennakoidaan tulevaisuutta. Oli suuri kunnia osallistua tähän prosessiin. Tästä paketista pian toimitettavassa äänestyksessä osoitamme kunnioitusta kaikkien aikaisempien ja viimeaikaisten merionnettomuuksien uhreille: aina Prestigen ja Erikan uhreista Bolaman ja Estonian uhreihin. Autamme myös tulevaisuudessa välttämään vastaavien tapahtumien seuraukset tai lieventämään niitä.
<SPEAKER ID="341" NAME="Antonio Tajani" LANGUAGE="IT">
Arvoisa puhemies, tänään olemme saaneet suoritettua vaikean tehtävän, vaativan matkan, jota parlamentti, neuvosto ja komissio ovat kulkeneet yhdessä. Matkalla on ollut runsaasti vaikeuksia, teknisiä ongelmia ja joitakin varteenotettavia ristiriitoja selvitettävänä.
<P>
Haluan nyt osoittaa sanani paitsi kaikille parlamentissa toimiville kollegoilleni, jotka aikovat pian hyväksyä työmme lopullisesti ottaakseen käyttöön uuden merenkulkupaketin, myös kaikille Euroopan unionin kansalaisille, joita edustatte. Tämän vaikean tehtävän valmiiksi saaminen Euroopan parlamentin vaalien kynnyksellä on vahva näyttö toimielimiltä kaikille Euroopan kansalaisille. EU:n toimielinten tehtävä on määrätä sääntöjä, joilla ratkaistaan kansalaisten esiin tuomia ongelmia. Pakon edessä toimielimet pystyvät ratkaisemaan ongelmia ja pääsemään yhteisymmärrykseen tuottaakseen suurempaa hyötyä rajojemme sisällä eläville puolelle miljardille eurooppalaiselle. Ne pystyvät antamaan näyttöä turvallisuuden takaamisesta. Ne pystyvät antamaan näyttöä ympäristönsuojelusta. Ne pystyvät antamaan näyttöä matkustajien oikeuksien puolustamisesta. Ne pystyvät antamaan näyttöä yritysten suojelusta ja sääntöjen noudattamisen valvonnasta.
<P>
Koska EU:n oikeusjärjestelmä nojaa perinteisesti raudanlujaan oikeusvarmuuteen, merenkulkua koskevien uusien sääntöjen käyttöönotto merkitsee jälleen Euroopan kansalaisia koskevien sääntöjen antamista. Näitä sääntöjä he voivat noudattaa, ja niillä voidaan parantaa liikennejärjestelmän ja tämän meriämme koskevan merkittävän alan edellytyksiä. Tästä syystä halusin korostaa parlamentissa toimitetun äänestyksen merkitystä tälle paketille, sillä varsinaisen sisältönsä lisäksi se merkitsee EU:n toimielinten antamaa poliittista näyttöä. Päätöksen soveltamisala ylittää välittömät tarpeemme ja parhaillaan käsittelemämme kysymykset, joista olette päättäneet laatia sääntöjä komission ja neuvoston suostumuksella. Toistan vielä, että tämä on poliittinen valinta, näyttö, jonka annamme Euroopan kansalaisille, jotta he luottaisivat toimielimiinsä, koska ne voivat käydä ongelmiin käsiksi ja ratkaista ne.
<P>
Haluankin todella kiittää komission henkilöstöä, jonka ansiosta ensin Jacques Barrot ja sitten minä pystyimme työskentelemään mahdollisimman tehokkaasti. Haluan kiittää puheenjohtajavaltio Ranskaa ja puheenjohtajavaltio Sloveniaa. Haluan kiittää Dominique Bussereauta kaikesta lisätyöstä hankalimmassa neuvotteluvaiheessa, ja haluan korostaa myös kaikkien esittelijöiden, liikenne- ja matkailuvaliokunnan sekä koko parlamentin tekemää tärkeää työtä. Esitän kiitokseni myös Luis de Grandes Pascualille, Dominique Vlastolle, Dirk Sterckxille, Jaromír Kohlíčekille, puheenjohtajalle, Paolo Costalle, Gilles Savarylle - jota kiitän vielä kerran hänen työstään - ja Emanuel Jardim Fernandesille hänen panoksestaan ja kyvystään saattaa neuvottelut lopulta päätökseen pääsemällä voitolle jopa puolueellisista ja syvään juurtuneista asenteista pyrkiessään antamaan kansalaisille konkreettisia vastauksia.
<P>
Haasteenamme oli lujittaa EU:n säädöksiä laittoman merenkulun torjumiseksi sekä merionnettomuuksien ja merien pilaantumisen estämiseksi. Meidän on nyt hyödynnettävä kaikkia käytettävissämme olevia merenkulkualan säädöksiä estääksemme sellaisten onnettomuuksien toistumisen, jotka saivat meidät toimimaan. Säädökset koskevat ensinnäkin lippuvaltiota, jolla on päävastuu meriturvallisuudesta, ja poliittinen linjaus on nyt tehty. Kaikkien EU:n lippuvaltioiden on poikkeuksetta oltava valkoisella listalla, ja niillä on oltava tätä varten tarkoituksenmukaiset välineet. EU:ssa akkreditoituja luokituslaitoksia koskevien yhtenäisten puitteiden ansiosta pystymme myös tehostamaan merenkulun valvontaa.
<P>
Satamavaltioihin sovelletaan muita välineitä. Määrätyt alukset ja varustamot eivät enää ole tervetulleita EU:n vesille, koska ne eivät täytä turvallisuutta koskevia vähimmäisvaatimuksia. Rannikkovaltioihin sovelletaan vielä muitakin toimenpiteitä: lyhyen ja pitkän matkan merenkulussa käytettävien alusten tehokas seuranta on keskeinen ennaltaehkäisykeino. Tiukemmilla säännöillä, jotka koskevat hätään joutuneiden alusten vastaanottamista suojapaikkaan, varmistetaan, että pystymme estämään merionnettomuuksien aiheuttamat ympäristökatastrofit. Meidän on toteutettava torjuntatoimia ja kannettava samalla vastuu onnettomuuksien seurauksista ja otettava niistä opiksi. Varustamojen on otettava käyttöön kolmansia osapuolia ja matkustajia koskeva asianmukainen vastuu- ja korvausjärjestelmä. Yhteisen tutkintajärjestelmän avulla saamme myös parhaat mahdolliset palautetiedot onnettomuuksista, jotta voimme ottaa niistä opiksi. On päivänselvää, ettei merikuljetusten riskejä voida täysin poistaa siten kuin muilla aloilla, mutta lainsäädäntöelimen ja kansalaisten edustajien velvollisuus on tehdä parhaansa näiden riskien rajaamiseksi mahdollisimman vähiin.
<P>
Tämä onkin mielestäni yhteinen päämäärämme. Mielestäni olemme edistyneet kaikkien mittapuiden mukaan merkittävästi. Paketti, jonka parlamentti aikoo hyväksyä, on todella valtava harppaus oikeaan suuntaan ja - toistan - hieno poliittinen näyttö, merkittävä osoitus EU:n toimielinten halusta antaa vastauksia 500 miljoonan kansalaisen esittämiin kysymyksiin.
<SPEAKER ID="342" NAME="Georg Jarzembowski" LANGUAGE="DE">
Paljon kiitoksia arvoisa puhemies, paljon kiitoksia arvoisa varapuheenjohtaja, hyvät kollegat, haluan aivan ensimmäiseksi kiittää ryhmäni puolesta kaikkia esittelijöitä paitsi heidän varsinaisesta työstään myös siitä, että saavutimme asettamamme tavoitteen, nimittäin ehdotusten käsittelyn kokonaispakettina. Käsittelemällä niitä pakettina pakotimme neuvoston lähentymään parlamenttia, sillä tiedätte aivan varmasti, ettei neuvosto halunnut hyväksyä kahta ehdotusta. Yhteistyö oli ainoa keino saada neuvosto hyväksymään nämä kaksi asiakirjaa, ja me onnistuimme.
<P>
Olen varapuheenjohtajan kanssa samaa mieltä siitä, että tämä paketti on valtava menestys kansalaisten kannalta. Tämä pitäisi tuoda esiin myös vaalikampanjassa.
<P>
Kun katselee ympärilleen, keskusteluun ei tänä iltapäivänä osallistu kovinkaan monta parlamentin jäsentä siitä huolimatta, että tämän paketin kokoaminen oli yksi liikenne- ja matkailuvaliokunnan suurimmista saavutuksista.
<P>
Kansalaiset eivät toisinaan ehkä ymmärrä, miksi neuvottelemme niin pitkään ja miksi kaikki kestää niin kauan. Tässä tapauksessa he kuitenkin huomaavat paketin koostuvan seurantaa, luokituslaitoksia, onnettomuustutkintaa, vakuutusvelvoitteita, vastuusäädöksiä sekä satamavaltioiden ja lippuvaltioiden suorittamaa valvontaa koskevista säädöksistä. Kaikkiin näihin näkökohtiin liittyviä vaatimuksia on tiukennettava onnettomuuksien ehkäisemiseksi mahdollisuuksien mukaan ja nopean toiminnan varmistamiseksi onnettomuustapauksissa.
<P>
Hyvä Dirk Sterckx, haluan jälleen kerran kiittää erityisesti sinua, sillä olit esittelijänä erityiskomiteassa, jonka puheenjohtajana minulla oli kunnia toimia, ja tapasimme uudelleen Prestigen uppoamisen jälkeen pohtiaksemme, missä oli vielä parantamisen varaa. Komissiossa Jacques Barrot varsinaisesti hyväksyi ehdotuksemme, ja parlamentti oikeastaan viimeisteli ne lainsäädäntöprosessissa.
<P>
Tältä osin voimme olla todella tyytyväisiä, kun pystymme saavuttamaan yhteisymmärryksen kolmannesta merenkulkupaketista kaikkien näiden vuosien jälkeen. Esitän kuitenkin vielä kaksi huomautusta. Ensinnäkin meidän pitäisi kiittää ranskalaista ministeriä Dominique Bussereauta, joka lopulta raivasi paketin tieltä viimeiset esteet ja mahdollisti sen onnistumisen. Hänelle pitäisi antaa tästä erityiskiitokset.
<P>
Arvoisa varapuheenjohtaja, kaikki katseet kohdistuvat nyt teihin! Komission on nyt huolehdittava erinomaisen Euroopan meriturvallisuusviraston avulla siitä, että jäsenvaltiot myös panevat paketin täytäntöön ja soveltavat sitä. Vasta soveltamalla päätöksiämme käytäntöön pystymme estämään Erikan ja Prestigen kaltaisten onnettomuuksien toistumisen. Meidän pitäisi yhteisvoimin pyrkiä tähän tavoitteeseen.
<SPEAKER ID="343" NAME="Rosa Miguélez Ramos">
PSE-ryhmän puolesta. - (ES) Arvoisa puhemies, pidin äsken todella kiirettä matkalla parlamenttiin. Kuuntelin työhuoneessani varapuheenjohtaja Antonio Tajania ja muita puhujia, ja minusta tuntuu, että minun täytyy kiittää kaikkia esittelijöitä ja komissiota. Antonio Tajanin tavoin minäkin haluan vilpittömän kiitollisena antaa tunnustusta komission jäsenen Jacques Barrot'n tekemästä työstä, jolla oli suuri merkitys, sekä puheenjohtajavaltio Ranskan myötämielisestä suhtautumisesta.
<P>
Haluan samalla todeta, että merenkulkupaketti käynnistää Euroopassa ratkaisevan muutoksen: sellaisen, joka edistää merenkulun laatua ja avoimuutta. Mielestäni näin varmistetaan, että emme koskaan enää joudu kohtaamaan niin valtaisaa salailua kuin aikaisemmin, Erikan ja Prestigen hirvittävien onnettomuuksien jälkeen - sellaista salailua, joka verhosi erityisesti Prestigen onnettomuutta. Tätä taustaa vasten Jaromír Kohlíčekin mietintö, jonka varjoesittelijä olen, on tae - itse asiassa ainoa tae - siitä, että merenkulkua koskevat tutkimukset voidaan tulevaisuudessa suorittaa täysin avoimesti. Sillä varmistetaan, että kaikki meistä - suuri yleisö ja viranomaiset - saavat tietää, mitkä olivat kunkin onnettomuuden taustasyyt tai seuraukset, jotta samoja virheitä ei koskaan enää voida toistaa ja jotta kaikki virheet voidaan korjata.
<P>
EU:n on mentävä tällä alalla eteenpäin, ja olen varma, että työmme ei pääty tähän, koska olemme aina olleet edelläkävijöitä ja koska meriliikenteen kasvu ei lopu.
<SPEAKER ID="344" NAME="Anne E. Jensen">
ALDE-ryhmän puolesta. - (DA) Arvoisa puhemies, minäkin haluan kiittää esittelijää parlamentissa saavutetusta lopputuloksesta ja puheenjohtajavaltio Ranskaa sen toimista. Saavuttamamme tulos on valtava menestys ympäristön ja EU:n merenkulun kannalta. Viime vuosina EU on suureksi osaksi määrännyt merenkulun ympäristövaikutuksia koskevan vaatimustason säädöksillä ja Kansainvälisen merenkulkujärjestön työn kautta. Merenkulku on maailmanlaajuinen toimiala, ja oikeudenmukaisen kilpailun ja ympäristön takia on tärkeää laatia yhteiset maailmanlaajuiset säännöt. EU voisi kuitenkin näyttää esimerkkiä ja vahvistaa vaatimustason edellyttämällä tiukempia sääntöjä. On varmistettava, että EU:n jäsenvaltiot todella noudattavat IMO:n sopimuksia, ja juuri näin teemme säädöspaketilla, jonka parlamentti on saamassa valmiiksi. Kolmannen merenkulkupaketin seitsemän direktiivin avulla torjutaan pilaantumista, varmistetaan paremmin yhteensovitetut valmiudet onnettomuustilanteissa ja estetään huonokuntoisia aluksia pääsemästä EU:n vesille. Toimiessani ryhmäni varjoesittelijänä olen kiinnittänyt erityistä huomiota satamavaltioiden suorittamaa valvontaa ja onnettomuuksien tutkintaa koskeviin direktiiveihin, ja haluan kiittää molempia esittelijöitä, Dominique Vlastoa ja Jaromír Kohlíčekia, heidän ammattimaisesta ja menestyksekkäästä työstään. Olemme toteuttaneet paremman alusten tarkastusmenettelyn, jonka ansiosta kaikkein huonokuntoisimmat alukset tarkastetaan kaikkein useimmin, ja kehittäneet onnettomuuksien tutkintamenettelyn, jolla turvataan kuulusteltavien todistajien oikeussuoja, ja näin ollen myös onnettomuusraportista saatuja tietoja voidaan hyödyntää myöhemmin ja jäsenvaltiot voivat vaihtaa niitä keskenään.
<SPEAKER ID="345" NAME="Mogens Camre" LANGUAGE="DA">
Arvoisa puhemies, voimme täydellä syyllä olla erittäin tyytyväisiä merenkulkupakettiin, ja haluan esittää ryhmämme puolesta kiitokset esittelijöiden, komission ja neuvoston erinomaisesta työstä tällä alalla. Nythän on niin, että alusten katsastukset koskevat erityisesti suuria aluksia, ja haluankin korostaa pieniin aluksiin liittyvää ongelmaa. Meillä on toimivaltaisia erityiselimiä, jotka suorittavat tarkastukset, mutta ei näiden alusten merikelpoisuutta tai tarkastusajankohtaa koskevia riittävän täsmällisiä sääntöjä. Tämä koskee erityisesti kalastusaluksia, pieniä kalastusaluksia, jotka on uudistettu joko kalastuksen jatkamiseksi tai matkailutarkoituksiin. Usein tämä lisää aluksen painoa ja moottorin kokoa muuttaen aluksen painopistettä ja heikentäen sen merikelpoisuutta, ja kotimaassani Tanskassa on tästä syystä tapahtunut lukuisia järkyttäviä onnettomuuksia. Kaikille aluksille - uusille tai uudistetuille - on määrättävä sitova vaatimus merikelpoisuustestin suorittamisesta. Tästä syystä haluan Paolo Costan tavoin kehottaa komissiota laajentamaan katsastamis- ja hyväksymissäännöksiä ottamalla kyseiset alustyypit niiden soveltamisalaan mahdollisimman pian.
<SPEAKER ID="346" NAME="Michael Cramer" LANGUAGE="DE">
Arvoisa puhemies, hyvät kollegat, Vihreät / Euroopan vapaa allianssi -ryhmä kannattaa tätä lopullista kompromissia. Olemme tyytyväisiä siihen, että parlamentti sai tahtonsa läpi, ja siitä syystä kaikki kahdeksan säädösehdotusta muodostavat yhden paketin, josta äänestetään yhtenä kokonaisuutena. Kiitän kaikkia esittelijöitä vilpittömästi yhteistyöstä.
<P>
EU:n on kiireesti annettava meriturvallisuudesta tiukempia säädöksiä, jotta pelastetaan ihmishenkiä ja ehkäistään ympäristökatastrofeja torjumalla onnettomuuksia. Erikalle ja Prestigelle tapahtuneet merionnettomuudet eivät saa toistua.
<P>
Satamavaltioiden suorittaman valvonnan ansiosta EU:n satamissa poikkeavia aluksia pystytään valvomaan paremmin ja - tämä on mielestämme tärkeää - aluksille voidaan määrätä seuraamuksia, jos ne eivät täytä turvallisuusmääräyksiä. Alusten seuranta aluevesillä on erittäin tärkeää etenkin ympäristöllisesti herkillä alueilla, sillä merten pilaantuminen ei noudata aluerajoja. Siksi tarvitaan pikaisesti rajatylittäviä toimia. Asetuksessa, joka koskee velvoitteita matkustaja-alusten matkustajia kohtaan, on valitettavasti säädetty vain merialueista. Vihreiden ryhmän mielestä asetusta olisi pitänyt soveltaa myös sisävesireitteihin.
<P>
Lopuksi totean meidän olevan tyytyväisiä siihen, että neuvosto on pitkän viiveen jälkeen tehnyt päätöksen myös satamavaltioiden velvoitteista ja alusten omistajien vakuutuksesta ja vastuusta. Satamia koskevalla paketilla olemme ottaneet pitkän harppauksen eteenpäin tietäen, että näitä sääntöjä voidaan ja täytyykin vielä parantaa tulevaisuudessa.
<SPEAKER ID="347" NAME="Jacky Hénin">
GUE/NGL-ryhmän puolesta. - (FR) Arvoisa puhemies, hyvät kollegat, toistuvat onnettomuudet ja vaarallisten aineiden merikuljetusten lisääntyminen nostavat jatkuvasti esiin kiireellisiä kysymyksiä, jotka koskevat Euroopan unionin kaikkiin merensalmiin sovellettavien turvallisuusmääräysten tiukentamista ja kyseisten sääntöjen noudattamisen valvontaan tarvittavia voimavaroja.
<P>
On erityisen järkevää luokitella kyseiset salmet ja niille johtavat väylät Seveso-vyöhykkeisiin liittyvien menettelyjen mukaisesti, sillä kuljetuksissa ei saa viime kädessä olla kyse kustannusten karsimisesta seurauksista piittaamatta.
<P>
Rahoituskriisin laukaisemista taloudellisista katastrofeista johtuvien paineiden alla komissio ja neuvosto harkitsevat vihdoin veroparatiisien kyseenalaistamista. Olisi todellinen edistysaskel, jos tämä voitaisiin toteuttaa käytännössä.
<P>
Vastaavasti, kuinka monta meri- ja ympäristökatastrofia vielä täytyy tapahtua, ennen kuin komissio, neuvosto ja Euroopan parlamentti vihdoin kiinnittävät huomiota pitkään jatkuneeseen paheksuttavaan mukavuuslippukäytäntöön? Ehkä eurooppalaisten äänestäjien olisi sittenkin viisaampaa valita Euroopan parlamenttiin enemmän sellaisia jäseniä, joille on tärkeämpää työskennellä kansalaisten turvallisuuden hyväksi kuin puolustaa ihmisille ja ympäristölle tuhoisaa vapaakauppaa.
<SPEAKER ID="348" NAME="Derek Roland Clark">
IND/DEM-ryhmän puolesta. - (EN) Arvoisa puhemies, viime syyskuussa kiinnitin huomiota siihen, miten aluksia koskevat sähköiset tiedot, joita mietinnöissä tarvitaan, voisivat helposti joutua Somalian rannikon edustalla toimivien merirosvojen haltuun. Tätä ei otettu huomioon. Mietintöjä on muutettu, mutta ei parempaan suuntaan. Itse asiassa niiden välillä on nyt ristiriitaisuuksia. Yritän uudelleen.
<P>
Vaikka Dirk Sterckxin mietinnössä velvoitetaan satamia ottamaan alukset vastaan, Gilles Savaryn mietinnössä todetaan, että alukselta voidaan evätä pääsy satamaan, ellei se toimita vakuutustodistusta. Lisäristiriitoja syntyy siitä, kun Dominique Vlaston mietinnössä satamavalvonta ulotetaan koskemaan rannikon läheisyyteen ankkuroituneita aluksia. Eli jos alus, jolla ei ole tarvittavia asiakirjoja, on kiinnittyneenä rannikon tuntumaan ja joutuu sitten vaaraan kehnon sään takia, se on otettava vastaan, koska Dirk Sterckxin mietinnössä vahvistettiin hätään joutuneiden alusten oikeus turvapaikkaan. Näin ollen lopputulos on se, että vaarallista lastia kuljettava alus pääsee satamaan käyttämällä hyväkseen näitä ristiriitaisuuksia. Entäpä jos tämä johtaa vakavaan vaaratilanteeseen ja tärkeän sataman sulkemiseen? Koskisiko Dirk Sterckxin mietinnössä mainittu korvaus kaikkea tätä, ja kuka lopulta maksaa? Nämä mietinnöt on tarkistettava perusteellisesti.
<P>
Lopuksi totean, että Emanuel Jardim Fernandesin mietinnössä kannatetaan lukuisia IMO:n suosituksia. Tämä on hienoa - Yhdistynyt kuningaskunta on jo allekirjoittanut ne - mutta EU haluaa lisätä mukaan oman alustietokantansa, mitä minä ja muut vastustaisimme. Sanon "vastustaisimme", koska Emanuel Jardim Fernandesin mietintö aiotaan hyväksyä ilman äänestystä. Kuinka demokraattista tämä on? Mitä ihmettä tapahtui niille huomautuksille, joita parlamentissa juuri tänä aamuna esitettiin ja joiden mukaan tämä on tarkistuksia esittävä parlamentti?
<SPEAKER ID="349" NAME="Fernand Le Rachinel" AFFILIATION="NI">
(FR) Arvoisa puhemies, hyvät kollegat, haluan kiittää kaikkia esittelijöitä, jotka ovat vastanneet meriturvallisuuden asettamia haasteita koskeviin tärkeisiin kysymyksiin ja kantaneet parlamentille kuuluvan vastuun.
<P>
Kaikilla on muistissa ne suuronnettomuudet, jotka tapahtuivat vuonna 1999 öljysäiliöalus Erikalle ja vuonna 2000 Prestigelle, sekä niiden murheelliset ekologiset, inhimilliset ja taloudelliset seuraukset.
<P>
Uusi säädöskokonaisuus eurooppalaisten suojelemiseksi merionnettomuuksilta saadaan lopultakin valmiiksi. Siinä säädetään erityisesti kaikkein vanhanaikaisimpien alusten järjestelmällisistä tarkastuksista, pakollisesta vakuutuksesta korvausten maksamiseksi ympäristökatastrofien uhreille ja Euroopan maiden lippujen alla purjehtivien alusten auditointijärjestelmästä. Kuten tiedämme, kyseiset alukset ovat vielä aivan liian usein mukavuuslippualuksia.
<P>
Oli korkea aika toteuttaa nämä toimet, jotka todellakin kaventavat sitä laajaa liikkumavaraa, joka alusten omistajille on suotu vuosisatojen ajan. Ne tekevät lopun käytöstä poistettujen alusten omistajien rankaisemattomuudesta, ja tarkastuksia tehostetaan entisestään kohdentamalla ne kyseisiin aluksiin.
<P>
Meriturvallisuudessa ei tehdä kompromisseja: sen pitäisi nimenomaan olla ensisijainen mittapuu rahan, voittojen ja vapaan kaupan sijasta.
<P>
Pahoittelen kuitenkin yhtä asiaa. Kestää pitkään, ennen kuin kaikki uudet rajoittavat ja ehkäisevät säädökset pannaan täytäntöön. Edustan Euroopan parlamentissa kotimaani luoteisosaa, jossa on monia rannikkoalueita, ja olen helpottunut ja ylpeä äänestäessäni kolmannen merenkulkupaketin puolesta.
<SPEAKER ID="350" NAME="Ioannis Kasoulides" AFFILIATION="PPE-DE">
(EL) Arvoisa puhemies, paketti, joka käsittää seitsemän merenkulkua koskevaa ehdotusta, on tärkeä edistysaskel onnettomuuksien torjumiseksi ja tehokkaiden valmiuksien turvaamiseksi onnettomuustapauksissa. Viimeksi mainitusta puheen ollen haluaisin varjoesittelijänä viitata erityisesti siihen, mitä sovittiin vaarassa olevien alusten suojapaikoista. Haluan kiittää esittelijä Dirk Sterckxiä ja koko neuvottelutyöryhmää siitä, että tästä tärkeästä kysymyksestä saavutettiin järkevä kompromissi.
<P>
Jos pieni onnettomuus, esimerkiksi pieni halkeama öljysäiliöaluksen säiliössä, pääsee leviämään eikä sitä suljeta, tuloksena saattaa olla valtava ympäristökatastrofi, kun alus tärisee kovassa merenkäynnissä tai lastin siirtäminen aluksesta toiseen aiheuttaa ongelmia, ellei tarjolla ole suojapaikkaa, jossa voidaan toteuttaa asianmukaiset toimenpiteet. Samanaikaisesti miehistön pelko sille mahdollisesti aiheutuvista rikos- tai siviilioikeudellisista seuraamuksista tai aluksen puutteellinen vakuutusturva saattavat estää suojapaikan etsimisen valitettavin seurauksin.
<P>
Käsillä olevalla kompromissilla taataan, että riippumattomat asiantuntijat päättävät vaarassa olevan aluksen vastaanottamisesta suojapaikkaan, miehistön oikeudenmukaisesta kohtelusta onnettomuustapauksissa IMO:n ohjeiden mukaisesti, vakuuttamattomien alusten velvollisuudesta suojapaikoissa, satamille ja suojapaikoille maksettavista vahingonkorvauksista, joista komissio esittää useita toimintavaihtoehtoja, ja öljysäiliöalusten omistajien velvoitteesta tehdä ilmoitus lastistaan, jos se ylittää 1 000 tonnia. Samanaikaisesti kaikkiin aluksiin, kalastusalukset mukaan luettuna, on asennettava automaattinen tunnistusjärjestelmä.
<P>
Lopuksi totean olevani tyytyväinen siihen, että parlamentin toimet ovat saaneet neuvoston hyväksymään lopullisen yhteisen kannan kaikista pakettiin kuuluvista seitsemästä säädösehdotuksesta.
<SPEAKER ID="351" NAME="Michel Teychenné" AFFILIATION="PSE">
(FR) Arvoisa puhemies, hyvät kollegat, pakettia, josta huomenna äänestämme, ei olisi saatu valmiiksi ilman Euroopan parlamentin tahdonvoimaa, ja haluan tässä yhteydessä esittää kiitokset tehdystä työstä.
<P>
Jos Euroopan unioni laatii säädöksen, jonka avulla toivottavasti pystytään estämään Erikan ja Prestigen haaksirikkojen kaltaiset katastrofit ja saadaan lopultakin saastuttajat vastaamaan teoistaan, siitä kuuluu kiitos Euroopan parlamentin periksi antamattomalle asenteelle neuvoston varovaisuuteen nähden. Teille on turha muistuttaa siitä päättäväisyydestä, jota Gilles Savaryn ja Emanuel Jardim Fernandesin mietintöjen käsiteltäväksi saaminen edellytti. Tämä on poliittinen voitto Euroopan parlamentille, ja myös periksi antamattomuuden ja yhteistyön voitto.
<P>
Meriturvallisuuspaketin ansiosta jäsenvaltioiden on vihdoinkin täytettävä velvoitteensa Kansainvälisessä merenkulkujärjestössä ja erityisesti suoritettava teknisiä tarkastuksia ennen kuin ne antavat alukselle oikeuden lippunsa käyttöön. Toinen johdonmukainen edistysaskel on vaatimus rahavakuutta koskevan todistuksen myöntämisestä vakuutettaville aluksille, mikä asettaa alusten rahdinantajat konkreettisesti vastuuseen.
<P>
Jos parlamentti hyväksyy nämä säädökset huomenna, Euroopan unioni osoittaa olevansa varustautunut tehokkailla välineillä huonokuntoisia aluksia sekä rikollisia rahdinantajia ja omistajia vastaan, ja tästä on toivottavasti hyötyä sekä ympäristölle että kansalaisten terveydelle.
<P>
Lopuksi haluan esittää Antonio Tajanille, joka on tänään paikalla, ja liikennelainsäädäntöä käsitteleville esittelijöille kiitokset siitä työstä, jota he ovat tehneet, koska olemme nyt aloittaneet merioikeutta koskevan prosessin viimeiset vaiheet tavoitteenamme sisällyttää koko EU:n liikenne sen soveltamisalaan. Kyseinen työ viivästyi todella paljon merenkulun osalta, ja toivonkin, että parlamentti pystyy juuri tässä yhteydessä saattamaan päätökseen myös merenkulkua koskevan merkittävän osuuden, joko tämän istunnon aikana tai ainakin mahdollisimman pian.
<SPEAKER ID="353" NAME="Josu Ortuondo Larrea" AFFILIATION="ALDE">
(ES) Arvoisa puhemies, arvoisa komission jäsen, hyvät kollegat, olen iloinen, että voimme päättää kuluvan vaalikauden vahvistamalla lopullisesti viimeisen merenkulkupaketin. Muistan kuitenkin, että aloittaessani parlamentissa vuonna 1999 Ranskan rannikon läheisyydessä sattui vakava merionnettomuus öljysäiliöalus Erikalle, josta ensimmäiset onnettomuuksien torjuntaan ja ehkäisemiseen tarkoitetut säädösehdotukset saivat nimensä.
<P>
Luulimme torjuneemme vaaran, mutta pian tämän jälkeen öljy, joka oli peräisin vielä edellistäkin pahemmasta onnettomuusaluksesta - Prestigestä - turmeli Galician rannikon. Siitä lähtien liikenne- ja matkailuvaliokunnan jäsenet ovat työskennellyt peräkkäisten lainsäädäntöpakettien parissa ja pyrkineet pääsemään voitolle kohtuuttomasta vastarinnasta, jota alusten omistajat, öljy-yhtiöt, luokituslaitokset ja myös määrätyt jäsenvaltiot ovat osoittaneet hylkäämällä kaikki kolme ehdotusta, joita ne pitivät liian tiukkoina.
<P>
Viimeisten kymmenen vuoden aikana olemme antaneet monia direktiivejä ja asetuksia, joista muutamia olemme joutuneet tarkistamaan uudelleen, koska niiden alkuperäiset versiot osoittautuivat tehottomiksi neuvoston tekemien poistojen takia.
<P>
Annoimme säädöksiä kaksoisrungolla varustettujen alusten käyttöönotosta, vakavien öljyvahinkojen eurooppalaisesta korvausrahastosta ja hätäsatamista, ja parhaillaan tarkistamme ja vahvistamme merten matkustajaliikenteen harjoittajien vastuusta, merionnettomuuksien tutkinnasta, alusliikennettä koskevasta yhteisön seuranta- ja tietojärjestelmästä ja satamavaltioiden harjoittamasta valvonnasta annettuja säädöksiä sekä vielä alusten tarkastamis- ja katsastamislaitoksia koskevia asetuksia ja direktiivejä. Tämä on hyvä säädöspaketti, ja on toivottavaa, että se tulisi voimaan kaikissa jäsenvaltioissa ja että ne panisivat sen täytäntöön mahdollisimman pian.
<P>
Olen tyytyväinen tähän. Parlamentin vaalikausi on kuitenkin lopuillaan. Olen jättämässä parlamentin, ja lähtiessäni olen pahoillani siitä, ettemme onnistuneet tekemään jo kehitettyjen ja patentoitujen valvontajärjestelmien käyttöönottoa pakolliseksi saadaksemme näyttöä siitä, milloin ja kuinka paljon määrätty alus on laskenut laittomasti mereen pilssivesi- ja öljypäästöjä. Toisin sanoen järjestelmät ovat eräänlainen musta laatikko tai kierroslukumittari, jonka merenkulkuviranomaiset voivat tarkastaa aluksen saapuessa satamaan.
<P>
Mielestäni meidän on kiinnitettävä meriympäristöön enemmän huomiota ja tiukennettava sitä koskevia menettelyjä ehkäistäksemme kaiken aiheuttamamme pilaantumisen. Olen myös sitä mieltä, että tämän asian laiminlyöminen vaikuttaa elintarvikeketjuumme ja elämäämme, ja lopulta maksamme siitä kovan hinnan. Luotan siihen, ettei mereen laittomasti laskettujen päästöjen menestyksekäs ja tehokas kurissa pitäminen enää vaadi kymmentä vuotta lisää.
<SPEAKER ID="354" NAME="Puhemies">
(ES) Kiitos, hyvä Josu Ortuondo Larrea. Olen varma siitä, että toimintanne Euroopan parlamentissa muistetaan ja siitä, että olittepa missä tahansa, jatkatte toimintaa niiden tavoitteiden puolesta, jotka täällä parlamentissa jäävät teiltä kesken. Ne saattavat jäädä kesken, mutta niitä ollaan hyvää vauhtia saavuttamassa toimintanne ansiosta.
<SPEAKER ID="355" NAME="Georgios Toussas" AFFILIATION="GUE/NGL">
(EL) Arvoisa puhemies, neuvoston kanssa viiden vuoden ajan käytyjen keskustelujen ja neuvottelujen jälkeen paljon mainostetusta kuuden direktiivin ja yhden asetuksen merenkulkupaketista on riisuttu kaikki merenkulun turvallisuuteen ja ympäristönsuojeluun liittyvä myönteinen sisältö. Toisin sanoen paljon porua, vähän villoja.
<P>
Neuvosto, joka on Euroopan unionin kansalaisvastaisen politiikan ja pääoman etujen vankkumaton kannattaja, toteuttaa kaikki toiminnanharjoittajien ja alusten omistajien sekä monopoliasemassa olevien yritysryhmittymien vaatimukset. Kyseiset tahot vastustavat kaikkia toimenpiteitä, jotka saattaisivat vähänkin heikentää niiden kannattavuutta. Niinpä ne ovatkin onnistuneet tämän pitkäksi venähtäneen menettelyn aikana joko viemään terän kaikilta alusten turvallisuussääntöjen valvontaan tarkoitetuilta myönteisiltä säännöksiltä tai lykkäämään niitä epämääräiseksi ajaksi.
<P>
Pakettiin ei ole sisällytetty toimenpiteitä inhimillisen tekijän - alusten miehistön - suojelemiseksi ja kehittämiseksi, vaikka se on tärkein tekijä ihmishenkien suojelussa merellä ja ympäristönsuojelussa. Euroopan unioni on vuodesta 1986 alkaen esittänyt yhteisen merenkulkupolitiikan alalla ehdotuksia inhimillisiin tekijöihin, parempiin työoloihin ja alusten miehistön kouluttamiseen liittyvien kysymysten tarkastelusta tulevaisuudessa. Ehdotukset ovat kuitenkin harhaanjohtavia ja perusteettomia, sillä tilanne on niiden osalta vuosien varrella vain huonontunut. Siksi Kreikan kommunistinen puolue äänestää koko niin kutsuttua merenkulkupakettia vastaan.
<SPEAKER ID="356" NAME="Luca Romagnoli" AFFILIATION="NI">
- (IT) Arvoisa puhemies, arvoisa komission varapuheenjohtaja Antonio Tajani, hyvät kollegat, parlamentin liikenne- ja matkailuvaliokunta ei voinut - eikä edelleenkään voi - laiminlyödä tehtäväänsä, joka on kokonaisvaltaisen ratkaisun löytäminen merenkulun turvallisuuspuutteiden korjaamiseksi ja onnettomuustapauksissa toteutettavien toimenpiteiden vahvistamiseksi. Kolmannessa merenkulkupaketissa ratkaistaan myös tehokkaasti ongelmat, jotka koskevat toiminnanharjoittajan vastuuta matkustajien ja rahdin osalta. Oli jo korkea aika, edellyttäen tietenkin, ettei asiaa ole jätetty huomiotta, kuten mielestäni vaikuttaa olevan käymässä lentomatkustajien oikeuksien suhteen.
<P>
Oikeastaan A-luokan aluksille asetetut tavoitteet vaatimustenmukaisuuden saavuttamisesta vuoteen 2016 mennessä sekä B-, C- ja D-luokan aluksille vahvistettu vielä pidempi määräaika ovat liian löyhiä ja antavat toiminnanharjoittajille liian paljon liikkumavaraa. Toivon, että toiminnanharjoittajat palkitsevat Euroopan unionin avokätisyyden noudattamalla ripeästi uusia säädöksiä. Tarvitsimme, ja tarvitsemme edelleen, alusten seurannasta ja kuljetuslupien myöntämisestä vastaaville luokituslaitoksille yhteiset standardit sekä hyvin tarkat säännöt, joilla määrätään tarkastuksista ja alusten lisäämisestä mustalle listalle.
<P>
Näin ollen kannatan ehdotuksia ja sen lisäksi onnettomuuksien sekä meri- ja ympäristökatastrofiriskien hallintaan tarkoitettuja toimenpiteitä ja asiaankuuluvia velvoitteita, joiden noudattamisen valvontaan kehotan komissiota sitoutumaan tiukemmin. Laaja-alaisessa paketissa otetaan huomioon myös toimenpiteet, jotka koskevat tutkintaa, toimivaltaa ja kohtuullista itsemääräämisoikeutta merionnettomuustapauksissa. Toivon, että lueteltujen toimenpiteiden avulla saadaan selvyyttä vastuu- ja korvauskysymyksiin. Siksi äänestin mietintöjen puolesta.
<SPEAKER ID="357" NAME="Corien Wortmann-Kool" AFFILIATION="PPE-DE">
(NL) Arvoisa puhemies, arvoisa komission jäsen Antonio Tajani, meriturvallisuuspaketin vaiheet ovat olleet myrskyisät, mutta lopputulos on varsin onnistunut. Tämä on suureksi osaksi sen ansiota, että komission jäsen Antonio Tajani ja hänen virkamiehensä ovat Euroopan parlamentin rinnalla kannustaneet neuvostoa panemaan toden teolla toimeksi monien keskeisten seikkojen suhteen, jotka ovat parlamentille todella tärkeitä.
<P>
EU:n laajuinen yhteistyö on joka tapauksessa välttämätöntä, jos meriturvallisuutta aiotaan parantaa. Onneksi olemme nyt selvittäneet muutamia puuttuvia yhteyksiä, vaikka parlamentti olisi halunnut kehittää joitakin kohtia pidemmälle. Se, että riippumaton onnettomuustutkinta on nyt tehty pakolliseksi vakavissa merionnettomuuksissa, on edistystä, koska tämä mahdollistaa asian perinpohjaisen selvittämisen.
<P>
Tästä on jo saatu paljon kokemusta ilmailun alalla. Juuri viime viikolla Turkish Airlinesin lentokone syöksyi maahan Amsterdamin lähellä Alankomaissa, ja riippumattoman onnettomuustutkinnan ansiosta onnettomuuden syy oli selvitetty viikon kuluessa, mikä sai arvailut loppumaan. Riippumaton onnettomuustutkinta syylliseen katsomatta on todella suuri edistysaskel myös merenkulussa. Esittelijä on tehnyt tässä asiassa erinomaista työtä.
<P>
Arvoisa puhemies, haluan korostaa toista kohtaa tässä paketissa, nimittäin matkustajamerenkulun korvausvastuuta koskevan sääntelyn parantamista. Tämä on asianmukaista, mutta on myös hyvä, että sisävesiväylät on jätetty soveltamisalan ulkopuolelle, sillä pieniä sisävesialuksia ei voida kohdella samalla tavoin kuin avomerellä liikennöiviä valtamerialuksia. Nämä ovat kaksi eri asiaa, ja on pohjimmiltaan hyvä asia, että tämä on vahvistettu ehdotuksessa.
<SPEAKER ID="358" NAME="Marusya Ivanova Lyubcheva" AFFILIATION="PSE">
(BG) Arvoisa puhemies, arvoisa komission jäsen, hyvät kollegat, merenkulun alalla on jo pitkään keskusteltu alusliikenteen sääntelyn, valvonnan ja seurannan kehittämisen tarpeesta, johon ovat syynä selkkaukset, ympäristön pilaantuminen, ihmishenkien vaarantuminen ja valitettavan laaja laiton kauppa. Uuden merenkulkuteknologian käyttöönotto ja merirosvouksen lisääntyminen sekä tiukan yleisen valvonnan täydellinen puuttuminen ovat ongelman peruslähtökohtia. Direktiivin tarkistaminen lujittaa ja parantaa meriturvallisuusverkoston ja tehokkaan, automatisoidun tietotekniikkajärjestelmän kehittämisedellytyksiä. Näitä tuloksia on arvioitava Euroopan parlamentin, komission ja neuvoston puolesta.
<P>
Vaarallisiin jätteisiin liittyvien ongelmien ratkaisemiseen tarkoitettu säännöstö on tärkeä. Direktiivin noudattaminen estää vaarallista, tunnistamatonta rahtia kuljettavia aluksia kulkemasta EU:n vesien kautta ja etsimästä rahtinsa dumppaamisen sopivaa paikkaa. Merenkulun valvonta on täysin välttämätöntä. Meriturvallisuuskulttuurin ja tähän prosessiin tarvittavan logistiikan kehittäminen on välttämätöntä. Lisäksi on luotava järjestelmälle tekninen ja teknologinen perusta ja tehokas tiedotuskoneisto samalla kun suojataan se osa tiedoista, joilla varmistetaan meriliikenteen turvallisuus. Kannatan Euroopan meriturvallisuusviraston toteuttamia toimia, jotka koskevat muun muassa laivaliikenteen ohjaus- ja informaatiopalvelujen kehittämistä. Samalla virasto perustaa yhdennetyn tietokannan, joka sisältää reaaliaikaiset tiedot aluksista sekä muita niiden rahtiin ja sen ominaisuuksiin liittyviä tietoja. Vaikka Erikan onnettomuus on jo esimerkkitapaus, jonka avulla opetellaan riskinhallintaa ja -analysointia, en halua tällaisen tapauksen tai vastaavien olosuhteiden enää toistuvan.
<SPEAKER ID="359" NAME="Marian-Jean Marinescu" AFFILIATION="PPE-DE">
(RO) Kolmannesta merenkulkupaketista saavutettu yhteisymmärrys parantaa matkustajien turvallisuutta, edistää ympäristönsuojelua ja tehostaa valvontajärjestelmiä.
<P>
Musta lista, joka laaditaan säädöksiä toistuvasti rikkovista aluksista, parantaa merkittävästi turvallisuutta, aivan kuten ilmailunkin alalla. Erika III -paketilla on varsin suuri merkitys Romanialle, sillä Euroopan unionin yhdennetystä meripolitiikasta ja Mustanmeren synergiasta hiljattain hyväksyttyjen asiakirjojen vanavedessä se saattaa vaikuttaa siihen, onnistuuko EU:n periaatteiden ja hyvien käytäntöjen levittämistä muihin kuin Euroopan unionin rannikkovaltioihin koskeva prosessi, jossa hyödynnetään Euroopan komission ehdotuksesta uutta välinettä itäisen kumppanuuden avulla.
<P>
Merenkulkuun liittyviä toimenpiteitä on täydennettävä lisäämällä rannikkovaltioiden välistä yhteistyötä, jotta hyödynnetään voimavaroja mahdollisimman tehokkaasti ja vähennetään satamissa ja rannikoilla harjoitettavasta toiminnasta johtuvaa pilaantumista, joka koskee myös Tonavan juoksua koko sen pituudelta. Mustaamerta voidaan suojella tehokkaasti vain kaikkien alojen yhteisillä toimilla.
<SPEAKER ID="360" NAME="Jim Higgins" AFFILIATION="PPE-DE">
(EN) Arvoisa puhemies, merenkulkupaketti on tuottanut parlamentille ja neuvostolle suuria vaikeuksia. Neuvotteluja ja keskusteluja on käyty paljon, ja olen iloinen siitä, että ongelmat on vihdoin ratkaistu.
<P>
Paketin hyväksyminen on menestys Euroopan parlamentille ja varsinkin esittelijöille, jotka ovat määrätietoisesti huolehtineet siitä, että saimme aikaan tuloksia kansalaisten hyväksi jopa jäsenvaltioiden hallitusten erittäin tiukasta vastarinnasta huolimatta.
<P>
Tämä säädös vaikuttaa moniin eri aloihin, muun muassa EU:n jäsenvaltioiden lippujen alla purjehtivien alusten tasoon turvaamalla alusten paremmat tarkastusmenettelyt. Olemme onnistuneet lisäämään avoimuutta ja tiukentamaan tarkastuksia. Pohjimmiltaan tällä paketilla lisätään alusten turvallisuutta, mikä vähentää ympäristökatastrofien ja meren elävien luonnonvarojen tuhoutumisen riskiä.
<P>
Irlannin näkökulmasta ajoitus on äärimmäisen tärkeä sen vuoksi, että irlantilaisessa satamassa on kiinnittyneenä latvialainen alus, jonka miehistö ei ole saanut palkkaa eikä riittävästi ruokaa, eikä sillä ole mitään keinoa päästä takaisin omaan jäsenvaltioonsa Latviaan. Juuri tällaiset ongelmat on ratkaistava, ja odotan innokkaasti tämän paketin täytäntöönpanoa.
<SPEAKER ID="361" NAME="Silvia-Adriana Ţicău" AFFILIATION="PSE">
(RO) Kolmas merenkulkupaketti on äärimmäisen tärkeä. EU haluaisi kehittää meriliikennekäytäviä TEN-T-verkon laajentamisen yhteydessä. Merenkulkupaketin avulla parannetaan merikuljetusten turvallisuutta ja sovelletaan käytäntöön niitä kokemuksia, joita on saatu viime vuosina Erika- ja Prestige-alusten merionnettomuuksista sekä Mustallamerellä tapahtuneista onnettomuuksista.
<P>
Merenkulkupaketti on erityisen merkittävä Mustanmeren kannalta, sillä monet Mustanmeren rannikkovaltioista ovat Pariisin yhteisymmärryspöytäkirjan mustalla tai harmaalla listalla. Aluksen omistajan vastuun olisi oltava voimassa onnettomuustapauksissa myös sisävesiväylillä tapahtuvissa onnettomuuksissa. Mielestäni hätään joutuneet alukset on vastaanotettava tätä tarkoitusta varten varustetuille alueille, jossa niille voidaan antaa niiden tarvitsemaa apua. Näiden palveluiden maksukäytännöistä on kuitenkin laadittava selvät säännöt.
<SPEAKER ID="362" NAME="Marie Anne Isler Béguin" AFFILIATION="Verts/ALE">
(FR) Arvoisa puhemies, hyvät kollegat, kun Erika haaksirikkoutui, olin yksi niistä Ranskaa edustavista parlamentin jäsenistä, jotka vaativat Ranskan viranomaisia laittamaan sulkuportit kiinni, jotta suola-altaat eivät saastuisi.
<P>
Kun Prestigen katastrofi tapahtui, toimin Dirk Sterckxin kanssa yhteisesittelijänä, sillä vastasimme yhdessä liikennekysymysten käsittelystä - itse käsittelin ympäristöasioita - ja vaadimme aivan perustellusti merenkulun turvallisuuden lisäämistä. Muistan hyvin, miten lujasti työskentelimme juuri Euroopan parlamentissa Prestigeä käsittelevän tutkintavaliokunnan perustamisen puolesta: se teki varmasti vaikutuksen.
<P>
Näin ollen voimme mielestäni tänään olla kaikki tyytyväisiä siihen, että monet merenkulkupakettiin kuuluvat kansainväliset ja eurooppalaiset säännöt ovat menneet eteenpäin, ja toivon, että ikävät asiat ovat pian enää muisto vain.
<P>
Pyydän kuitenkin saada kiinnittää huomiota...
<P>
(Puhemies keskeytti puhujan.)
<SPEAKER ID="363" NAME="Avril Doyle" AFFILIATION="PPE-DE">
(EN) Arvoisa puhemies, haluan toistaa pöytäkirjaan merkittäväksi EU:n päästökauppajärjestelmää koskevan tarkistetun direktiivin johdanto-osan 3 kappaleen, joka liittyy tähän hyvin merkittävään merenkulkupakettiin ja joka hyväksyttiin ylivoimaisella enemmistöllä. Direktiivissä käsitellään EU:n hiilidioksidipäästöjen vähentämistavoitteita ja niiden aikataulua.
<P>
Johdanto-osan 3 kappaleen mukaan "[k]aikkien talouden alojen olisi annettava panoksensa näiden päästövähennysten saavuttamiseen, kansainvälinen meriliikenne ja lentoliikenne mukaan luettuina. Jos jäsenvaltiot eivät ole hyväksyneet Kansainvälisen merenkulkujärjestön (IMO) kautta kansainvälistä sopimusta, jossa kansainväliset meriliikenteen päästöt sisällytetään vähennystavoitteisiin, ja/tai yhteisö ei ole hyväksynyt tällaista sopimusta UNFCCC:n kautta 31 päivään joulukuuta 2011 mennessä, komission olisi tehtävä ehdotus kansainvälisten meriliikenteen päästöjen sisällyttämisestä yhdenmukaistettujen sääntöjen mukaisesti yhteisön vähennyssitoumukseen tavoitteena sen voimaantulo vuoteen 2013 mennessä. Ehdotuksella olisi minimoitava kaikki kielteiset vaikutukset EU:n kilpailukykyyn ja otettava huomioon mahdolliset ympäristöhyödyt." Arvoisa komission jäsen, pyydän teitä ottamaan kantaa tähän.
<SPEAKER ID="364" NAME="Brian Simpson" AFFILIATION="PSE">
(EN) Arvoisa puhemies, parlamentissa on tapahtunut paljon sen murhenäytelmän jälkeen, jonka Prestige aiheutti Galician rannikolle ja sen ekosysteemeille. Olemme edistyneet tavattomasti sen jälkeen, kun Erika saastutti ja tuhosi Bretagnen suurenmoisen rannikon. Sea Empress, Exxon Valdez ja muut merenkulun katastrofit ovat kaukana takanapäin.
<P>
Tämä paketti on testamentti parlamentin, komission ja - tosin myöhästyneesti - neuvoston työlle. Minulle tällä paketilla on merkitystä vielä vuosienkin päästä. Se on testamentti myös kaikkien niiden esittelijöiden ja Euroopan parlamentin jäsenten työlle, jotka ovat vuosien aikana vaatineet tällaista lainsäädäntöä.
<P>
Paketti on voitto parlamentille ja kaikkien poliittisten ryhmien jäsenille erityisesti liikennevaliokunnassa, vaikka toivonkin, että jäsenet antavat minulle luvan mainita tässä yhteydessä erityisesti Rosa Miguélez Ramosin ja edesmenneen Willi Piecykin.
<SPEAKER ID="365" NAME="Antonio Tajani">
komission varapuheenjohtaja. - (IT) Arvoisa puhemies, parlamentissa käytyjen keskustelujen aikana ja kaiken sen yleisen tyytyväisyyden keskellä, jota kansalaisille konkreettisia ratkaisuja tarjoavat neuvoston, parlamentin ja komission antamat säännöt ovat herättäneet, on mielestäni noussut esiin yksi ensisijainen kysymys: aiotaanko näitä kompromissin ja kovan työn avulla saavutettuja hyviä sääntöjä soveltaa tarkoituksenmukaisesti? Pystyykö komissio varmistamaan niiden noudattamisen? Pystyykö meriturvallisuusvirasto tekemään tehokasta yhteistyötä komission kanssa varmistaakseen kyseisten sääntöjen noudattamisen? Viittaan keskustelun aikana esitettyihin huomautuksiin - tarkoitan erityisesti Georg Jarzembowskin ja Luca Romagnolin esittämiä huomautuksia - mutta myös Dirk Sterckxin ja Brian Simpsonin komissiolle viime kuukausina lähettämiin kirjeisiin, joissa tuotiin esiin sama ongelma.
<P>
Komissio vaati painokkaasti paketin hyväksymistä, ja uskoakseni voin vahvistaa komission olevan sitoutunut varmistamaan, että jäsenvaltiot noudattavat sitä. Aion kehottaa meriturvallisuusvirastoa tekemään yhteistyötä tämän asetuksen täytäntöönpanemiseksi, kuten se on tehnyt muidenkin asetusten kanssa - luotan tähän elimeen, joka on aina työskennellyt tehokkaasti ja hoitanut tehtävänsä tukemalla sekä komissiota että jäsenvaltioita parhaalla mahdollisella tavalla. Vierailin viraston sijaintipaikassa Lissabonissa, jossa vallitsi mielestäni hieno yhteistyöhenki ja valtava tahto sekä voimakas sitoutuneisuus ja innostus kaikkien paketin sääntöjen soveltamiseen. Nämä asiat taataan SafeSeaNet-turvajärjestelmällä sekä kaikilla muilla huipputeknisillä välineillä, joiden avulla autetaan yleisöä varmistamaan, että Euroopan unionin sääntöjä todella sovelletaan. Tiedätte hyvin, että silloin kun komissiolla on erityinen lakisääteinen vastuu, se pystyy kääntymään viraston puoleen saadakseen apua teknisluonteisten tehtävien suorittamiseen.
<P>
Aion jatkaa edeltäjäni Jacques Barrot'n linjoilla ja turvautua meriturvallisuusviraston yhteistyöhön. Mielestäni virasto on tehokas ja hyvin johdettu ja täynnä oikein asennoituvia ihmisiä, jotka uskovat tekemäänsä työhön. Tämä koskee esimerkiksi niitä tarkastuksia, joiden tarkoituksena on varmistaa asetusten moitteeton soveltaminen tai liikenteen seurantajärjestelmien toteuttaminen. Esitän viimeisen huomautukseni erityisesti Dirk Sterckxille, ja haluan siinä korostaa viraston olennaista merkitystä SafeSeaNetin eli eurooppalaisen merenkulun tiedonvaihtojärjestelmän toteuttamisessa sekä alusten kaukotunnistus- ja seurantajärjestelmää varten tarkoitetun Euroopan tietokeskuksen perustamisessa.
<P>
Vaikka näitä tehtäviä ei nimenomaisesti mainita virastosta annetussa asetuksessa, ne ovat yhdenmukaisia sen kanssa, sillä uusin tarkistus on vuodelta 2004. Tehtävät sisällytetään varmasti asetuksen seuraavaan tarkistukseen, jonka valmistelu on parhaillaan käynnissä. Se, että näitä erityistehtäviä ei mainita direktiiveissä tai asiaa koskevissa asetuksissa, ei vaikuta millään tavoin komission ja meriturvallisuusviraston väliseen tehtäväjakoon.
<P>
Vastauksellani haluan saada parlamentin vakuuttuneeksi siitä, että komissio haluaa ja on päättänyt soveltaa niitä sääntöjä, jotka olemme viraston tuella hyväksymässä. Ei olisi mitään järkeä ilmoittaa kansalaisille, että olemme tehneet heidän hyväkseen jotain myönteistä, ellemme sitten pystyisikään soveltamaan tätä myönteistä asiaa käytäntöön ja varmistamaan sen noudattamista. Olisi pidettävä mielessä, että neuvostossa edustettuina olevat jäsenvaltiot ovat olennainen osa tätä sopimusta. Koska ne toimivat kanssamme lainsäätäjänä, uskon niiden soveltavan sääntöjä, jotka olemme hyväksymässä. On täysin selvää, että komissio huolehtii tämän sitoumuksen noudattamisesta ja kunnioittamisesta, ja se tekee sen meriturvallisuusviraston teknisen tuen avulla.
<SPEAKER ID="366" NAME="Luis de Grandes Pascual" LANGUAGE="ES">
Arvoisa puhemies, olemme mielestäni päässeet tavoitteeseemme, ja meidän kaikkien pitäisi iloita siitä, että olemme näin pitkän matkan jälkeen saavuttaneet tämän vaiheen. Mielestäni yhteispäätösmenettelyn käyttö on perusteltua nimenomaan tämän paketin ja siihen sovelletun käsittelymenettelyn yhteydessä.
<P>
Keskeistä tässä paketissa oli vaatimus komission, neuvoston ja parlamentin välisen yhteisymmärryksen saavuttamisesta. Oli erinomaista, että parlamentti otti ohjat käsiinsä - se oli nyt perustellumpaa kuin koskaan ennen - ja vaati antamaan paketille aivan olennaisen merkityksen. Emme alun alkaenkaan olisi hyväksyneet minkäänlaista jakoa tai erottelua, koska tavoitteenamme oli meriturvallisuuden takaava kokonaispaketti.
<P>
Mielestäni voimme olla luottavaisin mielin: tulevaisuuden varalta on annettu takeet siitä, että tilapäiset poliittiset toimenpiteet ovat tarpeettomia. Näin ollen säästymme häpeällisiltä tilanteilta, joissa tietyt vallanpitäjät arvostelevat joidenkin hallitusten kantoja ja joutuvat kiittelemään joidenkin toisten kantoja. Tulevaisuudessa tärkeimmät päätökset tehdäänkin riippumattomissa komiteoissa, jotka hyödyntävät päätöksentekovälineitä tarkasti, arvovaltaisesti, nopeasti ja taitavasti. Näin varmistetaan, että tehdyt päätökset ovat täsmällisiä, asiallisia ja oikeudenmukaisia.
<P>
Totean tämän siksi, että paketissa on jouduttu löytämään tasapaino monien erilaisten asioiden välille: luokituslaitokset ja merenkulkuvälineet on jouduttu yhdistämään samaan pakettiin, kaikki etunäkökohdat on jouduttu käsittelemään avoimesti ja ennen kaikkea parlamentin on pitänyt ottaa ohjat käsiinsä.
<P>
Meidän pitäisi olla tyytyväisiä siihen, että parlamentti on osoittanut johtamistaitonsa. Se voi nyt ylpeänä todeta täysin avoimesti, ettei Euroopan unioni ole odottanut IMO:a - Kansainvälistä merenkulkujärjestöä - vaan että olemme johtaneet toimintaa.
<P>
Se oli velvollisuutemme, eikä meidän tarvinnut odottaa ketään. Mielestäni voimme olla tyytyväisiä ja toiveikkaita tulevaisuuden suhteen ja luottaa siihen, ettei virheitä toisteta ja että olemme ottaneet opiksemme aiemmista kokemuksista.
<SPEAKER ID="367" NAME="Dominique Vlasto">
esittelijä. - (FR) Arvoisa puhemies, toteaisin lopuksi, että yhdessä suorittamamme työn ansiosta meidän ei tarvitse - edellyttäen tietenkin, että parlamentti hyväksyy paketin - tuntea niin suurta huolta merten, rannikoiden ja kansalaisten suojelusta.
<P>
Nyt on tärkeintä panna täytäntöön ehdotukset ennaltaehkäisyä ja noudattamisen valvontaa koskeviksi säännöksiksi, joiden on oltava asianmukaisesti voimassa kaikissa jäsenvaltioissa. Jos pystymme tekemään tämän, olemme auttaneet merellisen perintömme säilyttämisessä.
<P>
Olen kiitollinen komission jäsenelle, joka on osoittanut pyrkivänsä määrätietoisesti varmistamaan, että EU:n direktiivi pannaan täytäntöön sen sijaan, että siitä vain keskusteltaisiin.
<SPEAKER ID="368" NAME="Dirk Sterckx">
esittelijä. - (NL) Arvoisa puhemies, panen jälleen kerran merkille, että parlamentissa vallitsee yksimielisyys. Suuri enemmistö tukee tämän paketin sisältöä ja saavuttamaamme kompromissia. Mielestäni tämä on kaikille mukana oleville merkki siitä, ettei kyse ole aatteellisesta ristiriidasta vaan pikemminkin käytännön järjestelyistä meriturvallisuuden parantamiseksi.
<P>
Haluan myös kiittää komission jäsentä hänen vastauksestaan kysymykseeni, joka koski epätietoisuutta virastosta ja sen asemasta. Siltä varalta että asia on päässyt unohtumaan: virasto oli osa ensimmäistä Erika-pakettia.
<P>
Virasto oli yksi ensimmäisistä ehdotuksista: virasto, johon koottaisiin tarvittava taitotieto ja asiantuntemus sen varmistamiseksi, että me - varsinkin komissio, mutta myös parlamentti - saamme tukea tehtävässämme, säädösten antamisessa.
<P>
Arvoisa komission jäsen, toteankin olevani tyytyväinen yhteisymmärrykseen ja olevani ylpeä saavutuksistamme, mutta olen kuitenkin sitä mieltä - kuten sekä te että Dominique Vlasto jo totesitte - että kaikki riippuu nyt täytäntöönpanon laadusta. Tavoitteena on saada kaikkiin jäsenvaltioihin asiantuntevia viranomaisia esimerkiksi hätään joutuneiden alusten vastaanottamista varten. Jos asiantuntemuksen taso ei ole tyydyttävä, komission on ryhdyttävä toimiin.
<P>
Nyt on siis komission, komission yksiköiden ja viraston tehtävä varmistaa, että jäsenvaltiot todella toteuttavat ne säännöstöön sisällyttämänsä toimet, jotka koskevat satamavaltioiden suorittamaa valvontaa, luokituslaitoksia, SafeSeaNet-tiedonvaihtojärjestelmää ja kaikkia parhaillaan viimeistelemiämme tai kehittämiämme asioita.
<P>
Arvoisa komission jäsen, tarkkailemme teitä, ja jos liikenneasiat säilyvät teidän vastuullanne seuraavassa komissiossa, tarkkailemme teitä edelleen varmistaaksemme, että laatu vastaa tavoitteitamme. Toivotan siis kaikkea hyvää. Pidämme teitä silmällä ja tuemme teitä uudelleen, jos lisäehdotuksia tarvitaan.
<SPEAKER ID="369" NAME="Jaromír Kohlíček">
esittelijä. - (CS) Rohkenen käyttää parlamentille suotua harvinaislaatuista oikeutta ja oikaista kollegaani, sillä kyse ei ole ainoastaan siitä, jatkaako komission jäsen tehtävässään, jotta voimme pitää häntä silmällä, vaan myös siitä, jatkammeko me tehtävässämme. Tässä kaikki, mitä halusin oikaisusta sanoa. Kiitän kaikkia, jotka ovat olleet mukana tämän paketin laatimisessa. Paradoksaalista kyllä, tästä asiakirjasta on tulossa puheenjohtajavaltio Tšekin ensimmäinen suuri menestys Euroopan komissiossa, halusimmepa sitä tai emme. Käsittelen Georgios Toussasin varsin purevia huomautuksia siitä, miten paketissa jätetään kokonaan huomiotta työolot merellä. On totta, että paketissa ei varsinaisesti käsitellä suoraan alusten miehistöjen työolosuhteita, lukuun ottamatta vaikeuksissa olevien ja merionnettomuuksiin joutuneiden alusten miehistöjen asianmukaista kohtelua. Uskon kuitenkin Euroopan parlamentin palaavan yhdessä komission kanssa tähän aiheeseen lähitulevaisuudessa. Osallistumme joka tapauksessa samalla tavalla muiden liikenteen alojen käsittelyyn, joten se olisi ainoastaan johdonmukaista. Toistaiseksi merenkulun turvallisuutta koskevaa tärkeää kysymystä ei ole käsitelty riittävästi, kuten maaliikennettä. Palatakseni vielä kerran siihen, mistä aloitin: olen sitä mieltä, että kunhan vain voimme yhdistää voimamme komission jäsenen Antonio Tajanin kanssa yhteisessä tehtävässämme, yhteistyö on mahdollista.
<SPEAKER ID="370" NAME="Paolo Costa" LANGUAGE="IT">
Arvoisa puhemies, hyvät kollegat, esittäisin vielä omasta puolestani kiitokset kaikille, jotka ovat osallistuneet tähän pitkään ja merkittävään tehtävään. Esitän sydämelliset kiitokset ja kiitän teitä vilpittömästi, sillä nyt EU:n säädökset, meriturvallisuutta koskevat eurooppalaiset säännöt, ovat varmasti aikaisempaa paremmat. On tietenkin komission tehtävä varmistaa niiden soveltaminen käytäntöön, ja olen varma, että komission jäsen kantaa kortensa kekoon varmistaakseen, että säännöt saavat todellista sisältöä. Onneksi osa säännöistä tulee välittömästi voimaan. Joissakin muissa tapauksissa komission on varmistettava, että direktiivit saatetaan osaksi kansallista lainsäädäntöä.
<P>
On selvää, että heti yhden vaiheen päättyessä käynnistyy välittömästi toinen. Jätimme monia kysymyksiä taaksemme, mutta nyt niitä pitäisi kenties tarkastella uudelleen. Mainitsen niistä vain kaksi: emme ole vielä kunnolla viimeistelleet hätäsatamia koskevia yksityiskohtia, ja toivon, ettei tämä aiheuta vaaroja, mikäli merellä joudutaan vaikeuksiin. Toinen ongelma on matkustajien vakuutusturvan laajentaminen sisävesiliikenteeseen sekä kotimaan meriliikenteen laajentaminen.
<P>
Voisimme sanoa vielä paljon enemmän, mutta siitä ei olisi juurikaan hyötyä. Nyt kannattaa kenties vielä kerran kiittää komissiota sen aloitteista ja komission jäsentä parlamentin toiminnan tunnollisesta seuraamisesta sekä vahvistaa parlamentin toimintatapa oikeaksi sortumatta kuitenkaan liialliseen omahyväisyyteen. Luulen, että tarkastellessamme ehdotusta, josta lainsäädäntöprosessi sai alkunsa, ja muistellessamme, miten sitä ruodittiin yksityiskohtaisesti, jotta neuvoston alkuperäisestä kannasta päästiin lopputulokseen, voimme mielestäni todeta ylpeinä, että parlamentti on hoitanut tehtävänsä. Siihen sisältyy paljon muutakin kuin vain toiminta - en voi puhua "valvojasta", koska valvonnan hoitaa komissio - sanokaamme vaikka EU:n lainsäädännön määrätietoisena puolustajana ja siinä asemassa, joka EU:n on täytettävä yhteisen edun nimissä.
<SPEAKER ID="371" NAME="Gilles Savary" LANGUAGE="FR">
Arvoisa puhemies, vain muutamaa poikkeusta lukuun ottamatta jokainen parlamentissa tietää, mitä säädösten antaminen ja lisäarvon tuominen komission ehdotuksiin merkitsee. Tästä näkökulmasta haluaisin toistaa Paolo Costan huomautuksen: parlamentille tämä ei ole vain esimerkkitapaus, josta se voi olla ylpeä, vaan kiehtovaa todellisuutta nyt, kun Eurooppa tarvitsee nostetta.
<P>
Koska en ole varma, onko tätä seikkaa korostettu riittävästi, haluaisin todeta, että tämä seitsemän plus yhden tekstin säädöspaketti etenee tosiasiassa kahdessa vaiheessa: pakettiin kuuluu viisi plus yksi tekstiä, joita koskeva sovittelumenettely ja yhteisymmärrys parlamenttia kehotetaan huomenna vahvistamaan, ja kaksi muuta tekstiä - Emanuel Jardim Fernandesin mietintö ja minun mietintöni - jotka menevät toiseen käsittelyyn, koska alun perin neuvosto hylkäsi ne.
<P>
Koska olemme lähes ihmeen kaupalla päässeet yhteisymmärrykseen neuvoston kanssa sen ansiosta, että esittelijäkollegamme loivat meille siihen edellytykset omissa mietinnöissään, jotta neuvosto pääsisi yksimielisyyteen ja joutuisi vahvistamaan kantansa, Emanuel Jardim Fernandesin mietintö ja oma mietintöni ovat vasta toisessa käsittelyssä. Emme tietenkään halua, että niihin tehdään tarkistuksia, eikä niitä luullakseni tehdä, koska yhtään tarkistusta ei ole jätetty käsiteltäväksi. Toivomme, että mietinnöt hyväksytään huomenna nykyisessä muodossaan. Näin saamme paketin jälleen yhdistetyksi päästyämme neuvoston osalta erittäin hyvään lopputulokseen.
<P>
Arvoisa komission jäsen, toteaisin, että aloite on nyt komissiolla: kaikille on selvää, että parlamentissa annetut säädökset eivät riitä näiden monia aloja koskevien säädösten täytäntöönpanon valvontaan, vaan ne on saatettava osaksi jäsenvaltioiden kansallista lainsäädäntöä.
<P>
Käsittelen seuraavaksi vakuutusvaatimuksia, jotka koskevat kolmansille osapuolille aiheutuneita vahinkoja, toisin sanoen vakavaa ympäristön pilaamista ja merionnettomuuksista johtuvia vahinkoja. Henkilökohtainen mielipiteeni on, että meidän on huolehdittava erityisesti tärkeimpien kansainvälisten yleissopimusten ratifioinnista, koska jäsenvaltiot ovat sitoutuneet siihen. Mielestäni komission olisi myös hyvä antaa parlamentille tätä aihetta koskeva kertomus vuonna 2012.
<SPEAKER ID="372" NAME="Emanuel Jardim Fernandes" LANGUAGE="PT">
Arvoisa puhemies, haluan aluksi kiittää puheenjohtajavaltio Ranskaa siitä, että se antoi meille mahdollisuuden päättää paketin käsittelyn lopullisesti. Esitän erityiskiitokset komission varapuheenjohtajalle Antonio Tajanille ja komissiolle sen merkittävästä panoksesta neuvottelujen viimeisessä vaiheessa. Kiitän teitä kaikkia myös esittämistänne huomautuksista ja puheenvuoroistanne. Haluan erityisesti mainita kaikki esittelijät, varsinkin Jaromír Kohlíčekin, ja luvallanne myös varjoesittelijä Rosa Miguélez Ramosin. He varmistivat etteivät jäsenvaltioiden väliset kiistat, jollaisia ilmeni Prestigen haaksirikon yhteydessä, enää toistu, ja että jokainen ymmärtää todellisen vastuunsa, kun pahin tapahtuu. Kiitän Paolo Costaa, jonka kanssa työskentelin koko prosessin ajan erityisesti matkustajaliikenteen harjoittajien vastuuta koskevan mietinnön parissa toimiessani Euroopan parlamentin sosialidemokraattisen ryhmän esittelijänä. Hän varmisti, että matkustajien suojelu turvataan kaikissa meriliikennemuodoissa, toisin sanoen matkustajat saavat rahallisen korvauksen onnettomuustapauksissa. Lisäksi hän varmisti, että mahdollisesti eniten haittaa kärsivät on myös suojattu parhaiten, nopeasti ja jopa etukäteen riippumatta siitä, kuka on syyllinen.
<P>
Käytössä on selkeitä ja helposti saatavilla olevia oikeussuojakeinoja, jotka perustuvat täsmällisiin ja etukäteen saatavilla oleviin tietoihin. Kuten jo totesin, kolmannen meriturvallisuuspaketin hyväksyminen on merkittävä saavutus EU:n lainsäädäntöprosessille. Komissio, neuvosto ja parlamentti ovat hyväksyneet säädöksen, jolla parannetaan kaikkien elämää, edistetään merien ja sisävesien turvallisuuden parantamista ja varaudutaan tulevaisuuteen. Äänestämällä huomenna tämä paketin puolesta osoitamme kunnioitusta kaikille aikaisempien ja viimeaikaisten merionnettomuuksien uhreille ja arvostamme kansalaisia ja yrityksiä.
<P>
Arvoisa varapuheenjohtaja, toivon, että tämän paketin yhteydessä huomenna hyväksyttäviä säännöksiä noudatetaan, jotta kansalaisissa heränneet odotukset voidaan täyttää parantamalla heidän turvallisuuttaan ja oikeuksiaan.
<SPEAKER ID="373" NAME="Georg Jarzembowski" AFFILIATION="PPE-DE">
(DE) Arvoisa puhemies, kun päätämme tämän keskustelun kiitettyämme komission varapuheenjohtajia Jacques Barrot'ta ja Antonio Tajania ja puheenjohtajavaltio Ranskaa sekä erityisesti Dominique Bussereauta, meidän pitäisi kiittää myös niitä sovittelukomitean ja liikenne- ja matkailuvaliokunnan jäseniä, jotka ovat työskennelleet kanssamme tämän asian parissa vuosien ajan. Hoitamalla tehtävänsä he ovat mahdollistaneet saavuttamamme menestyksen, ja pyydän, että kiitämme heitä siitä.
<SPEAKER ID="374" NAME="Inés Ayala Sender" AFFILIATION="PSE">
(ES) Arvoisa puhemies, jatkaisin vielä hieman siitä, mitä Georg Jarzembowski juuri totesi. Haluamme myös kiittää häntä toiminnasta meriturvallisuuden parantamista käsitelleen väliaikaisen valiokunnan puheenjohtajana. Kyseinen valiokunta perustettiin selvittämään Prestigen tapausta, josta kaikki tänään parlamentissa käsitellyt asiat jollain tavoin juontavat juurensa.
<P>
Mikäli emme enää toimisi yhdessä Georg Jarzembowskin kanssa, haluan kertoa hänelle, että emme koskaan unohda hänen valiokunnassa osoittamaansa kyvykkyyttä.
<SPEAKER ID="375" NAME="Puhemies">
(ES) Hyvä Inés Ayala Sender, puhemiehen ominaisuudessa kiitän tietenkin myös Georg Jarzembowskia, joka on ehdottomasti ollut erittäin tehokas puheenjohtaja, ja toivotan hänelle onnea ja menestystä.
<P>
Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 142 artikla)
<SPEAKER ID="376" NAME="Dushana Zdravkova  " LANGUAGE="BG">
Hyvät kollegat, saavutetun kompromissin avulla kootaan yhteen turvallisuutta koskevat EU:n säädökset ja vahvistetaan tärkeiden kansainvälisten sopimusten saattaminen osaksi yhteisön säännöstöä. Hyväksyessään tämän Euroopan parlamentti vahvistaa uuden arviointiperusteen aluksia koskevan onnettomuustutkinnan vaatimustasolle.
<P>
Nämä toimenpiteet on hyväksytty öljysäiliöalus Erikan onnettomuuden takia, mutta haluan muistuttaa teitä toisesta, uudemmasta tapauksesta. Hera ja koko sen 19-henkinen miehistö upposivat 13. helmikuuta 2004 7,5 meripeninkulman päässä Bosporinsalmesta olosuhteissa, jotka ovat edelleen selvittämättä. Onnettomuus tapahtui viisi vuotta sitten yhdessä maailman vilkkaimmin liikennöidyistä ja tiukimmin valvotuista paikoista, eikä kukaan edelleenkään pysty sanomaan, miten ja miksi alus upposi. Kukaan ei myöskään pysty kertomaan, mitä pelastustoimia hätäsignaalin vastaanottamisen jälkeen toteutettiin.
<P>
Onnettomuuden syiden ja seurausten tutkinta on toistaiseksi ajautunut umpikujaan. Ainoa asia, joka voidaan varmasti vahvistaa todeksi, on se, että 17 Euroopan unionin kansalaista ja kaksi ukrainalaista menehtyi. Ketään ei ole vielä asetettu vastuuseen tästä.
<P>
On selvää, ettei antamillamme uusilla säännöillä estetä tällaisia onnettomuuksia, mutta toivon, että niillä varmistetaan avoimen, perinpohjaisen ja puolueettoman tutkinnan suorittaminen, jotta syylliset saadaan vastaamaan teoistaan.
