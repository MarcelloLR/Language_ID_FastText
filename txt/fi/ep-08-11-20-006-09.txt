<CHAPTER ID="006-09">
9. EU ja matkustajarekisteritiedot (äänestys) 
<P>
- Ennen äänestystä:
<SPEAKER ID="106" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, arvoisa Euroopan komission varapuheenjohtaja, arvoisat ryhmien puheenjohtajat ja parlamentin jäsenet, puheenvuoroni teille äänestysten aikana on varsin tunnepitoinen.
<P>
Olen iloinen siitä, että puheenjohtajavaltiona toimivalle Ranskalle on annettu mahdollisuus puhua parlamentille EU:n matkustajarekisteritiedoista. Tämä hanke herättää paljon kysymyksiä, pelkoja ja odotuksia, joita kaikkia kannattaa tarkastella lähemmin.
<P>
Siihen osallistuu useita julkisia ja yksityisiä tahoja, ja siinä on kyse Euroopan unionin sisäisestä turvallisuudesta, sen perusvapauksien ja -oikeuksien käsitteestä ja tietyistä näkökulmista, jopa sen kansainvälisestä politiikasta.
<P>
Siksi tähän ohjelmaan tarvitaan järjestelmällinen, yhteinen ja asteittainen lähestymistapa.
<P>
Olemme kuuden viime kuukauden aikana käyneet avoimia, hyvin perusteltuja keskusteluja tietyistä konkreettisista kysymyksistä. Olemme kuulleet lentomatkailualan yrityksistä, jäsenvaltioiden turvallisuudesta vastaavista laitoksista ja EU:n terrorismin torjunnan koordinaattorista. Olemme toimineet täysin avoimesti tietosuojaviranomaisten kanssa ja minun täytyy sanoa, että Euroopan tietosuojavaltuutetun apu oli äärimmäisen hyödyllistä.
<P>
Puheenjohtajavaltio Ranska sai perusoikeusvirastolta lausunnon, ja tämä aloite oli ensimmäinen.
<P>
Samassa avoimuuden hengessä neuvosto esitti toiveensa hyvin tiiviistä yhteistyöstä tämän parlamentin kanssa riippumatta siitä, mikä oikeusperusta tai institutionaalinen kehys on voimassa. Siksi ehdotin tälle parlamentille ohjelmaa koskevien näkemysten vaihtamista mahdollisimman usein. Esittelijänne sai myös epävirallisesti yksityiskohtaisia tietoja työn jokaisessa vaiheessa kuuden viime kuukauden aikana.
<P>
Ensi viikolla puheenjohtajavaltio esittää oikeus- ja sisäasioiden neuvostolle hyväksyttäväksi kirjallisen edistymiskertomuksen. Lupaan parlamentille, että tämä yhteenveto lähetetään teille.
<P>
Meidän on pystyttävä käsittelemään keskustelussamme kaikkia ohjelmassa heränneitä kysymyksiä. Niitä on kolmenlaisia.
<P>
Ensimmäinen on se, että tämä väline on korvaamaton, minkä todistaa esimerkiksi sen käyttö huumeiden torjunnassa. Ranskassa ohjelman ansiosta lentoasemilla pysäytettyjen huumeiden osuus on 60-80 prosenttia. Puolitoista tonnia huumeita vuodessa on selvä todiste, ja mikä on hyödyllistä huumeiden torjunnassa on hyödyllistä myös terrorismin torjunnassa. EU:n terrorismin torjunnan koordinaattorille, joka työskentelee tiiviissä yhteistyössä jäsenvaltioiden asiasta vastaavien laitosten kanssa, tämän ohjelman tiedot ovat selvästi hyödyllisiä lähinnä siksi, että terroristit ovat erityisen haavoittuvia rajanylityspaikoilla.
<P>
Toinen tärkeä kysymys on, että me tarvitsemme ilmiselvästi oikeuksien ja vapauksien suojelemisen periaatteet, joita on kunnioitettava koko Euroopassa aina tietoja käytettäessä. Näitä tietoja kerätään ja käsitellään nyt hyvin erilaisilla menetelmillä, mikä ei ole Euroopan unionin mittakaavassa riittävää. Tarvitsemme yhdenmukaistetut standardit, ja kaikki hyödytön tai suhteeton on tietysti hylättävä tai siitä on rangaistava.
<P>
Kolmas tärkeä kysymys on kansainvälistä laatua. Tietyt tahot haluavat kehittää kokonaisvaltaisen politiikan, Amerikan mallille vaihtoehtoisen mallin, ja Euroopan täytyy pystyä edistämään tätä mallia kansainvälisellä tasolla.
<P>
Euroopan unionilla on valtuudet puuttua yhteiseen maailmanlaajuiseen toimintaan, jotta se voi vaikuttaa tapaan, jolla näitä tietoja ja ohjelmia käytetään ja säädellään. Siinä on vaikutusvallan lisäksi kysymys myös arvojemme kunnioittamisesta. Meidän lentoyhtiömme ja kansalaisemme pyytävät meitä tekemään tämän, jotta liian moninaisten kansallisten vaatimusten aiheuttamat rajoitukset vähenisivät.
<P>
Arvoisa puhemies, valiokunnan puheenjohtajat ja parlamentin jäsenet, sitä meidän on pohdittava yhdessä.
<P>
(Suosionosoituksia)
<SPEAKER ID="107" NAME="Sophia in 't Veld" AFFILIATION="ALDE">
- (EN) Arvoisa puhemies, puhun hyvin lyhyesti. Kiitän neuvostoa lausunnosta. Haluaisin - myös muiden ryhmien varjoesittelijöiden puolesta - sanoa, että Euroopan parlamentti on vakavasti otettava kumppani ja täysin valmis osallistumaan tähän prosessiin. Me ilmaisemme kuitenkin virallisen kantamme vasta sitten, kun kaikkiin Euroopan parlamentin, Euroopan tietosuojavaltuutetun, kansallisten tietosuojaviranomaisten, perusoikeusvirastojen ja lentoyhtiöiden esittämiin kysymyksiin ja vastalauseisiin on annettu täydelliset, tyydyttävät ja yksityiskohtaiset vastaukset, koska ne kaikki ovat oikeutettuja asianmukaiseen vastaukseen.
<P>
Neuvosto on usein luvannut sitoutua Lissabonin sopimuksen uudistuksiin. Näiden uudistusten puuttuessa pyydän neuvostoa toimimaan Lissabonin sopimuksen hengen mukaisesti ja noudattamaan tämän parlamentin suosituksia tai selittämään asian ei niinkään Euroopan parlamentille vaan EU:n kansalaisille.
<P>
Kahdeksan vuotta Nizzan jälkeen näiden poliisi- ja oikeusalan yhteistyöhön liittyvistä asioista päätetään valitettavasti edelleen suljettujen ovien takana ilman merkittävää demokraattista valvontaa. Siksi toivon, että jäsenvaltiot osoittaisivat samaa määrätietoisuutta, rohkeutta ja päättäväisyyttä demokraattisissa uudistuksissa, niin kuin ne tekivät talouskriisissä.
<P>
Lopuksi vetoan kollegoihini, että he tukisivat tätä päätöslauselmaa ja antaisivat neuvostolle selvän poliittisen viestin.
<P>
(Suosionosoituksia)
<SPEAKER ID="108" NAME="Daniel Cohn-Bendit" AFFILIATION="Verts/ALE">
(FR) Arvoisa puhemies, koska ministeri Jouyet on poistumassa, parlamentin pitäisi mielestäni kiittää häntä. Hän on ollut yksi uutterimmista tuntemistamme ministereistä. Toivotan hänelle onnea.
<P>
(Kovaäänisiä suosionosoituksia)
<SPEAKER ID="109" NAME="Puhemies">
(EN) Kiitos paljon, jäsen Cohn-Bendit. Ollaanpa sitä hyvällä tuulella tänään!
