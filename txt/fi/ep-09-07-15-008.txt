<CHAPTER ID="008">
Iran (keskustelu) 
<SPEAKER ID="122" NAME="Puhemies">
(IT) Esityslistalla on seuraavana neuvoston ja komission julkilausumat Iranista.
<SPEAKER ID="123" NAME="Carl Bildt">
neuvoston puheenjohtaja. - (EN) Arvoisa puhemies, on kunnia seistä täällä ensimmäistä kertaa. Odotan olevani täällä usein läsnä tulevien kuuden kuukauden aikana tarkastelemassa eri asioita.
<P>
Tällä kertaa esityslistallamme on Iran. Ennen kuin syvennyn asiaan, esitän vilpittömät surunvalittelumme Iranille aiemmin tänään tapahtuneen valitettavan onnettomuuden johdosta. Pahoittelemme syvästi ihmishenkien menetystä ja esitämme osanottomme kaikkia murhenäytelmästä kärsineitä kohtaan.
<P>
Iranin kysymys on eittämättä erittäin korkealla sijalla Ruotsin puheenjohtajakauden esityslistalla. Se johtuu vaalituloksesta ja vaalien jälkeen esiin nousseista lievästi sanottuna kyseenalaisista seikoista sekä vaaleja seuranneista poliittisista tapahtumista.
<P>
Lienette kaikki tietoisia siitä, että Euroopan unioni on omaksunut hyvin voimakkaan ja periaatteellisen kannan näihin tapahtumiin. Olemme toistaneet, että vaalien järjestämiseen liittyvät kysymykset ovat asioita, jotka Iranin viranomaisten on tutkittava ja selvitettävä perin pohjin. Olemme myös reagoineet hyvin selvästi siihen, mitä Teheranin kaduilla on tapahtunut. Olemme tuominneet rauhanomaisiin mielenosoituksiin kohdistuneet tehoiskut, väkivallan ja voimankäytön ja tuomitsemme toimittajien, tiedotusvälineiden, viestinnän ja mielenosoittajien vastaiset tehoiskut. Ne ovat edustamiemme normien ja arvojen vastaisia, mutta myös selvästikin monien avoimempaa ja uudistusmielisempää yhteiskuntaa haluavien iranilaisten tahdon vastaisia.
<P>
Näin ollen pitäydymme periaatteellisessa politiikassamme ja haluamme luoda paremman ja uuden suhteen Iranin kansakuntaan. Se on rikas kansakunta, jolla on paljon annettavaa maailman ja oman alueensa kehittämiseksi, ja toivomme, että jossakin vaiheessa - toivottavasti ei kovin pitkän ajan kuluttua - voimme luoda tällaisen aidon, uuden suhteen.
<P>
Ennen kuin lopetan, mainitsen vielä asian, joka on pitänyt meidät varsin kiireisinä, eli sen, että Iranin viranomaiset pidättivät joitakin yhteisön edustustojen henkilöstön jäseniä sekä yhteisön kansalaisia. Olemme olleet jatkuvasti yhteydessä Iranin viranomaisiin näiden asioiden johdosta. Pidämme kyseisiä henkilöitä vastaan esitettyjä syytteitä perusteettomina, ja voin vakuuttaa teille, että jatkamme asioiden selvittämistä Iranin viranomaisten kanssa kaikin tavoin, kunnes ne saadaan ratkaistua tyydyttävällä tavalla - eli kun kyseiset henkilöt vapautetaan.
<SPEAKER ID="124" NAME="Catherine Ashton">
komission jäsen. - (EN) Arvoisa puhemies, nyt on koittanut ensimmäinen tilaisuuteni onnitella kaikkia parlamentin jäseniä heidän valinnastaan Euroopan parlamenttiin. Totean komission puolesta, että odotamme mielenkiinnolla teidän kanssanne tehtävää rakentavaa yhteistyötä, kuten esimerkiksi meihin kohdistuvien kiireellisimpien kansainvälisten haasteiden parissa, joihin tämänpäiväinen keskustelunaihe todella kuuluu. Kollegani Benita Ferrero-Waldner on tällä viikolla matkoilla, joten tarjouduin mielihyvin käyttämään hänen puolestaan puheenvuoron tänään parlamentissa.
<P>
Parlamentilla on tärkeä tehtävä ylläpidettäessä ja kehitettäessä Euroopan unionin ja Iranin islamilaisen tasavallan välisiä suhteita. Parlamentin suhteista Iraniin vastaavan valtuuskunnan ja Majlis-parlamentin jäsenten välisillä vierailuilla on jo edistetty merkittävästi keskinäistä yhteisymmärrystä. Parlamentti on myös hoitanut tehtävänsä luotaessa useita välineitä, jotka toimivat tärkeänä perustana EU:n toteuttaessa toimia Iranissa, ja toivomme komissiossa, että niitä voidaan vielä hyödyntää tulevina vuosinakin.
<P>
Tämänpäiväisen keskustelun kannustimena olivat Iranissa hiljattain toimitetut presidentinvaalit ja niitä seuranneet tapahtumat. Kuten puheenjohtajavaltion edustaja juuri totesi, vaikka Iranin poliittinen kehitys on pääasiallisesti Iranin kansalaisten asia, on selvää, mikä on sen laajempi merkitys, ja meidän on syytä seurata tiiviisti tilanteen kehittymistä.
<P>
Euroopan unioni on omaksunut hyvin selvän kannan Iranin presidentinvaalien jälkeiseen tilanteeseen ja pysyy kannassa yhtenäisenä. Olemme ilmaisseet kunnioittavamme täysimääräisesti Iranin itsemääräämisoikeutta mutta korostaneet tuntevamme samalla syvää huolestuneisuutta vaalien jälkeisistä väkivaltaisuuksista, aivan kuten tekisimme, jos ihmishenkiä menetetään tai oikeuksia uhataan jossakin muussa valtiossa.
<P>
Syytökset, joiden mukaan yhteisö on puuttunut Iranin vaaleihin tai osallistunut niitä seuranneisiin mielenilmauksiin, ovat perusteettomia. Rauhanomaisten mielenosoitusten tukahduttaminen, mielivaltaiset pidätykset ja tiedotusvälineiden ankara sensurointi ovat kuitenkin ihmisoikeusrikkomuksia, joita ei voida pitää minkään valtion sisäisinä asioina. Iranissa tällä hetkellä vallitsevasta arkaluonteisesta tilanteesta huolimatta komissio pitää hyvin tärkeänä vuoropuhelun ylläpitämistä. Näin oli ennen vaaleja ja näin on nytkin.
<P>
Euroopan unionilla ja Iranilla on paljon yhteisiä ja kiireellisiä huolenaiheita, kuten huumekaupan torjuminen ja afgaanipakolaisten tukeminen. Ne edellyttävät jatkuvaa huomiota ja yhteistyön tekemistä, ja toivomme Iranin olevan samaa mieltä asiasta.
<P>
Komissio pohtii edelleen keinoja hyödyntää yhteisön välineitä toteutettaessa rakentavia toimia Iranissa. Molemminpuolista yhteisymmärrystä voidaan parantaa esimerkiksi jatkamalla yhteistyötämme Erasmus Mundus -opiskelijavaihdon välityksellä.
<P>
Olemme vakuuttuneita siitä, että Euroopan unionin olisi pidettävä kaikki käytettävissä olevat viestintäkanavat avoimina Iranin suhteen. On pyrittävä olemaan tekemisissä Iranin kanssa kaikin tavoin. Olemme valmiit jatkamaan ja laajentamaan yhteistyötä jatkossa, aina kun se on mahdollista ja järkevää.
<P>
Olemme tällä hetkellä Iranin hallituksen kanssa eri mieltä monista asioista, joista jotkin ovat hyvin vakavia. Vetoamme Iranin hallitukseen, jotta voisimme yhdessä pyrkiä ratkaisemaan erimielisyyksiä vuoropuhelun avulla. Vain keskustelemalla yhteisistä haasteistamme keskinäisen kunnioituksen hengessä on toivoa selvitä niistä. Yhteisö ei ole sulkenut pois tällaisten keskustelujen mahdollisuutta ja on sille edelleen avoin.
<P>
Yhdyn lopuksi surunvalitteluihin, joita puheenjohtajavaltio esitti tämänpäiväiseen lento-onnettomuuteen joutuneiden iranilaisten ja armenialaisten perheille.
<SPEAKER ID="125" NAME="Jacek Saryusz-Wolski">
PPE-DE-ryhmän puolesta. - (EN) Arvoisa puhemies, puheenvuoroni kuvastaa toimikautensa päättävän ulkoasiainvaliokunnan ylimääräisessä kokouksessaan käymää keskustelua. Ylimääräinen kokous järjestettiin viime keskiviikkona, koska ei ollut aikaa kutsua koolle uutta valiokuntaa.
<P>
Kaikki tietävät tosiasiat liiankin hyvin, joten en tarkastele niitä lähemmin. Unionin velvollisuutena on painottaa ihmisoikeuksien yleismaailmallista luonnetta, seurata Iranissa tapahtuneita ihmisoikeusrikkomuksia hyvin tiiviisti ja kritisoida Irania raakuudesta ja väkivaltaisuudesta. Me ulkoasiainvaliokunnan jäsenet ja suhteista Iraniin vastaavan valtuuskunnan jäsenet tapasimme viime viikolla Iranin kansalaisyhteiskunnan edustajia, ja nämä ovat mielestämme erittäin tärkeitä näkökulmia.
<P>
Kannatamme täysin puheenjohtajavaltion, neuvoston ja komission tähän mennessä esittämiä lausuntoja ja kantoja, mutta pyydämme myös neuvostoa varmistamaan, että EU:n jäsenvaltiot ja niiden Teheranin-suurlähettiläät noudattavat täysimääräisesti EU:n suuntaviivoja, jotka koskevat ihmisoikeuksien puolustajia ja kidutuksen estämistä. Meidän olisi myös tuotava julki komissiolle, että painotamme kaikkien mahdollisten keinojen käyttämistä. Meidän olisi tuettava ja vahvistettava Iranin kansalaisyhteiskuntaan kuuluvia järjestöjä erityisesti demokratiaa ja ihmisoikeuksia koskevan eurooppalaisen rahoitusvälineen välityksellä; on myös toteutettava kaikki mahdolliset toimet uudistaaksemme sitoutumisemme tarkastelemaan Iranin kansalaisyhteiskunnan kanssa sellaisia kiistattomia aloja kuin laittomien lääkkeiden kauppaa, pakolaisasioita, opiskelijavaihtoja ja toimittajien vierailuja Eurooppaan vain joitakin aloja mainitakseni. Siten voitaisiin edistää ihmisten välisiä yhteyksiä ja parantaa ilmaisunvapautta kyseisessä valtiossa. Painostusta ihmisoikeusasioissa, kyllä, mutta ei eristämistä! Vuoropuhelua on käytävä, vaikka se onkin hyvin vaikeaa.
<P>
Käymme parhaillaan läpi hyvin hankalaa ja jännittynyttä vaihetta suhteissamme Iraniin. Ydinvoimaa koskeva keskeinen kysymys odottaa vastausta, ja kysymmekin: kuinka tästä edetään? Rangaistukset ovat yksi vaihtoehto, jota tarkastellaan. Olemme todella sitä mieltä, että unionin on pyrittävä uudelleen käymään vuoropuhelua Iranin kanssa näistä asioista. On entistä tärkeämpää rakentaa uusi, tuore luottamussuhde ja luoda vahva diplomaattinen prosessi. Meidän olisi annettava täysi tukemme neuvostolle ja komissiolle niiden toteuttaessa toimia. Vastaavasti meidän, Euroopan parlamentin, on jatkettava ponnistuksiamme Iranin-suhteidemme parlamentaarisen ja diplomaattisen ulottuvuuden lujittamiseksi vahvistamalla yhteyksiämme Iranin Majlis-parlamenttiin.
<SPEAKER ID="126" NAME="Richard Howitt">
S&D-ryhmän puolesta. - (EN) Arvoisa puhemies, oltiinpa Iranin vaalituloksesta mitä mieltä hyvänsä, on selvää, että kymmeniä, jopa satoja ihmisiä on loukkaantunut, kymmeniä ihmisiä on menehtynyt mielenosoituksissa, joita Iranissa on järjestetty vaalien jälkeen, ja tuhansia ihmisiä pidetään ilmeisesti poliittisina vankeina. Koko parlamentin olisi näin ollen epäröimättä tuomittava vaalien jälkeiset ihmisoikeusloukkaukset ja lehdistönvapaudelle asetetut esteet.
<P>
Kuten jäsen Saryusz-Wolski totesi viime viikolla järjestetyn ulkoasiainvaliokunnan kokouksen yhteydessä, meidän olisi tunnustettava, että paras tapa määritellä vapaat ja oikeudenmukaiset vaalit on kutsua vaalitarkkailijoita tarkkailemaan prosessia, mistä Euroopan unioni on jo niittänyt mainetta. Tässä tänään pidettävässä parlamentin istunnossa on otettava huomioon, että meidän puolestamme toiminut komissio ei luottanut siihen, että toimi olisi onnistuttu toteuttamaan riippumattomalla, oikeudenmukaisella ja objektiivisella tavalla, minkä vuoksi meillä on täysi syy suhtautua vaalituloksiin epäluuloisesti.
<P>
Tunnemme myötätuntoa niitä iranilaisia kohtaan, jotka ovat loukkaantuneet, jotka on vangittu tai joiden ihmisoikeuksia on loukattu. Ajattelemme ennen kaikkea heitä, mutta pyydän myös parlamenttia muistamaan erästä Yhdistyneen kuningaskunnan suurlähetystön iranilaista työntekijää. Hänet on vangittu, ja häntä syytetään täysin perusteettomasti mielenosoituksien lietsomisesta. Tunnemme myötätuntoa myös ranskalaista opiskelijaa kohtaan, jonka Iranin viranomaiset vangitsivat. Kiitämme puheenjohtajavaltio Ruotsin kollegojemme toimintaa; he tukivat näitä valtioita ja varmistivat, että Euroopan unioni reagoi asiaan keskitetyin toimin sekä pyysivät jatkamaan niiden toteuttamista.
<P>
Totean lopuksi olevani häpeissäni siitä, että Yhdistyneen kuningaskunnan kansallispuolue on käyttänyt ensimmäisen puheenvuoronsa tässä keskustelussa. Eräs parlamentin jäsen kuvaili nimittäin viime perjantaina islaminuskoa syöväksi, joka olisi poistettava yhteisöstä kemoterapialla. Se ei edusta Yhdistyneen kuningaskunnan kansalaisten kantaa eikä yhteisön kantaa islaminuskoon. Meidän on vastustettava tätä, kuten vastustamme epäoikeudenmukaisuutta kansainvälisestikin.
<SPEAKER ID="127" NAME="Annemie Neyts-Uyttebroeck">
ALDE-ryhmän puolesta. - (NL) Iran on isokokoinen valtio, jonka runsaslukuinen väestö on enimmäkseen nuorta iältään, jonka historia on pitkä ja vaiheikas ja jonka kulttuuri on vaikuttavaa. Lisäksi Iran sijaitsee alueella, joka kuuluu maailman arkaluonteisimpiin. Meidän ei pidä suhtautua välinpitämättömästi Iranin tapahtumiin kaikista näistä syistä mutta myös myötätunnosta kanssaihmisiämme kohtaan. Euroopan liberaalidemokraattien liiton ryhmä ei kannata väkivaltaista vallanvaihdosta. Katsomme kuitenkin, että kaikkien maailman kansojen, myös iranilaisten, on saatava valita omat johtajansa ja vaihtaa heidät, kun he eivät enää ole tehtäviensä tasalla.
<P>
Iranin nykyisen hallinnon aikana järjestetyt vaalit eivät täytä vapaita ja oikeudenmukaisia vaaleja koskevia kansainvälisiä normeja. Sama tilanne vallitsi viimeisimmissä presidentinvaaleissa. Iranissa voimassa olevista tiukoista rajoituksista huolimatta suuret väestönosat kieltäytyivät hyväksymästä virallisia tuloksia ja lähtivät kaduille osoittamaan mieltään. Iranin kansa ei ollut vakuuttunut äänien hyvin rajoitetusta tarkistuslaskennasta, minkä vuoksi mielenosoitukset jatkuivat.
<P>
Mielenosoitukset tukahdutettiin erityisen väkivaltaisesti, ja sortotoimet jatkuvat edelleen. Tuomitsemme ne ankarasti ja vetoamme Iranin viranomaisiin, jotta niistä tehdään välittömästi loppu ja kaikki vangitut vapautetaan. Ulkomaalaisten toimittajien, kansalaisjärjestöjen työntekijöiden ja Teheranissa sijaitsevien ulkomaiden suurlähetystöjen iranilaisen henkilöstön vainoaminen on myös lopetettava heti.
<P>
Hyvät parlamentin jäsenet, arvoisa puhemies, arvoisa neuvoston puheenjohtaja, arvoisa komission jäsen, sellainen hallinto, joka kääntyy omia kansalaisiaan ja omaa nuorisoaan vastaan, menettää kaiken legitiimiytensä, ei ainoastaan kotimaassa vaan myös kansainvälisesti. Niinpä on erityisen valitettavaa, että nämä järkyttävät tapahtumat sattuivat Yhdysvaltain presidentin ilmaistua halukkuutensa käydä vuoropuhelua Iranin kanssa. Iran on menettämässä historiallisen tilaisuuden saada historiansa ja kulttuurinsa arvoinen asema maailmassa.
<SPEAKER ID="128" NAME="Daniel Cohn-Bendit" LANGUAGE="FR">
Arvoisa komission jäsen, arvoisa neuvoston puheenjohtaja, arvoisa komission puheenjohtaja, hyvät parlamentin jäsenet, kun jokin kansa haluaa vapauttaa itsensä, se herättää meissä ihailua ja yhteisvastuun tunnetta. Tämä pätee Iranin kansaan. On totta, että vaalit päättyivät tosiasiallisesti ennen kuin ne olivat alkaneetkaan, mutta jopa näiden vaalien yhteydessä kävi niin, että Iranin kansa onnistui löytämään Akilleen kantapään ja ilmaisemaan haluavansa vapautta ja demokratiaa.
<P>
On etujemme mukaista ylläpitää vuoropuhelua Iranin (terroristi)hallinnon kanssa - sitä ei kukaan kiistä. Samalla emme kuitenkaan voi vain siirtyä käsittelemään jokapäiväisiä asioita. Se, mitä Teheranissa tapahtui, on todella kauhistuttavaa. Vankeja kidutetaan päivittäin iranilaisissa vankiloissa, eikä vain Yhdistyneen kuningaskunnan kansalaisia. Myös iranilaisia miehiä ja naisia kidutetaan päivittäin näissä vankiloissa.
<P>
Niinpä yhteisön on korotettava ääntään. Tiedän, että on vaikea tasapainottaa eurooppalaisten ja iranilaisten etuja ja suojelua, koska ne eroavat usein toisistaan. Vaikka se on monimutkaista, on kuitenkin tärkeää korostaa, että osoitamme päivittäin yhteisvastuuta iranilaisia kohtaan. Kehotan komissiota ja neuvostoa analysoimaan Nokian ja Siemensin osuutta ja yhteisöstä lähtöisin olevien aseiden merkitystä Iranin kansaan kohdistuneiden sortotoimien yhteydessä. On nimittäin kauheaa ajatella, että Iranin hallitus tukahdutti eurooppalaisten suuryritysten avulla iranilaisten vapauden ja vapaudenkaipuun.
<P>
(Suosionosoituksia)
<SPEAKER ID="129" NAME="Struan Stevenson">
ECR-ryhmän puolesta. - (EN) Arvoisa puhemies, ymmärrämmekö, että samalla kun istumme täällä keskustelemassa Iranin äskettäisestä kansannoususta, Iranin viranomaiset ovat määränneet 50 pidätettyä opiskelijajohtajaa ja mielenosoittajaa hirtettäviksi ja että yli 200 ihmistä tapettiin kaduilla, kuten Neda, josta on tullut Iranin kansaa raa'asti sortavan fasistisen hallinnon kansainvälinen ja hyvin vaikutusvaltainen symboli? Entä me, jotka nautimme edelleen asemastamme Iranin hallituksen suurimpana kauppakumppanina, olemmeko vakavissamme sitä mieltä, että raha on ihmishenkiä tärkeämpää?
<P>
Miksi emme ole valmistautuneet ottamaan käyttöön ankarampia seuraamuksia? Miksi emme parlamenttina lakkauta suhteista Iraniin vastaavaa valtuuskuntaamme, josta on kuluneiden viiden vuoden aikana tullut pelkkä Brysselin Iranin-suurlähetystön kuuliainen äänitorvi ja joka on saattanut EU:n toimielimet häpeään? Lakkautetaan valtuuskunta ja pannaan Iranin viranomaisille kova kovaa vastaan. Se on ainoa kieli, jota he ymmärtävät.
<SPEAKER ID="130" NAME="Helmut Scholz">
GUE/NGL-ryhmän puolesta. - (DE) Arvoisa puhemies, arvoisa komission jäsen, arvoisa ministeri, hyvät parlamentin jäsenet, Euroopan yhtyneen vasemmiston konfederaatioryhmä / Pohjoismaiden vihreä vasemmisto on erittäin huolestunut Iranissa jatkuvista väkivaltaisuuksista. Mekin tuomitsemme mahdollisimman voimakkain sanoin mielenosoittajien raa'an pahoinpitelyn. Olemme erittäin huolestuneita monien vankien kohtalosta ja vaadimme heidän välitöntä vapauttamistaan. Katsomme myös, että koko Euroopan parlamentin olisi tehtävä näin.
<P>
Suhtaudumme myös kriittisesti tiedotusvälineissä ja muiden valtioiden hallituspiireissä esitettyihin lausuntoihin, joissa käytetään hyväksi Iranin kansan oikeutettuja vastalauseita. Eivät edes tuoreimmat Iranissa sattuneet tapahtumat oikeuta suunnittelemaan sotilaallisia toimia Iranin ydinvoimalaitoksia vastaan. Ryhmäni torjuu tällaiset suunnitelmat. Tästä syystä pidämme myönteisenä presidentti Obaman selkeää lausuntoa, jossa hän kieltäytyy näyttämästä Israelille vihreää valoa Iraniin hyökkäämiseksi. Yhdysvaltain presidentti uskoo myös diplomatiaan. Iran on itsenäinen valtio. Vain sen kansalla on oikeus päättää yhteiskunnan muuttamisesta. Itsenäisen valtion hallituksen on hyväksyttävä avoimesti muutoshalukkuus ja päästävä poliittiseen ratkaisuun.
<SPEAKER ID="131" NAME="Fiorello Provera">
EFD-ryhmän puolesta. - (IT) Arvoisa puhemies, onnittelut valintanne johdosta. Vaalituloksen kiistäneiden kansalaisten sortaminen, tiedotusvälineiden sensuroiminen ja opposition vainoaminen vahvistavat Iranin hallintojärjestelmän epädemokraattisuuden. Vastaava tilanne vallitsee muissakin valtioissa, kuten Kiinassa, mutta Iranin tapaus on erityisen huolestuttava.
<P>
Tämä johtuu ensinnäkin Iranin hegemonistisista tavoitteista, jotka ilmenevät siten, että se sekaantuu naapurivaltioiden asioihin esimerkiksi Irakissa sijaitsevalla Basran alueella ja siten, että Iran tukee Hizbollah-järjestöä Libanonissa. Toisena syynä on uskonnollisten ääriliikkeiden voimakas vaikutus islamilaisen tasavallan poliittiseen hallintoon. Eräs iranilainen laulaja tuomittiin muutama tunti sitten viideksi vuodeksi vankeuteen uskonnon halventamisesta ja 12 sunnia tuomittiin kuolemaan.
<P>
Presidentti Ahmadinejad on julistanut monta kertaa, että Israelin valtion tuhoaminen on hänen poliittinen päätavoitteensa. Lisäksi on hälyttävää, että Iran haluaa kehittää ydinohjelman, joka olisi kansainvälisen valvonnan ulottumattomissa.
<P>
Ottaen huomioon, että Iran on suurimpia kaasun ja öljyn tuottajia, sen todellisena tavoitteena näyttäisi olevan ydinaseiden kehittäminen, jotta se voisi kiristää alueella sijaitsevia valtioita ja koko kansainvälistä yhteisöä. Niinpä koko Euroopan poliittisen yhteisön on toteutettava voimakkaita toimia, jotta saavutetaan oikeanlainen tasapaino ajatollahien hallinnon vastustamisen ja Iranin olemassa olevan ja aktiivisen maltillisen uudistusmielisen aineksen tukemisen välillä.
<P>
Tässä yhteydessä voitaisiin käyttää demokratiaa ja ihmisoikeuksia koskevan eurooppalaisen rahoitusvälineen varoja, jotta tuetaan kaikkia tämänhetkisten sortotoimien kohteena olevia uhreja. Poliittisten toimien tehokkuus edellyttää kuitenkin, että kaikki yhteisön valtiot yhdistävät voimansa ja toimivat yhdessä.
<SPEAKER ID="132" NAME="Krisztina Morvai" AFFILIATION="NI">
(EN) Arvoisa puhemies, olen toiminut 20 vuoden ajan ihmisoikeusasianajajana kansainvälisissä tehtävissä. Kehotan parlamenttia legitiimiyden ja uskottavuuden nimissä tarkastelemaan perinpohjaisesti ihmisoikeustilannetta kolmannessa maailmassa ja muissa EU:n ulkopuolissa valtioissa. Pyydän parlamenttia myös seuraamaan paljon tiiviimmin demokratiaa, oikeusvaltioperiaatetta ja ihmisoikeuksia koskevaa tilannetta EU:ssa ja erityisesti kotimaassani Unkarissa. Haluaisin mainita pari esimerkkiä.
<P>
Vuoden 1956 vallankumouksen muistoksi järjestettiin 23. lokakuuta 2006 suuri mielenosoitus, johon osallistui noin 100 000 ihmistä. Mielenosoituksen järjesti suurin oppositiopuolue Fidesz, joka on hyvin edustettuna täällä PPE-ryhmässä. Puolue voitti käytännössä Unkarissa tänä vuonna toimitetut vaalit. Mielenosoitukseen osallistui keskiluokkaan kuuluvia perheitä, vanhuksia ja lapsia. Unkarin poliisi hyökkäsi säälimättä mielenosoittajien kimppuun kyynelkaasulla ja kumiluodeilla aseistettuna sekä ratsupoliiseilla vahvistettuna aiheuttaen vakavia vammoja sadoille ihmisille. Samassa yhteydessä pidätettiin laittomasti satoja ihmisiä, joita kidutettiin vankiloissa.
<P>
Tästä alkaen samat tapahtumat ovat toistuneet kolmen viime vuoden aikana aina viime päiviin asti, jolloin poliisit pidättivät lainvastaisesti 216 rauhanomaista mielenosoittajaa väkivaltaan syyllistyen. Jok'ikinen kerta, kun hallitusta on vastustettu - ei Iranissa, ei Kiinassa, ei Hondurasissa, vaan EU:n jäsenvaltiossa Unkarissa, poliisi on syyllistynyt väkivaltaisuuksiin ihmisiä kohtaan ja vanginnut heidät lainvastaisesti.
<P>
Pyydän teitä yhtymään poliittisista kytköksistä riippumatta pyrkimyksiini selvittää, mitä tapahtui ja kuka siitä oli vastuussa, sekä tehdä oikeutta uhreille. Pyydän myös, että teemme Euroopan unionina lopun näistä ihmisoikeuksien vastaisista joukkorikkomuksista EU:ssa, jotta meillä olisi uskottavuutta ja legitiimiyttä tarkastella Iranin tai minkä tahansa muun unionin ulkopuolisen valtion ihmisoikeustilannetta.
<SPEAKER ID="133" NAME="Francisco José Millán Mon" AFFILIATION="PPE">
(ES) Arvoisa puhemies, hyvät parlamentin jäsenet, käytän puheenvuoron Iranista, ja haluan ensinnäkin myös esittää surunvalitteluni tämänaamuisen lento-onnettomuuden johdosta.
<P>
Hyvät parlamentin jäsenet, olen samaa mieltä monista ajatuksista, joita on jo esitetty vaalien jälkeen Iranissa vallinneesta tilanteesta. Vaalit eivät olleet sen enempää vapaat kuin oikeudenmukaisetkaan, minkä ansiosta presidentti Ahmadinejad ja hallinnon radikaalein aines on pysytellyt vallassa tukahduttaen mielenosoituksia väkivaltaisesti, estäen toimittajia tekemästä työtään ja pyrkien syyllistämään oletettua ulkoista salaliittoa valtion sisäisestä epäjärjestyksestä, samalla kun totuutta peitellään vääriä tietoja levittämällä.
<P>
On varmaa, että Iranin hallinto on vahingoittunut vakavasti sekä sisäisesti että sen ulkoisen imagon kannalta. Viime vuosikymmenien aikana vallassa ollut harvainvalta on nyt lisäksi jakautunut, mikä vaikuttaa hallinnon vakauteen. Samalla kansan tyytymättömyys kasvaa edelleen, erityisesti, jos öljynhinta ei enää nouse, mistä seuraa, että taloudellinen tilanne ei kohennu.
<P>
Euroopan unionin on muodostettava yhtenäinen rintama ja tuomittava jatkossakin Iranissa tapahtuneet ihmisoikeusrikkomukset. Euroopan unionin on vaadittava ihmisoikeuksien laajempaa kunnioittamista; on myös pohdittava, miten voimme auttaa kansalaisyhteiskuntaa, erityisesti niitä yhteiskunnan osia, jotka vaativat moniarvoista demokratiaa ja ihmisoikeuksien kunnioittamista kotimaassaan. Meidän ei pidä tuottaa pettymystä niille kansalaisyhteiskunnan osille, jotka kääntyvät länsimaiden ja Euroopan unionin puoleen.
<P>
Iranin tapauksessa on kuitenkin muistettava myös, että sen ydinohjelma muodostaa uhan, joka horjuttaa alueen vakautta ja aseiden leviämisen estämistä yleensäkin. On olennaisen tärkeää, että Euroopan unioni ja Yhdysvallat tekevät edelleen yhteistyötä asiassa, ja olen varma siitä, että puheenjohtajavaltio Ruotsi pitää sitä painopistealana.
<P>
Turvallisuusneuvoston pysyvät jäsenet Venäjä ja Kiina on otettava täysimääräisesti mukaan toimintaan. Niiden tuki on keskeistä, jotta pääsemme neuvoteltuun ratkaisuun tästä vakavasta uhasta, joka edellyttää kansainväliseltä yhteisöltä yhtenäisyyttä ja lujuutta. Tästä syystä pidän myönteisenä G8-valtioiden kokouksessa viime viikolla hyväksyttyä päätöslauselmaa.
<P>
Hyvät parlamentin jäsenet, muutamien viime viikkojen tapahtumat ovat osoittaneet avoimesti Iranin tämänhetkisen hallinnon äärimielisyyden ja radikaaliuden. On selvää, että kansainvälisellä yhteisöllä ei ole varaa antaa Iranin hankkia ydinaseita.
<SPEAKER ID="134" NAME="María Paloma Muñiz de Urquiza" AFFILIATION="S&amp;D">
(ES) Arvoisa puhemies, arvoisa neuvoston puheenjohtaja, arvoisa komission puheenjohtaja, tarkoituksenani oli aloittaa ensimmäinen puheenvuoroni tässä täysistunnossa toteamalla pitäväni myönteisenä, että Iranin näkyvyys tiedotusvälineissä - joissa Iranin ovat syrjäyttäneet vuorollaan Kiina, Honduras, G20-valtiot ja niin edelleen - ei ole Iranin tilannetta koskevan keskustelun pontimena.
<P>
Sunniaktivistien hiljattain tapahtuneet teloitukset Iranissa ovat valitettavasti palauttaneet kyseisen valtion ja sen ihmisoikeusrikkomukset sanomalehtien etusivuille. En kuitenkaan ole sitä mieltä, että parlamentin ulkopoliittinen esityslista olisi laadittava uutisten perusteella vaan pikemminkin parlamentin oman vastuuntunnon ja sen harkitun ja johdonmukaisen toiminnan perusteella, joka vastaa parlamentin kasvavaa asemaa Euroopan unionin ulkopolitiikassa, erityisesti ihmisoikeuksien alalla.
<P>
Arvoisa puhemies, tämä asema edellyttää kaikkien Euroopan unionin tällä alalla käytössä olevien välineiden johdonmukaisen käytön valvomista, ja Iranin tapauksessa on varmistettava, että ydinaseita koskevaa vuoropuhelua ei käydä ottamatta huomioon, että ihmisoikeuksista ei käydä minkäänlaista poliittista vuoropuhelua.
<P>
Ihmisoikeuksia koskeva jäsennelty vuoropuhelu on ollut keskeytettynä vuodesta 2004 alkaen. Ei ole olemassa yhteistyö- ja kauppasopimusta, jolle voisi perustaa demokratialausekkeen, emme ole onnistuneet lähettämään vaalitarkkailuvaltuuskuntaa Iraniin ja demokratiaa ja ihmisoikeuksia koskevan eurooppalaisen rahoitusvälineen varat ovat olemattoman vähäiset.
<P>
Parlamentissa ja koko Euroopan unionissa on tehostettava saatavillamme ja käytössämme olevien välineiden käyttöä. Jotkut tämän parlamentin jäsenet ja Iranin opposition jäsenet ovat vaatineet suhteiden täydellistä katkaisemista Iranin hallintoon ja uuden hallituksen tunnustamatta jättämistä.
<P>
Tuomitsemme jyrkästi poliittiset sortotoimet ja ilmaisunvapauden tukahduttamisen Iranissa, mutta emme katso, että meidän olisi luovuttava johtoasemasta puolustettaessa ja suojeltaessa ihmisoikeuksia, demokratiaa ja köyhyyden torjumista maailmassa. Arvoisa puhemies, tämä edellyttää vuoropuhelua, neuvottelua ja diplomatiaa; on myös määriteltävä yhteiset edut ja luotava sivistyksien liittoutuma. Vetoan tässä tarkoituksessa neuvoston puheenjohtajavaltioon.
<SPEAKER ID="135" NAME="Anna Rosbach" AFFILIATION="EFD">
(DA) Arvoisa puhemies, hyvät parlamentin jäsenet, parlamentti on usein keskustellut Iranin ihmisoikeusrikkomuksista, ja niin teemme tänäänkin. Pelkät sanat eivät riitä muuttamaan diktaattorien pöyristyttävää toimintaa. On aika toteuttaa konkreettisia toimia. Vapautta janoavan kansan, joka on rohkeasti osallistunut mielenilmauksiin, raa'an nujertamisen on saatava meidät kantamaan osittain vastuu tämän rikollisen hallinnon suistamisesta vallasta. Tällainen hallintotapa ei kuulu 2000-luvulle. Yhteisön hallituksien on raportoitava Iranin hallinnosta YK:n turvallisuusneuvostoon ja vaadittava, että rikolliset - Ali Khamenei ja Mahmud Ahmadinejad etunenässä - saatetaan kansainvälisen tuomioistuimen käsittelyyn.
<P>
Iranilaiset haluavat vapautta, ja meidän on tuettava vapaiden vaalien järjestämistä YK:n valvonnassa. Parlamentti ei voi ylläpitää suhteista Iraniin vastaavaa valtuuskuntaa; siitä tuli sen viime kokouksessa väline, jolla diktatuurihallinto pyrkii vaikuttamaan parlamenttiin. Meidän on näytettävä, että emme tee yhteistyötä diktatuurien kanssa.
<SPEAKER ID="136" NAME="Nick Griffin" AFFILIATION="NI">
(EN) Arvoisa puhemies, seurasin viime vuonna Budapestissä vuoden 1956 vallankumouksen muistoksi järjestettyjä tapahtumia. Vahvistan, että tohtori Morvai on oikeassa arvostellessaan niitä, jotka huolehtivat Iranista sivuuttaen samalla täällä Euroopassa tapahtuvat ihmisoikeusrikkomukset.
<P>
Luotan siihen, että ECR-ryhmän jäsenet eivät ole riittävän tekopyhiä tuomitakseen Iranin vaalien yhteydessä esiintyneiden väkivaltaisuuksien johdosta, kun David Cameron kuuluu Unite Against Fascism -järjestön tukijoihin; järjestöön kuuluu äärivasemmistolaisia rikollisia, jotka pelottelevat ja pahoinpitelevät säännönmukaisesti kansallismielisiä toisinajattelijoita Yhdistyneessä kuningaskunnassa. Sama pätee viiteen Labour-puolueeseen, liberaalidemokraattiseen puolueeseen ja konservatiivipuolueeseen kuuluvaan parlamentin jäseneen, jotka ovat tukeneet omia miliisejään Yhdistyneen kuningaskunnan veronmaksajien rahoilla. Nämä miliisit hajauttavat opposition kokouksia ja hyökkäävät vastustajiensa kimppuun tiilillä, tikoilla ja sorkkaraudoilla aseistettuina.
<P>
Pääasia on kuitenkin, että riippumatta siitä, miten hyvää tarkoittavaa ja jopa perusteltua täällä Irania vastaan esitetty arvostelu on, voimakkaat edunsaajat käyttävät sitä hyväkseen sotapropagandana, koska ne hyötyisivät Irania vastaan tehdystä sotilaallisesta hyökkäyksestä. Uuskonservatiivit, öljy-yhtiöt, rakennusyhtymät ja saudiarabialaiset wahhabi-mullahit haluavat kaikki Iranin itsenäisen valtion tuhoutuvan hyökkäyssodassa. Edes eurooppalaiset liberaalit eivät ole niin naiiveja, että he uskoisivat enää joukkotuhoaseita koskeviin valheisiin, joten ihmisoikeuksia käytetään uutena oikeutuksena sotatoimille.
<P>
Parlamentin ei pidä yhtyä sodanlietsojien vaatimuksiin, jotka koskevat länsimaiden kolmatta lainvastaista ja vahingollista hyökkäystä islamilaista maailmaa vastaan. Tai jos on pakko, älkää jättäkö sotimista - joka voidaan oikeuttaa ja aloittaa tekopyhän sanahelinän avulla - totuttuun tapaan Yhdistyneen kuningaskunnan urhean tykinruoan harteille eli Merseyn, Thamesin ja Tynen alueelta kotoisin oleville 18-vuotiaille pojille. Lähettäkää sen sijaan omat poikanne sotaan, jotta heidät voidaan palauttaa arkuissa tai vailla jalkoja, käsiä ja mielenterveyttä, tai huolehtikaa omista asioistanne.
<SPEAKER ID="137" NAME="Filip Kaczmarek" AFFILIATION="PPE">
(PL) Arvoisa puhemies, viattomien ihmisten menehtyminen on aina valitettavaa. Jos he kuitenkin kuolevat puolustaessaan vapauden tai totuuden kaltaisia arvoja, voimme todeta, että heidän kärsimyksensä ei ollut turhaa, kuten viimeaikaisten iranilaisuhrien tapauksessa. Tilanteesta on tullut hyvin vakava, kun mielenosoittajia ammutaan, vastustajat suljetaan vankiloihin ja heitä kidutetaan ja tapetaan. Ainoa toivon ja optimismin aihe on, että nämä tapahtumat saavat koko maailman poliitikot ja yleisen mielipiteen huomaamaan, millainen on Iranin hallinnon todellinen luonne: se pystyy toteuttamaan toimia, jotka ovat hyvin kaukana nykymaailman vähimmäisnormeista. Hallinto on tahrinut kätensä vereen. Se on pidettävä mielessä, ja on pyrittävä muuttamaan asiaintilaa, jota emme voi hyväksyä. Tällaisissa tilanteissa kysytään aina, mitä me voimme tehdä? No, me voimme tukea jo esitettyjä pyyntöjä ja ehdotuksia.
<P>
Iranin viranomaisten on ensinnäkin lakattava käyttämästä väkivaltaa niitä vastaan, joiden mielipide eroaa hallinnon kannasta. Kansainvälisen yhteisön on valvottava perusihmisoikeuksien noudattamista ja taattava se Iranin kaltaisissa valtioissa.
<P>
Toiseksi Iranissa on järjestettävä vapaat ja oikeudenmukaiset vaalit, joihin kaikki ehdokkaat saavat osallistua eivätkä vain ne, jotka ovat saaneet siihen luvan. Sivumennen sanottuna ne, jotka päättävät ehdokkaiden oikeudesta asettua ehdolle vaaleissa, ovat juuri niitä, joilla ei ole demokraattista valtuutusta. Riippumattomien ulkopuolisten tarkkailijoiden olisi valvottava äänestyksen oikeudenmukaisuutta, koska muuten äänestystä on turha toimittaa.
<P>
Kolmanneksi meidän olisi tehtävä kaikkemme varmistaaksemme, että Irania koskevat ratkaisut ovat rauhanomaisia ja poliittisia, mikä tarkoittaa, että on tuettava iranilaisia, jotka haluavat perustavia muutoksia toteutettavan maassaan. Näiden muutoksien myötä Irania hallitsevat oikeudenmukaisten vaalien voittajat ja Iran lakkaa uhkaamasta maailman turvallisuutta.
<P>
Maanpaossa oleva Iranin oppositiojohtaja Rajavi on todennut, että se, mitä Iranissa on tapahtunut, on nykyisen hallinnon lopun alkua. Toivon vilpittömästi, että hän on oikeassa.
<SPEAKER ID="138" NAME="Mario Mauro" AFFILIATION="PPE">
(IT) Arvoisa puhemies, hyvät parlamentin jäsenet, kiitän puheenjohtajavaltio Ruotsin edustajaa hänen ennen keskusteluamme esittämistään huomioista, jotka olivat mielestäni tasapainoisia ja joiden ansiosta ymmärsimme, millainen on vastuu, jota meitä pyydetään kantamaan. Haluaisin tähän liittyen esittää huomion sen perusteella, että olen monien muiden tavoin nähnyt televisiossa väkijoukkoja, jotka jollakin tavalla lietsoivat muutamien viime päivien mielenosoituksia.
<P>
Vaikka on totta, että Iran on teokratia, jossa fundamentalismit ovat laatineet suunnitelman päästäkseen valtaan Jumalan nimeen vedoten, viime päivinä on myös nähty ihmisiä huutamassa kaduilla "Jumala on suuri!" Mikä ero! Ero ilmeissä, tahdossa, jota ihmiset ovat ilmaisseet, ja päätöksessä olla käyttämättä väkivaltaa, saavat meidät huomaamaan, että rakkaus vapautta ja totuutta kohtaan, rakkaus omaa kansaa kohtaan ja rakkaus kaikkia muita kohtaan sekä heidän huomioon ottamisensa eivät ole kuolleet Iranissa.
<P>
Kolmekymmentä vuotta teokratiaa ja ihmishenkien järjestelmällistä tuhoamista eivät ole riittäneet pyyhkimään pois muistoa, joka on meidän kaikkien sydämissämme. Tästä saamme kiittää uskollisuutta. Tästä tosiasiasta, tästä rakkaudesta totuutta ja vapautta kohtaan meidän on kiitettävä ehdotonta sitoumustamme. Tämän olisi myös voimistettava kaikkien vastuuta, koska kehottaessamme yhteisön toimielimiä olemaan vahvoja ja tekemään äänensä kuulluiksi pyydämme parlamenttina ennen kaikkea geopoliittista näkyvyyttä; toteamme kuitenkin myös, että yhdentyneeksi Euroopaksi kutsumamme poliittisen hankkeen yhteydessä yhteisön toimielimien ei pidä sivuuttaa kaikkien viimeaikaisiin mielenosoituksiin osallistuneiden rakkautta vapautta ja totuutta kohtaan.
<SPEAKER ID="139" NAME="Tunne Kelam" AFFILIATION="PPE">
(EN) Arvoisa puhemies, Iranissa on tapahtunut ratkaiseva muutos. Tästä olisi siis ensisijaisesti pääteltävä, että Iran ei enää ole entisensä eikä ole sitä tulevaisuudessakaan. Tämä johtuu siitä, että miljoonat iranilaiset ovat kieltäytyneet olemasta pappisjohtajiensa panttivankeja. He ovat osoittaneet uskomatonta rohkeutta haastaessaan diktatuurin.
<P>
Ongelmana ei näin ollen ole niin sanottujen äänestyksien tavanomaista selvempi peukaloiminen. Tällä kertaa häpeämättömästi peukaloitu äänestystulos tarjosi purkautumistien kansannousulle, jota Iranin ulkopuoliset asiantuntijat eivät osanneet eivätkä halunneet odottaa.
<P>
Tämä muistuttaa minua tilanteesta, joka vallitsi Itä-Euroopassa 20 vuotta sitten: samalla kun länsimaiden hallitukset valmistautuivat pitkäaikaiseen mukautumiseen ja käytännölliseen yhteiseloon totalitaarisen neuvostojärjestelmän kanssa, kommunistisen järjestelmän miljoonat panttivangit aktivoituivat yhtäkkiä. He haastoivat järjestelmän, josta tehtiin äkkiä loppu.
<P>
Niinpä on tärkeää ymmärtää, että yhteisö ei voi suhtautua edelleen samalla tavalla Iraniin eli vain ummistaa silmänsä säännönmukaisesti peukaloiduilta vaalituloksilta ja järjestelmällisiltä sortotoimilta. On arvioitu, että 30 vuotta kestäneen diktatuurin aikana on vangittu yli viisi miljoonaa ihmistä ja yli 200 000 ihmistä kidutettu kuoliaaksi, ja viime aikoina on tapettu yli 200 ihmistä.
<P>
EU:n hallitukset ovat suhtautuneet liian epäröivästi näiden hirvittävien rikoksien tuomitsemiseen ja hallinnon pakottamiseen vastaamaan toiminnastaan. Jos haluamme vakavissamme suojella Iranin kansalaisten oikeuksia, meidän on oltava valmiit aiheuttamaan diktaattoreille todellista piinaa. Mitä tämä tarkoittaa? Meidän olisi esimerkiksi kiellettävä kaikkia valtion johtajia matkustamasta EU:hun, kutsuttava suurlähettiläämme takaisin Iranista närkästyksen osoituksena ja varmistettava, että Iranissa voidaan järjestää vapaita vaaleja ainoastaan YK:n valvonnassa.
<SPEAKER ID="140" NAME="Lena Barbara Kolarska-Bobinska" AFFILIATION="PPE">
(EN) Arvoisa puhemies, tilanteen pahentuessa Iranissa ja demokratian vastaisten toimien uhatessa koko alueen vakautta meidän on ilmaistava huolestuneisuutemme ja paheksuntamme asian johdosta - mutta julkilausumien ei pidä olla vain symbolisia ja sisällöttömiä. Jotkut Euroopan valtioiden johtajat puhuvat uusista Iraniin kohdistettavista rangaistuksista, mutta juuri nyt on keskusteltava demokratian edistämisestä ruohonjuuritasolla tässä valtiossa.
<P>
Olen puolalainen, ja me itäeurooppalaiset tiedämme, miten tärkeitä tällaiset toimet ovat demokratian vahvistamisen kannalta. Demokratiaa olisi edistettävä kussakin valtiossa vallitseva poliittinen ja taloudellinen tilanne huomioon ottaen, mutta on tarkasteltava ja arvioitava EU:n aiempia kokemuksia demokratian edistämisestä Pohjois-Afrikassa, Lähi-idässä ja Itä-Euroopassa, jotta saisimme selville, mitä toimia pitäisi toteuttaa ja millaisia toimia voidaan toteuttaa Iranissa sekä millaiset toimet olisivat tehokkaita valtiossa vallitsevat olot huomioon ottaen.
<P>
Haluan myös muistuttaa teitä siitä, että EU:n on uskottavuutensa nimissä toteutettava toimia Moldovassa. Joudumme pian uuteen kokeeseen, kun Moldovassa järjestetään vaalit 29. heinäkuuta 2009. EU:n on tehtävä kaikkensa varmistaakseen, että kyseisessä valtiossa järjestetään vapaat ja oikeudenmukaiset vaalit. Ei riitä, että demokratian tukemisesta puhutaan, vaan meidän on Euroopan parlamentissa ja yhteisön toimielimissä toimittava tältä osin aktiivisemmin.
<SPEAKER ID="141" NAME="Bogusław Sonik" AFFILIATION="PPE">
(PL) Arvoisa puhemies, on todellakin välttämätöntä valvoa Iranin äänestysprosessin edistymistä, vaikka ongelman ratkaiseminen olisikin aloitettava siitä, että Iranin viranomaiset julistavat lopettavansa väkivaltaisuudet ja vapauttavansa vangitut oppositioaktivistit, ihmisoikeuksien puolustajat, toimittajat, mielenosoittajat ja muiden valtioiden kansalaiset, joita tällä hetkellä syytetään Iranissa vallitsevasta tilanteesta. Meidän on tietysti ehdottomasti kunnioitettava Iranin itsemääräämisoikeutta, mutta Teheranin hallitusta on myös muistutettava sen velvollisuudesta noudattaa kansalaisoikeuksia ja poliittisia oikeuksia koskevaa kansainvälistä yleissopimusta.
<P>
Ilmaisen myös huolestuneisuuteni Iranin ydinohjelman vuoksi. Teheranin hallituksella on oikeus ydinohjelmaan, jota käytetään rauhanomaisiin tarkoituksiin, mutta sen on myös palautettava kansainvälisen yhteisön luottamus siihen, että Iranin toimet ydinenergia-alalla ovat yksinomaan rauhanomaisia.
<SPEAKER ID="142" NAME="Maria Eleni Koppa" AFFILIATION="S&amp;D">
(EL) Arvoisa puhemies, ilmaisen syvät surunvalitteluni lento-onnettomuuden johdosta, joka tapahtui tänään Iranissa Qazvinin läänissä.
<P>
Tänään täällä käytävä keskustelu on tarpeen, kun otetaan huomioon 12. kesäkuuta 2009 toimitettujen vaalien jälkeiset tapahtumat. Mielestäni meidän on kuitenkin tarkasteltava asiaa oikeassa asiayhteydessä. Meidän ei pidä lähettää väärää viestiä. Näiden tapahtumien ja ydinohjelmaa koskevan kysymyksen välinen suora tai epäsuora yhteys on harhaanjohtava. Meidän on tehtävä selväksi, että aiheenamme on tänään demokratiaa ja ihmisoikeuksia koskeva tilanne Iranissa.
<P>
Uusista rangaistuksista keskusteleminen ei missään tapauksessa edistä Iranin kansan vakavien ongelmien ratkaisemista. Demokratiaa ei voida tyrkyttää tällä tavoin. Meidän on Euroopan unionissa tehostettava toimia edistääksemme demokratisoinnin ja perusvapauksien kunnioittamista, mutta siten, että asia sijoitetaan olennaisen poliittisen vuoropuhelun yhteyteen ja vahvistetaan yhteyksiämme kansalaisyhteiskuntaan.
<P>
On myös vaadittava vaalipetoksia koskevien valituksien lisätutkimusta ja korostettava jälleen kerran, että oikeus rauhanomaiseen mielenilmaisuun on jokaisen valtion kansalaisten luovuttamaton oikeus.
<P>
Meidän on tästä syystä täällä tänään kiertelemättä tuomittava väkivalta ja vaadittava puheen- ja ilmaisunvapauden kunnioittamista käytännössä niin Iranissa kuin kaikissa muissakin maailman valtioissa.
<SPEAKER ID="143" NAME="Michael Gahler" AFFILIATION="PPE">
(DE) Arvoisa puhemies, mielestäni on hyvä, että käymme tätä keskustelua uuden parlamentin toimikauden ensimmäisellä viikolla. Valitettavasti ryhmiemme puheenjohtajat torjuivat päätöslauselmaesityksen. Ihmettelen, keihin me tässä itse asiassa kiinnitämme huomiota.
<P>
Päätöslauselmasta olisi voinut olla hyötyä Iranin toisinajattelijoille, jos olisimme vakuuttaneet heille konkreettisella julkilausumalla, että presidentinvaaleiksi virallisesti luonnehditut vaalit eivät missään tapauksessa täyttäneet kansainvälisiä demokratianormeja, koska Iranin valvontaneuvosto hylkäsi suurimman osan ehdokkaista ja koska niiden, joiden sallittiin asettua ehdolle, ei voida katsoa nauttineen yhtäläisistä edellytyksistä. Poliittiselta kannalta voidaan siis varauksetta päätellä, että julistettu vaalitulos ei edustanut Iranin kansan tahtoa.
<P>
Meidän on EU:na käytettävä aktiivisesti välineitämme demokratian ja ihmisoikeuksien edistämiseksi ja tuettava elävää kansalaisyhteiskuntaa, kuten esimerkiksi Shirin Ebadin kaltaisia asianajajia: hän on paikan päällä puolustamassa Baha'i-vankeja. Tällaista politiikkaa kannattaa tällä hetkellä harjoittaa, jopa lyhyellä aikavälillä.
<P>
(Suosionosoituksia)
<SPEAKER ID="144" NAME="Ulrike Lunacek" AFFILIATION="Verts/ALE">
(DE) Arvoisa puhemies, arvoisa neuvoston puheenjohtaja, hyvät parlamentin jäsenet, iranilainen elokuvaohjaaja Makhmalbaf piti puheenvuoron viime viikolla järjestetyssä ulkoasiainvaliokunnan kokouksessa, johon minulla oli ilo osallistua ensimmäistä kertaa uutena parlamentin jäsenenä. Hän totesi hyvin yksinkertaisesti, että ennen vaaleja Iranin demokratia-aste oli 20 prosenttia, mutta vaalien jälkeen, joita hän piti lavastettuina, demokratiaa ei ole enää ollut havaittavissa.
<P>
Olen samaa mieltä tästä kuvauksesta. Vaalit olivat todella lavastetut ja niissä ryövättiin muutosta vaatineiden iranilaisten enemmistöltä äänioikeus laajamittaisen vaalipetoksen myötä. Arvoisa neuvoston puheenjohtaja, eräs seikka kiinnostaa minua: "uudelleen valitun" presidentin Mahmud Ahmadinejadin virkaanastujaiset järjestetään elokuun puolessavälissä. Mistä neuvostossa ja jäsenvaltioissa puhutaan tällä hetkellä? Ovatko Euroopan unioni ja jäsenvaltiot virallisesti edustettuina näissä virkaanastujaisissa? Toivon todella, ettei näin ole, koska Euroopan unionin tai jäsenvaltioiden ei mielestäni pitäisi olla virallisesti edustettuina tilaisuudessa näiden lavastettujen vaalien jälkeen, ja vaikka kehotankin jatkamaan vuoropuhelua, kenenkään ei pitäisi edustaa virallisesti Euroopan unionia näissä virkaanastujaisissa. Mikä on teidän näkemyksenne asiasta? Miten sitä tällä hetkellä tarkastellaan?
<SPEAKER ID="145" NAME="Pier Antonio Panzeri" AFFILIATION="S&amp;D">
(IT) Arvoisa puhemies, hyvät parlamentin jäsenet, kun keskustelemme ulkopoliittisista asioista, kuten tänään Iranista, on aina olemassa riski siitä, että tarkastelemme asioita jälkijunassa todellisiin tapahtumiin nähden. On kuitenkin selvää, että Euroopan parlamentti voi halutessaan olla merkittävässä asemassa vaadittaessa Euroopan unionia ja kansainvälistä yhteisöä suhtautumaan tapahtumiin vakavasti ja toteuttamaan kaikkia tarvittavia aloitteita, jotta varmistetaan, että demokraattisen järjestelmän käyttöön ottaminen Iranissa onnistuu tosiasiallisesti.
<P>
Kansainvälisen yleisön Iraniin ja mielenosoituksiin, joita Iranin hallinto yritti tukahduttaa väkivalloin, vaalien jälkeisenä aikana kiinnittämän tiiviin huomion jälkeen on tärkeää varmistaa, että maassa vallitsevasta tilanteesta ei vaieta. Realistinen suhtautuminen asioihin ei tarkoita, että Iranin kysymys olisi poistettava esityslistalta. Tehtävänämme on myös ylläpitää korkeaa huomion tasoa, ja puheenjohtajavaltio Ruotsin - jota kiitän tänään esille tuoduista seikoista - tehtävänä on edistää voimakasta aloitetta yhdessä Yhdysvaltojen, Venäjän ja muiden valtioiden kanssa, jotta muutetaan tapaa, jolla asiat kehittyvät Iranissa demokraattisista oikeuksista varsinaiseen ydinvoimakysymykseen.
<SPEAKER ID="146" NAME="Alejo Vidal-Quadras" AFFILIATION="PPE">
(ES) Arvoisa puhemies, olemme muutamina viime viikkoina liikuttuneet Iranin kansan toistuvista sankaruuden osoituksista ja urheudesta kansalaisten joutuessa aseettomina tyrannien konekiväärien eteen ja pampuniskujen kohteeksi. Mielenosoituksia johtaneiden naisten suuri määrä on päivänselvä osoitus iranilaisten halusta elää todellisessa demokratiassa.
<P>
Arvoisa neuvoston puheenjohtaja, Euroopan unionin reaktio on ollut liian heikko ja liian arasteleva. Meidän on lähetettävä hyvin voimakas poliittinen merkki ilmaistaksemme, että vastustamme ehdottomasti tätä sietämätöntä teokraattista diktatuuria.
<P>
Maanpaossa oleva oppositiojohtaja Massoud Rajavi on ehdottanut erittäin hyvää ratkaisua: Iranin korkein johtaja on syrjäytettävä vallasta ja väliaikaisen asiantuntijoista koostuvan yleiskokouksen on järjestettävä vapaat vaalit kansainvälisessä valvonnassa. Kaikki muu on ajanhukkaa ja vain pitkittää tätä häpeällistä tilannetta.
<SPEAKER ID="147" NAME="Ria Oomen-Ruijten" AFFILIATION="PPE">
(NL) Aloitan toivottamalla neuvoston uuden puheenjohtajan Bildtin lämpimästi tervetulleeksi. Olen luonnollisesti tietoinen siitä, että hänellä on edessään hyvin kiireisiä kuukausia maailman ongelmien kasautuessa suurelta osin hänen suurille, leveille hartioilleen.
<P>
Arvoisa puhemies, mainitsen seuraavat Irania koskevat seikat. Ensinnäkin sen, että Iranin hallitus on arvaamaton. Toiseksi totean, että hallintoon on alkanut ilmestyä hiusmurtumia, erityisesti uskonnollisissa piireissä. Kolmanneksi olen havainnut, että hallinto tukee kaikkea, mikä tässä maailmassa on pahaa tai korruptoitunutta, niin Lähi-idässä kuin Pakistanissakin. Neljänneksi huomautan, että vuoropuhelusta ei varsinaisesti ole apua, että kansalaiset haluavat oikeutetusti enemmän vapautta ja että he tarvitsevat siinä meidän eurooppalaisten tukea.
<P>
Arvoisa neuvoston puheenjohtaja Bildt, haluaisin kysyä teiltä, miksi neuvosto ei ole laatinut jyrkkäsanaisempaa julkilausumaa ja miksi olemme kuunnelleet vain muutamaa valtiota, jotka haluavat aina toimia ihmisoikeustilannetta uhmaten?
<SPEAKER ID="148" NAME="Enrique Guerrero Salom" AFFILIATION="S&amp;D">
(ES) Arvoisa puhemies, haluan luonnollisesti aloittaa tuomitsemalla Iranin tapahtumat ja Iranin hallituksen sortotoimet, mutta haluan yhtyä niihin, jotka ovat kehottaneet yhdistämään yhteisön toimielimien painostuksen sekä vuoropuhelun ja neuvotteluprosessin ylläpitämisen.
<P>
Historia ja saamamme kokemus ovat osoittaneet, että katkaisemalla suhteet autoritaarisiin hallintoihin ei paranneta niiden ikeen alla kärsivän kansan elinoloja. Samalla nimittäin heikennetään niiden asemaa, jotka puolustavat demokratiaa ja ihmisoikeuksia näissä valtioissa.
<P>
Tästä syystä katson, että meidän olisi hyödynnettävä kaikkia Euroopan unionin käytössä olevia välineitä tästä parlamentista alkaen painostaaksemme Iranin hallitusta, mutta että meidän olisi samalla myös ylläpidettävä neuvotteluja ja vuoropuhelua - hallituksen painostamiseksi - erityisesti korkean edustajan Solanan välityksellä.
<SPEAKER ID="149" NAME="Magdi Cristiano Allam" AFFILIATION="PPE">
(IT) Arvoisa puhemies, hyvät parlamentin jäsenet, Iran on tällä hetkellä suurin uhka kansainväliselle turvallisuudelle ja vakaudelle, yhtäältä siksi, että se pyrkii hankkimaan ydinaseita Yhdistyneiden Kansakuntien päätöslauselmien vastaisesti, ja toisaalta siksi, että se on toistuvasti ilmoittanut haluavansa tuhota fyysisesti Israelin valtion.
<P>
Toivon, että yhteisö lähettää puheenjohtajavaltio Ruotsin kanssa Iranille selvän viestin, jonka mukaan oikeudesta elämään, ihmisarvoiseen elämään ja valinnan vapauteen ei neuvotella eikä niitä voida erottaa kahdenvälisten suhteiden kehittämisestä. On myös tehtävä erityisen selväksi, että Israelin valtion olemassaolon oikeutuksesta ei neuvotella ja että Eurooppa, joka on kokenut juutalaisten joukkomurhan omalla alueellaan, ei salli Israelin valtion ja kansalaisten toista joukkomurhaa.
<SPEAKER ID="150" NAME="Philippe Juvin" AFFILIATION="PPE">
(FR) Arvoisa puhemies, käytän puheenvuoron kehottaakseni parlamenttia julistautumaan selvästi Iranin vastaisten taloudellisten ja teknisten rangaistusten kannattajaksi.
<P>
Rangaistuksia vastaan voidaan tietysti esittää monenlaisia perusteita, koska ne vaikuttavat Iranin kansalaisten elämään. Arvoisa puhemies, Iranin kansalaisten kannalta pahinta ei kuitenkaan ole näistä rangaistuksista aiheutuva puute, vaan se, että vaikenemme emmekä toteuta toimia. Arvoisa puhemies, rangaistukset osoittaisivat, että emme suhtaudu asiaan välinpitämättömästi, mikä on mielestäni olennaisen tärkeää.
<P>
Arvoisa puhemies, tästä syystä parlamentin on vaadittava taloudellisten rangaistusten langettamista Iranille.
<SPEAKER ID="152" NAME="Charles Tannock" AFFILIATION="ECR">
(EN) Arvoisa puhemies, Iranin pöyristyttävä teokraattinen diktatuuri on jo syyllistynyt moniin rikoksiin sen kansaa vastaan: on hirtetty niin Baha'i-uskonnon kannattajia kuin homoseksuaaleja ja nyt ilmeisesti 50 viatonta mielenosoittajaa. Meidän ei siis pitäisi juurikaan olla hämmästyneitä kokonaisvaltaisen vaalipetoksen paljastumisesta. Tämä murtuma hallinnossa ja protestoivan nuorison rohkeus - mitä kohtaan osoitan kunnioitusta - suistaa lopulta koko mädäntyneen hallituksen vallasta.
<P>
Jäsen Howitt ehdotti hiljattain toisessa kokouksessa, että meidän olisi pitänyt lähettää parlamentista EU:n vaalitarkkailijoita selvittämään, tapahtuiko vaalipetosta tosiasiallisesti. Ei, meidän ei pidä legitimoida lavastettuja vaaleja, joissa ehdokkaiden asettumista ehdolle rajoitetaan heidän puhdasuskoisuutensa perusteella ja joiden tulosta lasketaan suljettujen ovien takana.
<SPEAKER ID="153" NAME="Carl Bildt">
neuvoston puheenjohtaja. - (EN) Arvoisa puhemies, olen kuunnellut hyvin tarkkaavaisesti esitettyjä arvioita ja kantoja. Kuten on jo huomautettu, tämä hyvin tärkeä keskustelu koskee hyvin tärkeää asiaa.
<P>
Mielestäni voidaan hyvin todeta, että olemme tehneet yksimielisen arvion siitä, mitä on tapahtunut, mitä olemme nähneet televisioruuduissa ja mikä tärkeämpää, mitä olemme kuulleet ihmisiltä, jotka tietävät vielä enemmän kuin mitä televisioruuduissa näkyy.
<P>
Olen kuitenkin eri mieltä puhujan kanssa, jonka mielestä emme ole ilmaisseet itseämme kyllin selvästi. Jos lausumiamme verrataan siihen, mitä Euroopan unioni ja mitä kaikki muut merkittävät maailmanluokan toimijat ovat todenneet, on selvää, että olemme ilmaisseet itseämme kaikkein selvimmin, johdonmukaisimmin ja jyrkkäsanaisimmin.
<P>
Olisimme toivoneet, että noilla sanoilla olisi ollut enemmän vaikutusta kuin niillä jo on, mutta niinhän siinä usein käy. Vaikka sanat ovat epäilemättä tärkeitä, keskustelemme kuitenkin ensisijaisesti siitä, mitä Iranissa on tapahtunut 12. kesäkuuta 2009 toimitettujen vaalien jälkeen.
<P>
Mielestäni on tärkeää keskittyä myös siihen, mitä näimme televisioruuduissa ennen kyseistä ajankohtaa, koska silloinen Iran erosi yhtäkkiä jonkin verran siitä Iranista, johon olimme tottuneet. Oli havaittavissa elinvoimaisuutta, moniarvoisuutta, selvää halua saada aikaan muutoksia, avoimuutta ja uudistuksia - tosin hallinnon asettamissa rajoissa. Ulkopuolisena on hyvin vaikea sanoa, edustiko tämä iranilaisten enemmistön kantaa vaiko ei, mutta 12. kesäkuuta 2009 jälkeen tapahtuneen murtuman voima todisti sen merkittävyydestä. Tuomitessamme sen, mitä näimme vaalien jälkeen, meidän on siis muistettava, mitä näimme ennen vaaleja, ja sen merkityksen pitkällä aikavälillä.
<P>
Katson meidän olevan yksimielisiä siitä, mitä sanomme ja mitä ajattelemme. Jäsenet Saryusz-Wolski, Cohn-Bendit ja Mauro ovat käytännössä samalla kannalla, jos tarkastellaan arviointimme kohdetta. Vaikeinta ei kuitenkaan ole tietää, mitä sanoa, vaan tietää, miten toimia tässä tilanteessa. Meidän on toimittava kahdensuuntaisesti.
<P>
Ensimmäinen suunta on ilmiselvä. Euroopan unionin on puhuttava kaikkialla selvästi ihmisoikeuksien ja demokratian puolesta vallitsevista oloista riippumatta. Muita poliittisia tekijöitä saattaa joutua ottamaan myös huomioon, mutta tämän ei pitäisi heikentää ihmisoikeuksien johdonmukaista puolustamista. Niinpä on tuomittava ihmisten tappaminen eli kuolemanrangaistuksen käyttö. Meidän on vaadittava vangittujen vapauttamista. Meidän on vaadittava selvästi kaikille maapallon asukkaille kuuluvien vapauksien ja oikeuksien täysimääräistä kunnioittamista.
<P>
Toiseksi meidän on myös valmistauduttava osallistumaan toimintaan, mistä vallitsee tietääkseni jonkinasteinen erimielisyys. Näin sanoessani tunnustan, että se on paljon vaikeampaa kuin vain vetäytyä syrjään, olla tekemättä mitään tai pyrkiä eristäytymään. Se on helppoa, kun taas osallistuminen on vaikeaa. Jäsen Kelam viittasi historialliseen kokemukseemme ja siihen liittyvään tasapainoiluun. Sen ansiosta, että Euroopalla on jonkinasteista historiallista kokemusta - mikä näkyy täälläkin - saattaisimme uskaltautua kyseiselle tielle.
<P>
Meidän ei pidä koskaan tuudittautua siihen uskoon, että kaikki täällä käsitellyt asiat voidaan ratkaista diplomaattisen vuoropuhelun keinoin: se ei onnistu. Tähän yhtälöön liittyy muitakin osatekijöitä. Ei pidä myöskään unohtaa, että on asioita, joita olemme velvollisia ratkaisemaan diplomaattisen vuoropuhelun keinoin. Tarkoitan Yhdistyneen kuningaskunnan suurlähetystössä työskenteleviä henkilöitä, ranskalaista opiskelijaa ja muita ihmisiä, joiden asioita meidän on nyt selvitettävä vuoropuhelun avulla.
<P>
Olen kotoisin valtiosta, jonka kansalaisista yhdellä prosentilla on iranilainen tausta. He muuttavat paikasta toiseen. Konsuliviranomaisilla on hoidettavanaan asioita, joiden moninaisuutta on vaikea käsittää. Meidän on oltava valmiit osallistumaan, auttamaan ihmisiä eri asioissa, ajattelematta, että siten kaikki hoituu yhdellä kertaa.
<P>
Täällä on viitattu ydinvoimakysymykseen. Joidenkin mielestä saattaa olla paljon yksinkertaisempiakin ratkaisuja. Olen sitä mieltä, että asian ratkaiseminen edellyttää aitoa diplomaattista vuoropuhelua. Ne ovat muita asioita, joihin meidän on osallistuttava.
<P>
On selvää, että tästä tulee selvästi vaativampaa ja vaikeampaa nykyisissä oloissa. Ulkoasiainvaliokunnassa viime viikolla käydyssä keskustelussa korostettiin joitakin vaikeita valintoja ja päätöksiä, joita meidän on tehtävä tulevina viikkoina ja kuukausina, mutta ei kovin paljon kauemmin. Tässä yhteydessä meidän - teidän, meidän neuvostossa ja meidän eurooppalaisina - on osallistuttava toimintaan muiden merkittävien kansainvälisten toimijoiden ohella. En tarkoita ainoastaan amerikkalaisia, jotka noudattavat Obaman hallinnon myötä syntynyttä uutta ja hyvää lähestymistapaa, vaan myös muita, kuten YK:n turvallisuusneuvostoa, Venäjää, Kiinaa ja laajempaa maailmanyhteisöä. Vasta sitten on toivoa, että voimme ryhtyä ratkaisemaan kiireellisiä ongelmia, mutta myös muita ongelmia, joita on tarkasteltava.
<P>
Olen kiitollinen tästä keskustelusta. Se on mielestäni korostanut selvää yksimielisyyttämme arvojemme puolustamisesta; samalla keskustelussa on kuitenkin painotettu vaikeita valintoja ja tasapainottavia toimia, joita meidän on toteutettava tulevina kuukausina ja vuosina. Tiedämme, mitä haluamme saavuttaa, ja meidän on myös pyrittävä saavuttamaan se. Ei pidä kuitenkaan luulla sen olevan helppoa. Voin vakuuttaa teille, että neuvosto on jatkossakin hyvin sitoutunut kaikkiin asiakokonaisuuteen liittyviin näkökulmiin.
<P>
(Suosionosoituksia)
<SPEAKER ID="155" NAME="Daniel Cohn-Bendit" AFFILIATION="Verts/ALE">
(FR) Arvoisa puhemies, suokaa anteeksi, mutta olen juuri saanut tiedon, jonka haluan jakaa neuvoston ja kaikkien parlamentin kollegojeni kanssa.
<P>
Natalia Estemirova, joka on Euroopan parlamentin Saharov-palkinnon saajaehdokas, on siepattu tänä aamuna Groznyissä ja tuntemattomat sieppaajat pitävät häntä vankinaan. Kehotan neuvostoa, komissiota ja parlamentin jäseniä esittämään vastalauseensa, jotta Moskovassa tiedetään, että ajattelemme Natalia Estemirovaa.
<SPEAKER ID="156" NAME="Puhemies">
(EL) Keskustelu on päättynyt.
<SPEAKER ID="157" NAME="Richard Howitt" AFFILIATION="S&amp;D">
(EN) Arvoisa puhemies, haluan vain oikaista erään asian, koska kollegani Tannock mainitsi nimeni.
<P>
En vaatinut viime viikolla EU:n vaalitarkkailijoiden lähettämistä, vaan tein itse asiassa hyvin selväksi aiemmin keskustelun aikana, että jos tilanne olisi sitä edellyttänyt, Euroopan unioni olisi voinut lähettää tarkkailuvaltuuskunnan Iranin vaaleihin. Olemme asianmukaisen, oikeutetun ja objektiivisen huolestuneita vaalien toimittamistavasta juuri siksi, että komissio ei uskaltanut lähettää valtuuskuntaa.
<P>
Pahoittelen, että jäsen Tannock ei ollut läsnä parlamentissa kuulemassa tätä seikkaa aiemmin keskustelun aikana, ja toivon onnistuneeni oikaisemaan asian.
<SPEAKER ID="158" NAME="Puhemies">
(EL) Keskustelu on päättynyt.
