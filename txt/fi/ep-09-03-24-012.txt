<CHAPTER ID="012">
Euroopan ilmailujärjestelmän suorituskyvyn ja kestävyyden parantaminen - Lentopaikat, ilmaliikenteen hallinta ja lennonvarmistuspalvelut (keskustelu) 
<SPEAKER ID="442" NAME="Puhemies">
(EN) Esityslistalla on seuraavana yhteiskeskustelu
<P>
Marian-Jean Marinescun liikenne- ja matkailuvaliokunnan puolesta laatima mietintö ehdotuksesta Euroopan parlamentin ja neuvoston asetukseksi asetusten (EY) N:o 549/2004, (EY) N:o 550/2004, (EY) N:o 551/2004 ja (EY) N:o 552/2004 muuttamisesta Euroopan ilmailujärjestelmän suorituskyvyn ja kestävyyden parantamiseksi - C6-0250/2008 - ja
<P>
Marian-Jean Marinescun liikenne- ja matkailuvaliokunnan puolesta laatima mietintö ehdotuksesta Euroopan parlamentin ja neuvoston asetukseksi asetuksen (EY) N:o 216/2008 muuttamisesta lentopaikkojen, ilmaliikenteen hallinnan ja lennonvarmistuspalvelujen osalta sekä neuvoston direktiivin 2006/23/ETY kumoamisesta - C6-0251/2008 -.
<SPEAKER ID="443" NAME="Marian-Jean Marinescu">
esittelijä. - (RO) Yhtenäistä eurooppalaista ilmatilaa koskeva toinen paketti on laadittu koko lentoliikennejärjestelmää varten, ja se vaikuttaa suoraan ja myönteisesti lentoyhtiöihin, lennonvarmistuspalvelun tarjoajiin, lennonjohtajiin, lentokenttiin ja ilmailuteollisuuteen. Kyseessä on oikeastaan lainsäätäjän reaktio Euroopan ilmatilan ja ilmaliikenteen yhdenmukaistamisen ja tehostamisen tarpeeseen ympäristön ja ilmailuteollisuuden sekä ennen kaikkea matkustajien eduksi.
<P>
Pääsimme neuvoston kanssa yhteisymmärrykseen yhtenäistä eurooppalaista ilmatilaa koskevasta toisesta paketista, ja se on edistysaskel kohti entistä vahvempaa Euroopan unionia. Tämä on seuraava luonnollinen askel yhteismarkkinoiden perustamisen, yhtenäisvaluuttaan siirtymisen ja Schengen-alueen luomisen jälkeen. Vuonna 2012 meillä on Schengen-ilmatila. Reitit lyhenevät ja ilmaliikenteen ohjaus tehostuu. Lisäksi lennonvarmistuspalvelut paranevat, ja tulevaisuudessa myös yhdentyvät.
<P>
Näin ollen lentomatkat lyhenevät ja polttoaineen kulutus sekä hiilidioksidipäästöt vähenevät, mikä luultavasti alentaisi lentolippujen hintoja.
<P>
Neuvoston kanssa neuvottelujen jälkeen saavutettu yhteisymmärrys kuvastaa halua nopeuttaa toiminnallisten ilmatilan lohkojen perustamista. Pääsimme yhteisymmärrykseen toiminnallisten ilmatilan lohkojen käyttöönoton määräajasta, joka on kuusi kuukautta ennen Euroopan komission alkuperäistä ehdotusta.
<P>
Toiminnallisten ilmatilan lohkojen perustaminen on yhtenäisen eurooppalaisen ilmatilan luomisen oleellisin osa. Sen vuoksi suhtaudun myönteisesti viime vuoden marraskuussa allekirjoitettuun sopimukseen suurimmasta toiminnallisesta ilmatilan lohkosta, joka kattaa Keski-Euroopan.
<P>
Haluaisin käyttää tämän tilaisuuden hyväkseni ja pyytää Euroopan komission tukea Tonavan toiminnallista ilmatilan lohkoa koskevan Romanian ja Bulgarian hankkeen hyväksymiseksi osaksi TEN-T-rahoituskehystä.
<P>
Me onnistuimme yhdessä puheenjohtajavaltioiden Ranskan ja Tšekin, joita haluaisin tässä yhteydessä kiittää, edustajien kanssa tasapainottamaan jäsenvaltioiden ja Euroopan komission välisiä päätöksentekosuhteita ja -taitoja etenkin suorituskyvyn kehittämisjärjestelmän osalta, joka on yhtenäistä eurooppalaista ilmatilaa koskevan toisen paketin keskeinen osa.
<P>
Komissio päättää kansallisten suorituskykysuunnitelmien tavoitteiden asianmukaisesta yhdenmukaistamisesta ja täytäntöönpanosta.
<P>
Komission alkuperäistä ehdotusta on täydennetty kahdella parlamentin tekemällä lisäyksellä. Ensimmäinen niistä on toiminnallisten ilmatilan lohkojen järjestelmäkoordinaattori. Me pidimme TEN-T-hankkeen perusteella tarpeellisena nimetä koordinaattori toiminnallisista ilmatilan lohkoista tehtyjen sopimusten allekirjoittamisen helpottamiseksi ja yhtenäisen eurooppalaisen ilmatilan toteuttamisprosessin vauhdittamiseksi. Toinen lisäys liittyy yhteisten hankkeiden käsitteen ja niiden rahoituslähteiden määrittämisen selventämiseen.
<P>
Euroopan parlamentti onnistui kiinnittämään erityistä huomiota inhimillisiin tekijöihin. Neuvoston kanssa saavutettu yhteisymmärrys selventää yhtenäistä eurooppalaista ilmatilaa koskevan toisen paketin ja EASAn välisiä keskinäisiä riippuvuussuhteita, kun otetaan huomioon, että viraston valtuuksien laajentaminen lentopaikkojen, ilmaliikenteen hallinnan / lennonvarmistuspalvelujen ja lennonjohdon osalta on tosiasiassa paketin turvallisuustekijä.
<P>
Mielestäni on erittäin tärkeää laatia selkeä ja täydellinen määritelmä niille lentopaikoille, joita asetuksen säännökset koskevat.
<P>
EASAn uusien vaatimusten on oltava yhteensopivia nykyisten vaatimusten kanssa. Lisäksi on annettu mahdollisuus mainita tähän mennessä myönnetyt poikkeukset. Onnistuin myös esittämään kaikkia sidosryhmiä koskevan kuulemismenettelyn vahvistamis- ja laajentamistarpeeseen liittyviä säännöksiä.
<P>
Mietinnöt, joista äänestetään huomenna, ovat merkittävä edistysaskel kohti yhtenäisen eurooppalaisen ilmatilan luomista, ja olen varma, että ne tuovat menestystä kaikille sidosryhmille.
<SPEAKER ID="444" NAME="Antonio Tajani">
komission varapuheenjohtaja. - (IT) Arvoisa puhemies, hyvät parlamentin jäsenet, europarlamenttivaalien lähestyessä ja kaksi viikkoa ennen kolmannen merenkulkupaketin hyväksymistä EU:n toimielimet lähettävät jälleen myönteisen viestin EU:n kansalaisille. Ne osoittavat, että komissio, parlamentti ja neuvosto ovat erityisesti tänä kriisiaikana kansalaisten puolella ja että ne pystyvät torjumaan vaikean kriisin ja antamaan käytännön ratkaisuja.
<P>
Yhtenäistä eurooppalaista ilmatilaa koskeva uudistus on tärkeä signaali, joka vaikuttaa koko alaan ja kansalaisiin sekä vähentää ympäristön saastumista. Lentoliikennealan vaikeuksista saamamme tiedot ovat jo yleisessä tiedossa (olemme saaneet muita tietoja tänään ja kerron niistä vastauksessani) ja olemme osoittaneet, että pystymme reagoimaan kriisiin, mikä on ehdottomasti myönteinen asia, sillä sen ansiosta eurooppalaiset ymmärtävät, että toimielimet ovat olemassa ja pystyvät vastaamaan kriisiin.
<P>
Tästä syystä haluan kiittää parlamenttia siitä, että se hyväksyi päätöksen näin nopeasti. Olen kiitollinen Marian-Jean Marinesculle, joka on jo pitkään ollut ystäväni ja yhteistyökumppanini parlamentissa. Tunnen hänen kykynsä, jotka hän on jälleen kerran päässyt näyttämään työskentelemällä yhdessä komission kanssa ja saavuttamalla merkittäviä tuloksia erittäin lyhyessä ajassa. Hänen lisäkseen haluan kiittää kaikkia varjoesittelijöitä, joiden ansiosta toimielimet ovat jälleen kerran pystyneet tukemaan unionin kansalaisia.
<P>
Tämä on todellakin ollut suuri sitoumus ja tehokas vastine. Lentoliikennealalla odotetaan itse asiassa konkreettisia käytännön toimia, joiden avulla lentoliikenteen harjoittajia koskevien vaatimusten lisäksi myös ennen kaikkea matkustajia koskevat vaatimukset voidaan täyttää. Tästä syystä olen vaatinut palvelutason valvontaa, jotta monopolit eivät estä hyvää palvelua. Lisäksi ilmaliikenneverkon haltijan nopea käyttöönotto ja kansallisten järjestelmien hyödyntämisen helpottaminen voivat olla esimerkkeinä kaikille liikennemuodoille sekä myös televiestintä- ja energia-aloille.
<P>
Haluan korostaa parlamentin komissiolle tarjoamaa tukea uuden välineen kehittämiseksi, jolla voidaan rahoittaa rajatylittäviä infrastruktuurihankkeita muun muassa SESAR-ohjelman puitteissa. Parlamentti on ymmärtänyt kumppanuuden merkityksen ja vahvistanut liikenteenharjoittajien tärkeän roolin tämän kunnianhimoisen lähestymistavan saavuttamisessa.
<P>
Olen iloinen nähdessäni parlamentin yhtyvän komission kantaan inhimillisiin tekijöihin liittyvän merkityksen tunnustamisesta yhteisessä julistuksessa. Parlamentti on antanut tukensa erityisesti sotilaslennonjohtajien aseman vahvistamiseksi luomalla yhtenäisen ilmatilan. Kannatan täysin tätä kantaa etenkin siksi, että olin jonkin aikaa sotilasilmailun alan lennonjohtaja, joten ymmärrän täysin sotilaslennonjohtajien tärkeän merkityksen ilmaliikennealalla. Esimerkkinä voin mainita komentokeskukset, joissa olen käynyt ja joissa siviili- ja sotilaslennonjohtajat tekevät yhteistyötä lentoliikenteen turvallisuuden takaamiseksi.
<P>
Kannattamassani yhteisessä julistuksessa säädetään, että komission on vahvistettava inhimillisten tekijöiden asianmukaisen huomioimisen tärkeys, jotta yhtenäistä eurooppalaista ilmatilaa koskevat asetukset voidaan panna tehokkaasti täytäntöön. Lisäksi komission on oltava varma siitä, että turvallisuutta ei koskaan pidetä itsestäänselvyytenä, ja komission on ymmärrettävä, että turvallisuuskulttuuria on jatkuvasti vahvistettava. Tämä voidaan tehdä luomalla luotettava onnettomuushälytysjärjestelmä sekä luottamuksen ja oikeudenmukaisuuden ilmapiiri, jotta tapahtuneista onnettomuuksista voidaan oppia.
<P>
Komissio ilmoittaa, että se rakentaa aitoon turvallisuuskulttuuriin perustuvan palvelumallin, jonka turvallisuusmääräykset perustuvat tehokkaaseen onnettomuushälytysjärjestelmään sekä luottamuksen ja oikeudenmukaisuuden ilmapiiriin. Näin taataan se, että turvallisuudesta vastuussa olevilla ammattilaisilla on riittävät taidot, ja lisäksi edistetään henkilökunnan edustajien osallistumista yhtenäisen eurooppalaisen ilmatilan luomiseen kansallisella ja yhteisön tasolla sekä toiminnallisten ilmatilan lohkojen tasolla. Inhimillisten tekijöiden integrointi yhtenäisen eurooppalaisen ilmatilan luomiseen arvioidaan viimeistään vuonna 2012.
<P>
Lopuksi totean, että ensimmäistä kertaa käsittelemme ilmailualan kaikkia näkökohtia. Uuden lähestymistavan ansiosta yksi elin käsittelee lentokenttien, lentoreittien, laskeutumisen ja lentoonlähdön turvallisuuteen liittyvät asiat.
<P>
Tämä merkitsee uuden vaiheen alkamista lentoturvallisuusvirastolle. Paketin nopea hyväksyminen - josta kiitän teitä vielä kerran - on osoitus Euroopassa vallitsevasta vahvasta poliittisesta tahdosta toteuttaa merkittävän edeltäjäni Loyola De Palacion, joka ei valitettavasti ole enää keskuudessamme, hienot ajatukset. Hän halusi luoda yhtenäisen ilmatilan unionin kansalaisten eduksi. Olemme nyt onnistuneet toteuttamaan tämän uudistuksen.
<SPEAKER ID="445" NAME="Teresa Riera Madurell" LANGUAGE="ES">
Arvoisa puhemies, teollisuus-, tutkimus- ja energiavaliokunta pitää komission ehdotusta myönteisenä, sillä siinä korjataan ensimmäisen paketin puutteet johdonmukaisuuden, tehokkuuden, kustannusten alentamisen ja hallinnan parantamisen osalta.
<P>
Valiokunnan suurin panos liittyy rahoitukseen. Ilmaliikenteen hallinnan yleissuunnitelma edellyttää suuria resursseja, ja sen vuoksi julkisen rahoituksen käytön on oltava mahdollista tarvittaessa eikä käyttäjien tulisi rahoittaa alkuinvestointia etukäteen.
<P>
Valiokunnan panos liittyy myös Eurocontrolin rooliin, jota on meidän mielestämme tarkistettava perusteellisesti sen hyvän hallinnon ja palvelujen tarjoamisen valvonnan varmistamiseksi. Kun mietitään palvelujen yksityistämistä, mielestäni on parempi tehdä prospektiivinen tutkimus ilman mitään ennakko-oletuksia ja tehdä päätös tutkimuksen tulosten perusteella.
<P>
Lopuksi haluaisin vielä kerran korostaa sitä, että yhtenäisen ilmatilan luominen on ratkaisevan tärkeää Kioton tavoitteiden saavuttamisen kannalta ja että espanjalaisena olen tyytyväinen siihen, että Gibraltariin liittyvä virhe on korjattu.
<P>
Haluan lisäksi kiittää komissiota erinomaisesta yhteistyöstä sekä teollisuus-, tutkimus- ja energiavaliokuntaa ja poliittista ryhmääni arvokkaasta avusta.
<SPEAKER ID="446" NAME="Georg Jarzembowski">
PPE-DE-ryhmän puolesta. - (DE) Arvoisa puhemies, Antonio Tajani, hyvät parlamentin jäsenet, meidän kaikkien on oltava hyvin kiitollisia Marian-Jean Marinesculle. Hän on hyvin lyhyessä ajassa onnistunut pääsemään yhteisymmärrykseen Eurooppa-neuvoston kanssa komission varapuheenjohtajan tuella. Toisen lainsäädäntöpaketin ansiosta voimme hallita ilmatilaamme tehokkaammin tulevina vuosina. Tämän lisäksi lentoyhtiöt, ja lopulta kuluttajat, säästävät jopa kolme miljardia euroa, ja hiilidioksidipäästöt voivat vähentyä jopa 12 prosentilla. Nämä ovat tärkeitä kustannuksiin, kuluttajiin ja ympäristöön liittyviä tavoitteita, jotka me voimme nyt saavuttaa.
<P>
Ensimmäisessä asetuksessa jäsenvaltiot sitoutuvat vihdoinkin tekemään sen, mitä niiden olisi pitänyt tehdä jo vuosia sitten, eli ne perustavat toiminnalliset ilmatilan lohkot lyhyessä ajassa. Ilmatilan lohkoja ei jaeta enää valtioiden rajojen mukaisesti vaan toiminnallisten ilmaliikennevirtojen mukaan. Tämän ansiosta ilmatilaa voidaan hallita tehokkaammin ja turvallisemmin ja laskeutumislupaa odottavien koneiden aiheuttamat tarpeettomat ruuhkat voidaan ehkäistä.
<P>
Olen erittäin kiitollinen komission tuesta ja esittelijän määrätietoisuudesta nimetä toiminnallisten ilmatilan lohkojen koordinaattori, sillä meille tulee ongelmia sen varmistamisesta, että jäsenvaltiot todella perustavat kyseiset uudet lohkot. On tärkeää, että parlamentin ja komission puolesta työskentelevä koordinaattori pystyy vaatimaan uusien lohkojen perustamista.
<P>
On myös tärkeää, että sotilaallinen ilmatilan hallinta otetaan osaksi järjestelmää ja että meillä on todellinen yleissuunnitelma yhtenäisen eurooppalaisen ilmatilan luomiseksi, jossa sovelletaan ja pannaan täytäntöön ilmaliikenteen hallinnan tutkimushankkeen, SESARin, teknologisia tuloksia. Lopuksi totean, että meille on myös tärkeää se, että lentokenttiä, ilmaliikenteen hallintaa ja lennonvarmistuspalveluja koskevien standardien ja hallintatoimien täytäntöönpano annetaan Euroopan lentoturvallisuusviraston tehtäväksi. Kyseiselle virastolle on annettava tarvittava henkilöstö ja laitteisto hyvissä ajoin. Kannatamme suuresti sitä, että EASA kuulee asianmukaisia teollisuudenaloja kaikkia uusia toimia koskevista käytännön ratkaisuista todella tehokkaiden ratkaisujen löytämiseksi. Toivon, että komissio tukee meitä tässä asiassa.
<SPEAKER ID="447" NAME="Ulrich Stockmann">
PSE-ryhmän puolesta. - (DE) Arvoisa puhemies, komission jäsen, tiedän laulun, jossa lauletaan, että "Taivaalla on oltava rajoittamaton vapaus". Tämä ei kuitenkaan pidä paikkaansa. Eurooppalainen ilmatila koostuu 60 kansallisesta lennonjohtokeskuksesta. Keskusten määrä on kaksinkertainen Yhdysvaltoihin verrattuna, vaikka ilmaliikenteen määrä on vain puolet Yhdysvaltojen määrästä. Lisäksi sotilaallisten lentokieltoalueiden vuoksi koneet eivät voi lentää suoraan kentältä toiselle. Tämä ei ole kestävää etenkään sen tiedon valossa, että ilmaliikenteen määrä kaksinkertaistuu 10-15 vuoden välein. Kun liikenteen määrä kaksinkertaistuu, turvallisuusriskit nelinkertaistuvat.
<P>
Tämä sai meidät käynnistämään yhtenäisen eurooppalaisen ilmatilan luomisen vuonna 2004. Neuvosto valitettavasti vaati tuolloin, että jäsenvaltioiden on päätettävä keskenään siitä, mitkä ilmatilan lohkot perustetaan. Tämä oli virhe, sillä jäsenvaltiot ovat hukanneet paljon aikaa ja juuttuneet kansallisen toimivallan alaisiin asioihin.
<P>
Nyt parlamentti ja arvoisa esittelijä ovat luoneet asetuksen, jossa on selkeät tavoitteet ja perussäännöt ilmatilan lohkojen perustamiseksi vuoteen 2012 mennessä. Tämä edistää turvallisuutta, parantaa ilmastonsuojelua ja vähentää ilmaliikenteen kustannuksia. Lennot voivat lyhentyä jopa 50 kilometrillä, hiilidioksidipäästöt voivat vähentyä 12 prosentilla, lentoyhtiöt voivat säästää kolme miljardia euroa ja lentojen viivästykset voivat vähentyä. Lyhyesti sanottuna toivon, että tämä ilmailualaa koskeva uudistus lopulta onnistuu ja vie meidät jälleen askeleen pidemmälle.
<SPEAKER ID="448" NAME="Nathalie Griesbeck" LANGUAGE="FR">
Arvoisa puhemies, komission jäsen, hyvät parlamentin jäsenet, on minun vuoroni ilmaista tyytyväisyyteni tähän yhtenäistä eurooppalaista ilmatilaa koskevaan mietintöön. Se on todellinen edistysaskel, jota monet meistä kannattavat.
<P>
Nämä kaksi asetusta täyttävät korkeat odotukset kaikkien toimijoiden osalta kaikissa unionin jäsenvaltioissa, sillä nykyisen järjestelmän liiallisella pirstaleisuudella on erittäin kalliit vaikutukset ja ennen kaikkea se aiheuttaa vakavaa tehottomuutta ilmaliikenteen hallintaan.
<P>
Uuden eurooppalaisen ilmatilan ansiosta lentokoneet voivat vähitellen luopua epäsuorista lentoreiteistä, joita niiden on tällä hetkellä käytettävä, ja siirtyä käyttämään suorempia, tehokkaampia ja ennen kaikkea matkustajille edullisempia lentoreittejä.
<P>
Olen aidosti iloinen siitä, että tämä vähentää lentoliikenteen ympäristövaikutuksia ja alentaa kuluttajahintoja.
<P>
Tämä on yhdessä turvallisuusstandardien yhdenmukaistamisen kanssa erittäin järkevä edistysaskel. Sen ansiosta lentoliikenne on tulevaisuudessa turvallisempaa ja nopeampaa sekä samalla myös edullisempaa ja vähemmän saastuttavaa.
<P>
Kehotan Euroopan liberaalidemokraattien liiton ryhmän puolesta komissiota varmistamaan taloudelliset resurssit ja varat Euroopan laajuisiin verkkoihin sekä myös Euroopan investointipankin panoksen kaikkien Euroopan lennonvarmistusta edistävien yhteisten lippulaivahankkeiden rahoittamiseksi.
<P>
Uskon, että parlamentti on jälleen kerran onnistunut ylittämään erimielisyydet, jotta asia etenisi ja neuvosto pääsisi nopeasti sopimukseen tästä mietinnöstä, joka on ehdottoman tärkeä Euroopan ilmailualalle ja sen ympäristövaikutusten vähentämistavoitteelle. Olen komission jäsenen lailla iloinen tästä konkreettisesta viestistä kaikille unionin kansalaisille.
<SPEAKER ID="449" NAME="Roberts Zīle">
UEN-ryhmän puolesta. - (LV) Arvoisa puhemies, kiitos puheenvuorosta. Olen tyytyväinen siihen, että uusilla säännöksillä yhtenäistetään ilmaliikenteen hallintateknologioita ja edistetään toiminnallisten ilmatilan lohkojen perustamista, mikä vähentää Euroopan unionin ilmaliikenteen pirstaleisuutta. Tämän tuloksena lentoreittien tehokkaampi suunnittelu vähentää polttoaineen kulutusta ja haitallisia päästöjä, joten lentoliikenteestä tulee ympäristöystävällisempää. Kun mietitään Venäjän Euroopan unionin lentoliikenteen harjoittajilta keräämiä syrjiviä ja laittomia maksuja Siperian ylittävistä lennoista, me emme valitettavasti pysty antamaan komission käyttöön sellaista mekanismia, joka olisi riittävä neuvotteluissa Venäjän kanssa. Mielestäni Euroopan unionissa on kuitenkin tavalla tai toisella oltava tällainen mekanismi käytettävissä, jotta voimme vaikuttaa tilanteisiin, joissa EU:n ulkopuolinen maa syrjii Euroopan unionin lentoliikenteen harjoittajia. Kyseisen mekanismin periaatteena olisi itse asiassa keskinäinen yhdenvertaisuus, joka meidän tulisi saavuttaa. Kiitos.
<SPEAKER ID="450" NAME="Eva Lichtenberger" LANGUAGE="DE">
Arvoisa puhemies, haluan ensiksi kiittää esittelijää, joka on osoittanut suurta sitoutumista ja asiantuntemusta neuvotteluissa. Neuvottelut olivat tarpeelliset, sillä vaikka rajat eivät näy taivaalla, ne ovat silti olemassa. Rajat ovat pääasiassa kansallisia rajoja, ja on todettava, että ne perustuvat kansalliseen egoismiin ja että ne ovat osaltaan estäneet eurooppalaisen ilmatilan yhdentymisen.
<P>
Kun mietitään matkustamisen nopeutta, turvallisuusvaatimuksia ja ilmaliikenteen suurta kasvua, nämä parannukset olisi pitänyt ottaa käyttöön jo paljon aikaisemmin, etenkin koska ilmatilan lohkojen perustamisesta on keskusteltu ja neuvoteltu jo vuodesta 2004 lähtien. Uskon, että edistymme nyt huomattavasti tällä alalla. Kyse ei ole pelkästään siitä, että lentoreitit paranevat, matkustusmukavuus lisääntyy ja laskettavuus paranee, vaan myös siitä, että päästöt vähenevät, jos parannukset pannaan tehokkaasti täytäntöön. Ilmaliikenteen päästöjä on kiireellisesti vähennettävä, koska ilmaliikenteen määrä kasvaa jatkuvasti ja koska ilmaliikenteen päästökauppajärjestelmä ei ole ollut kovinkaan tehokas.
<P>
Neuvosto on vastustanut tätä oikeutta viimeiseen asti. Sen vastustus ei onnistunut niin hyvin kuin se olisi toivonut, ja siksi jopa minä voin äänestää tämän mietinnön puolesta.
<SPEAKER ID="451" NAME="Michael Henry Nattrass">
IND/DEM-ryhmän puolesta. - (EN) Arvoisa puhemies, tässä rakennuksessa on pohjaton vallan ja valvonnan tarve. Aiemmin vain Neuvostoliitossa haaveiltiin samasta valvonnan tasosta. EU:n valvonta, joka tappaa innovoinnin, ja EU:n valta, joka vääristää markkinakysynnän, uhmaavat äänestäjien odotuksia. Nyt edes taivas ei ole rajana.
<P>
Tehokkuuden tekosyyn varjolla EU, joka on yksi maailman tehottomimmista byrokratioista, haluaa valvoa ilmatilan tehokkuutta. EU pyrkii kasaamaan esteitä vapaiden markkinoijien, kuten Easyjetin ja Ryanairin, innovaatioiden tielle, koska kansa pitää niistä, ja me tiedämme miten EU sivuuttaa kansan mielipiteen. EU haluaa toiminnallisten ilmatilan lohkojen järjestelmäkoordinaattorin. Se on vain hieno titteli diktaattorille, joka päättää ilmaliikenteen hallinnasta, lentokentistä ja myös koko teollisuudenalasta.
<P>
Tämä on samanlaista liiallista valvontaa kuin se, mikä lopulta syöksi Neuvostoliiton unohduksiin. Ja kenen lippua tässä ollaan liehuttamassa? Tässä on kyse pelkästään EU:n lipun liehuttamisesta. Kyse ei ole kansan tarpeiden tyydyttämisestä eikä tällä ole mitään tekemistä kysynnän kanssa. Menestys riippuu tehokkuudesta ja kysynnän täyttämisestä, ja se voidaan saavuttaa vain vapailla markkinoilla - ei vahingollisella EU:n valvonnalla, ei EU:n ymmärryksen puutteella eikä EU:n asiantuntemuksen puutteella, mitä tässä rakennuksessa on osoitettu.
<P>
Me voimme elvyttää tehokkuuden antamalla tarjonnan tyydyttää kysyntää ja sallimalla innovaatiot. Tämä asia ei kuulu EU:n toimialaan. Äänestäkää siis mietintöä vastaan.
<SPEAKER ID="452" NAME="Luca Romagnoli" AFFILIATION="NI">
- (IT) Arvoisa puhemies, komission jäsen, hyvät parlamentin jäsenet, kannatan yhtenäisen eurooppalaisen ilmatilan luomista ja olen melko varma siitä, että se parantaa tehokkuutta ja turvallisuutta ja myös vähentää ilmailun ympäristövaikutuksia.
<P>
Lisäksi haluaisin huomauttaa, että Italia on jo käynnistänyt Blue MED -hankkeen Kyproksen, Kreikan ja Maltan kanssa. Kyseessä on toiminnallinen ilmatilan lohko, jonka perustaminen parantaa lentotehokkuutta ja alentaa kustannuksia nimenomaan juuri vähentämällä ilmatilan pirstaleisuutta Välimeren alueella. Lyhyesti sanottuna, jos tavoitteena on avoimuuden lisääminen - kohdistan sanani minua ennen puheenvuoron käyttäneelle parlamentin jäsenelle - ja palveluja tehostavia kannustimia otetaan käyttöön, emme voi sanoa, ettemmekö olisi tyytyväisiä.
<P>
Lopuksi totean, että kannatan myös tavoitetta optimoida lentokenttien hoito. Siksi toivonkin, että jotakin tehdään pian lentokenttien matkustajapalvelujen parantamiseksi. Kyseiset palvelut ovat esimerkiksi Rooman lentokentällä usein epätyydyttäviä. Haluan kiittää Marian-Jean Marinescua erinomaisesta mietinnöstä ja komissiota tästä aloitteesta.
<SPEAKER ID="453" NAME="Reinhard Rack" AFFILIATION="PPE-DE">
(DE) Arvoisa puhemies, Marian-Jean Marinescun molemmat mietinnöt käsittelevät ilmaliikennejärjestelyjen parantamista Euroopassa. Olemme saavuttaneet paljon ensimmäisessä käsittelyssä, erityisesti esittelijän tärkeän ja onnistuneen työn ansiosta. Tämä on tärkeää etenkin näinä aikoina, kun Euroopan ja koko maailman ilmailuteollisuus on vaikeassa tilanteessa.
<P>
Meidän pitäisi kuitenkin ajatella toimivuuden parantamista laajemmin kuin vain tämän nykyisen kriisin yhteydessä. Meidän pitää jatkossakin keskittyä myös aiempiin tärkeisiin aiheisiin. Niihin kuuluvat muun muassa matkustajien oikeudet. Me laadimme ennen syyskuun 11. päivän kriisiä matkustajia koskevan asetuksen lennollepääsyn epäämisestä ja lentojen viivästymisestä. Asetuksen lähtökohdaksi valittiin tietoisesti ilmailuteollisuuden suojelun tarve, ei matkustajien suojelun tarve. Lentoyhtiöt ovat käyttäneet tätä räikeästi hyväkseen nykyisessä kriisitilanteessa, jota talven huonot sääolosuhteet ovat entisestään vaikeuttaneet. Lentoyhtiöiden käyttäytyminen on ollut hävytöntä.
<P>
Seuraava asiani koskee nesteitä. Monet lentoliikenteeseen liittyvät asiat muuttuvat tällä hetkellä, mutta vanha nesteiden kuljettamista koskeva asetus on edelleen voimassa. Se ei lisää turvallisuutta. Sen ansiosta muutamat ihmiset ovat saaneet työtä lentokenttien turvatarkastajina. Kielto ärsyttää monia ihmisiä ja, kuten on jo todettu, se ei ole tuottanut tulosta tekosyitä lukuun ottamatta. Antonio Tajani, te ja teidän edeltäjänne olette vakuuttaneet meille, että tämä naurettava asetus kumotaan sen jälkeen, kun on osoitettu, että se ei lisää turvallisuushyötyjä. Odotamme kärsimättöminä asetuksen kumoamista.
<SPEAKER ID="454" NAME="Jörg Leichtfried" AFFILIATION="PSE">
(DE) Arvoisa puhemies, nykyään ei ole enää kyse pelkästään siitä, että lentokoneet lentävät kansallisten rajojen yli. Vaikka oikeistoa edustavat ihmiset, jotka eivät varsinaisesti puhu naurettavia, mutta piiloutuvat kauniiden lippujensa taakse, eivät ole näyttäneet sitä ymmärtäneen, kyse on siitä, että eurooppalainen ilmatila on täysin sääntelemätön ja tässä tilanteessa on välttämätöntä, että tätä sääntelemätöntä ilmatilaa hallitaan, valvotaan ja toteutetaan keskitetysti. Näissä kahdessa mietinnössä esitellään oikea tapa tavoitteen saavuttamiseksi.
<P>
On välttämätöntä, että Euroopan lennot koordinoidaan paremmin. Myös se on välttämätöntä, että kaikki noudattavat samoja korkeita turvallisuusstandardeja. Olen varma siitä, että olemme oikealla tiellä tässä asiassa. Nykyisen ilmatilan lohkojaon seurauksena on liikaa liian pitkiä lentoja, joiden reitit ovat epäsuoria. Lisäksi hiilidioksidipäästöt ovat aivan liian suuret ja lentoyhtiöille koituu valtavia kustannuksia. Tilanne muuttuu paremmaksi huomenna hyväksyttävän asetuksen ansiosta.
<P>
Haluaisin tässä yhteydessä kiittää esittelijä Marian-Jean Marinescua erinomaisesta työstä. Olemme tehneet yhteistyötä, jotta saavuttaisimme jotakin erittäin myönteistä unionin kansalaisille. Sen vuoksihan me olemme täällä.
<SPEAKER ID="455" NAME="Robert Evans" AFFILIATION="PSE">
(EN) Arvoisa puhemies, Antonio Tajani sanoi keskustelun alussa, että tämä on myönteinen viesti EU:n kansalaisille. Olen samaa mieltä, ja tämähän on juuri työmme tarkoitus.
<P>
Haluan puhua erityisesti lentopaikoista, koska on tärkeää, että kyseiset laitokset ovat järkevän EU:n lainsäädännön suojassa. Mielestäni se on järkevää, sillä se suojaa kansalaisia, ja teemme sen laajentamalla EASAn toimivaltaa.
<P>
Vielä on kuitenkin muutamia kohtia, joihin haluaisin saada selvennystä. Mielestäni meidän pitäisi jättää asetuksen soveltamisalan ulkopuolelle pienet lentopaikat, jotka tarjoavat vain virkistys- tai huvilentoja. Marian-Jean Marinescun ja muiden jättämä tarkistus 44 on tärkeä, koska siinä lähtökohdaksi otetaan lentokoneen painon sijaan kiitotien 800 metrin enimmäispituus. Voisikohan komission jäsen tai Marian-Jean Marinescu vahvistaa yhteenvedossaan, että määritelmä "yleisessä käytössä oleva" selitetään tarkasti, jotta yleisen käytön todellisesta määrityksestä ei olisi mitään epäselvyyttä? Voisivatko he kertoa, että tarkoitetaanko sillä kaupallisessa käytössä olevia lentokenttiä vai niitä lentokenttiä, joille ihmiset todella pääsevät, vai sitä, että ihmiset ostavat lentolippuja? Tämä voi olla tuleva kompastuskivi, joten toivon, että tätä selvennetään.
<SPEAKER ID="456" NAME="Antonio Tajani">
komission varapuheenjohtaja. - (IT) Arvoisa puhemies, hyvät parlamentin jäsenet, olen hyvin tyytyväinen siihen, että parlamentti hyväksyi yksimielisesti, tai lähes yksimielisesti, yhtenäistä eurooppalaista ilmatilaa koskevan uudistuksen. Ymmärtääkseni vain Michael Henry Nattrass vastustaa uudistusta, mutta en ymmärrä miksi. Ehkä minä en vain ymmärrä tai hän ei ole kunnolla perehtynyt yhtenäistä eurooppalaista ilmatilaa koskevan uudistuksen mietintöluonnokseen. En ymmärrä, miten Neuvostoliitto liittyy tähän aiheeseen. Kaikki saavat vapaasti sanoa mielipiteensä. En suhtaudu nostalgisesti Neuvostoliittoon.
<P>
Haluan kuitenkin todeta keskustelussa esille tulleiden tärkeiden seikkojen osalta, että tämä mietintö on meidän käytännönläheinen reaktiomme lentoliikennealan kriisiin. IATA:n tänään antamat tiedot ovat huolestuttavia. Pääjohtajan esittämien lausuntojen mukaan ala voi tällä tilikaudella menettää 4,7 miljardia Yhdysvaltain dollaria, eli lähes 3,5 miljardia euroa. Alan tilanne olisi siis huonompi kuin alun perin arveltiin. Tuottojen arvellaan laskevan 12 prosentilla.
<P>
Kun vastassamme on tällainen kriisi, voimme ottaa käyttöön kuluja alentavia standardeja. Kun uudistus, mukaan lukien SESAR-ohjelma, on kokonaisuudessaan otettu käyttöön ja sitä toteutetaan täydellä kapasiteetilla, säästöjä pitäisi kertyä yhteensä noin 40 miljardia euroa. Seuraava tärkeä luku, joka on huomattava ja joka varmasti lämmittää Eva Lichtenbergerin sydäntä, liittyy saasteiden vähentymiseen.
<P>
Roberts Zīlen esille tuoma vastavuoroisuuteen ja kaikista Siperian ylittävistä lennoista perittäviin veroihin liittyvä ongelma oli Venäjän kanssa allekirjoitetun sopimuksen aiheena, mutta sopimusta ei ole vielä pantu täytäntöön. Olemme ottaneet ongelman esille useissa toimivaltaisten liikenneministerien tapaamisissa. Ongelma otettiin esiin myös Euroopan komission viimeisimmässä huippukokouksessa Moskovassa, johon osallistuivat Vladimir Putin ja Dmitri Medvedev sekä liikenneministeri, jonka tapasin kahdenkeskisesti. En näe merkittävää edistystä tapahtuvan Venäjällä, mutta aiomme pysyä lujina.
<P>
Vastavuoroisuutta koskeva periaate olisi voitu sisällyttää tekstiin, mutta neuvosto ei kannattanut sitä. Useimmat jäsenvaltiot vastustivat sitä, ja siitä keskusteltiin liikenneministerien viimeisessä kokoontumisessa neuvostossa. Sitä ei sisällytetty lainsäädäntötekstiin, koska sen sisällyttäminen ei ollut mahdollista.
<P>
Luca Romagnolin esiin tuomien Rooman kaupungin lentokenttiä koskevien seikkojen osalta voin sanoa, että Euroopan komissio tekee tapansa mukaan tarkastuksia. Voin sanoa, että liikuntarajoitteisten henkilöiden oikeuksien turvaamista koskevan asetuksen soveltamisen osalta Fiumicinon ja Ciampinon lentokenttiä voidaan pitää hyvinä esimerkkeinä, koska yhteisön asetusta sovellettiin niillä aiemmin kuin muilla lentokentillä. Minä jopa esittelin uuden asetuksen Fiumicinon lentokentällä viime vuoden heinäkuun lopussa.
<P>
Tämä ei kuitenkaan tarkoita sitä, että me voisimme levätä laakereillamme. On pöyristyttävää, että vuodessa 42 miljoonaa laukkua jää matkan varrelle maailman lentokentillä ja miljoona laukkua katoaa lopullisesti. Tämän vuoksi olen teettänyt energian ja liikenteen pääosastolla tutkimuksen. Olen antanut kaikille toimivaltaisille organisaatioille kuukauden vastausaikaa. Jos vastaukset vahvistavat lehdissä esiintyneet tiedot, aion ehdottaa nykyisen asetuksen uudistamista, sillä nykyinen asetus on mielestäni hieman puutteellinen matkustajien turvaamisen osalta. Ajattelin mahdollisesti antaa joidenkin kansallisten elinten tehtäväksi tarkastaa, sovelletaanko yhteisön asetusta.
<P>
Kiinnitän huomioni matkustajien oikeuksien parantamiseen, ja haluan vakuuttaa teidät, vastauksena Luca Romagnolin esittämään kysymykseen, ja koko parlamentin. Lisäksi haluan vahvistaa jatkuvan pyrkimykseni matkustajien oikeuksien turvaamiseksi entisestään. Ei ole sattumaa, että lentoliikenteestä hyväksytyn asetuksen jälkeen myös meriliikennettä ja linja-autoliikennettä koskevista asetuksista keskustellaan.
<P>
Haluan myös sanoa Robert Evansille, että huomioon otettavat perusteet ovat lentokentän kaupallinen arvo ja kiitotien pituus, jonka hän mainitsi. Nämä perusteet ovat korvanneet hänen mainitsemansa määritelmän.
<P>
Uskon, että voin kiittää teitä vielä kerran ja korostaa lentoliikenteen turvallisuutta, joka paranee entisestään tämän uudistuksen myötä. Olen silti vakuuttunut siitä, että Euroopan ilmatilassa lentäminen on nykyäänkin turvallista, mutta turvallisuudella ei ole koskaan rajoja. Meidän on aina tehtävä enemmän, ja siksi haluan kaikin tavoin parantaa liikenneturvallisuutta sitoutumalla asiaan täydellisesti. Pyrin tekemään parlamentille ja neuvostolle sellaisia ehdotuksia, jotka osoittavat unionin kansalaisille, että EU:n toimielinten tehtävänä on auttaa kansalaisia.
<P>
Lopuksi haluan vielä kerran ilmaista kiitollisuuteni teille. Olen kiitollinen Marian-Jean Marinesculle, mutta haluan kiittää myös kaikkia muita parlamentin jäseniä, kaikkia koordinaattoreita ja kaikkia vaaleilla valittuja edustajia, jotka ovat käyttäneet puheenvuoron tässä keskustelussa. Emme olisi voineet tehdä tätä ilman parlamentin - joka on tässä yhteydessä osoittanut, että se ei halua hukata aikaa - ja komission vahvaa sitoumusta puuttua käytännössä asioihin, jotka vaikuttavat suoraan EU:n kansalaisiin. Olen kiitollinen myös Euroopan komission yksiköille kaikesta mitä ne ovat tehneet. Olen iloinen siitä, että joku muukin kiitti puheenvuorossaan yksikköjä yhteistyöstä.
<P>
Olemme yhdessä osoittaneet ilmailuteollisuudelle, että toimielimet - toistan ja korostan - pystyvät ratkaisemaan vaikean kriisin. Uskon, että eurooppalaiset ja yritysmaailma eivät odota meiltä kaiken kattavaa apua tai pelkkiä lainsäädännöllisiä toimia, vaan heille on osoitettava, että toimielimet pystyvät auttamaan ja että ne tukevat kansalaisia ja yrittäjiä sekä kaikkia kriisin torjumiseen sitoutuneita. Heidän on voitava tuntea, että toimielimet ovat valmiina auttamaan ja että ne tukevat heitä selviämään tästä Euroopan talouden vaikeasta jaksosta. Euroopan talous selviytyy kriisistä panemalla täytäntöön kaikkia koskevia vakavia ja täsmällisiä sääntöjä. Tästä olen täysin varma.
<P>
Sääntöjen puute ja heikkojen sääntöjen olemassaolo on edistänyt talous- ja rahoituskriisiä. Me eurooppalaiset pidämme itseämme osana sivilisaatiota, jonka alkuperä on roomalaisessa oikeudessa ja Napoleonin lakikokoelmassa, jotka perustuvat sääntöihin ja sääntöjen noudattamiseen. Me olemme vakuuttuneita siitä, että näiden sääntöjen ansiosta me selviämme nykyisistä vaikeuksista ja että, ennen kaikkea, meillä on vapaa järjestelmä, jonka ansiosta kestämme taloudelliset vaikeudet.
<P>
Kiitän teitä vielä kerran voimakkaasta sitoutumisesta. Olen iloinen siitä, että voin osallistua tähän tärkeään poliittiseen hetkeen ja jakaa sen teidän kanssanne.
<SPEAKER ID="457" NAME="Marian-Jean Marinescu">
esittelijä. - (RO) Haluan vastata lyhyesti.
<P>
Uudistusprosessi on alkanut Eurocontrolin osalta, joten se voi ottaa vastaan uusia vastuualueita. Ilmatilan omistajuuden osalta uskon, että lentoyhtiöt, Ryanair mukaan luettuna, ovat kaikkein onnellisimpia mietinnön hyväksymisestä.
<P>
Yleisestä käytöstä puhuttaessa tämän määritelmän ulkopuolelle jäävät lentoseurojen lentokentät ja huvilentoihin käytettävät lentokentät. Tämän vuoksi halusimme poistaa nämä lentokentät asetuksesta, sillä emme halua mutkistaa asioita.
<P>
Haluaisin myös kiittää teitä saamastani myönteisestä palautteesta. En olisi kuitenkaan mitenkään pystynyt tekemään tätä työtä yksin. Tästä syystä haluan vilpittömästi kiittää muiden poliittisten ryhmien esittelijöitä, parlamentin jäseniä Stockmann, Leichtfried, Degutis, Zile ja Lichtenberger heidän erityisestä panoksestaan tähän asiaan sekä heidän minulle antamastaan tuesta neuvoston kanssa käytyjen neuvottelujen aikana.
<P>
Haluan myös huomauttaa, että suurin osa parlamentin jäsenten Kohlíčekin ja Markovin täysistuntoon toimittamista tarkistusehdotuksista sisältyy jo neuvoston kanssa saavutettuun kompromissiin.
<P>
Arvoisa komission jäsen, haluan onnitella teitä tästä menestyksestä. Toivon, että mietintö ratifioidaan parlamentin huomisessa äänestyksessä ja neuvoston äänestyksessä tämän kuun lopussa.
<P>
Haluan kiittää komission asiantuntijaryhmää, joka teki kanssamme yhteistyötä kompromissin saavuttamiseksi. Kiitän myös puheenjohtajavaltio Ranskaa ja puheenjohtajavaltio Tšekin tasavaltaa heidän panoksestaan, kiitän erityisesti Thierry Boutsenia ja Vera Zazvorkovaa.
<SPEAKER ID="458" NAME="Puhemies">
(EN) Yhteiskeskustelu on päättynyt.
<P>
Äänestys toimitetaan huomenna (keskiviikkona 25. maaliskuuta 2009).
<P>
Kirjalliset lausumat (työjärjestyksen 142 artikla)
<SPEAKER ID="944" NAME="Šarūnas Birutis  " AFFILIATION="ALDE">
kirjallinen. - (LT) Vaikka nykyistä eurooppalaista lentoliikennejärjestelmää pidetään erittäin turvallisena, liikennemäärien nopea kasvu aiheuttaa todennäköisesti uusia turvallisuushaasteita. Meidän on ryhdyttävä toimiin yhteisön tasolla, jotta turvallisuustaso pysyy ennallaan tai ehkä jopa paranee tulevaisuudessa. Tärkeintä on uudistaa ja yhdenmukaistaa standardeja niillä osa-alueilla, jotka eivät vielä kuulu EU:n lainsäädännön piiriin (ja joita leimaa siitä syystä sääntelyn pirstaleisuus ja valvonnan puute) niiden sisällyttämiseksi yhteiseen lähestymistapaan. Tämä on ominaista erityisesti lentoliikenneketjun kahdelle elementille, joita pidetään erittäin tärkeinä turvallisuuden kannalta, sillä ne muodostavat mahdollisesti suurimman turvallisuusriskin.
<SPEAKER ID="459" NAME="Christine De Veyrac  " AFFILIATION="PPE-DE">
kirjallinen. - (FR) Neuvosto ja parlamentti saivat aikaan kompromissin, joten nämä kaksi asiakirjaa voidaan hyväksyä ensimmäisessä käsittelyssä.
<P>
Olen iloinen tästä kompromissista, joka on tärkeä edistysaskel yhtenäisen eurooppalaisen ilmatilan luomisessa.
<P>
Tämän ansiosta lentoaikoja, polttoaineenkulutusta, matkustuskuluja ja hiilidioksidipäästöjä voidaan vähentää merkittävästi.
<P>
Ensimmäisessä asetuksessa painotetaan Euroopan ilmailujärjestelmän suorituskykyä ja uudistamista. Toisessa asetuksessa korostetaan turvallisuusvaatimuksia ja varmistetaan se, että tätä tärkeää edistysaskelta Euroopan ilmaliikenteen hallitsemiseksi ei oteta lentokoneiden ja matkustajien turvallisuuden kustannuksella.
<P>
Parlamentti teki kovasti töitä sen puolesta, että näistä kahdesta toisiaan täydentävästä asetuksesta äänestetään yhtenä kokonaisuutena, ja olen iloinen siitä, että parlamentti onnistui saamaan neuvoston samalle kannalle.
<P>
Jäsenvaltiot, lentoyhtiöt ja matkustajat hyötyvät näistä uusista säännöistä, joiden ansiosta lentoliikenneala on valmis vastaanottamaan tulevat vuosikymmenet.
<P>
Kiitän kaikkia kuulijoita.
<SPEAKER ID="460" NAME="Kathy Sinnott  " AFFILIATION="IND/DEM">
kirjallinen. - (EN) Turvallisuuden on aina oltava tärkein huolenaiheemme, kun luomme ilmailupolitiikkaa. Kannatan mietinnön tavoitteita ilmailun turvallisuuden ja tehokkuuden parantamiseksi.
<P>
Meidän on tehtävä kaikkemme turvallisuuden parantamiseksi ja autettava lentokenttiä ja lentoliikenneviranomaisia sääntöjen noudattamisessa. Yhtenäisen sääntelyjärjestelmän luominen ja uuden teknologian käyttöönotto on kallista. Alueellisille lentokentille voi tuottaa vaikeuksia selviytyä järjestelmien päivittämisestä aiheutuvista lisäkustannuksista.
<P>
Shannonin lentokenttä Irlannin länsiosassa toimii laajan Pohjois-Atlantin alueen lennonjohtokeskuksena. Lentokenttä on menettänyt monia lentoreittejä viime vuosikymmenen aikana, joten sillä ei välttämättä ole varaa parannustöihin. Nykyisessä taloudellisessa tilanteessa ei ole helppoa ottaa lainaa uusia laitteita ja koulutusta varten. Jos kulut siirretään kuluttajien maksettavaksi, tuotot saattavat pienentyä.
<P>
Ehdotan, että komissio korvamerkitsee prosessin helpottamiseen suunnattavat varat sen varmistamiseksi, että me siirrymme turvallisemman lentomatkustamisen aikakauteen.
<P>
(Istunto keskeytettiin klo 20.00, ja sitä jatkettiin klo 21.00.)
