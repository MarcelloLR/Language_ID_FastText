<CHAPTER ID="017">
REACH (Ehdotus asetukseksi REACH-testimenetelmistä) (keskustelu)
<SPEAKER ID="459" NAME="Puhemies">
(PL) Esityslistalla on seuraavana keskustelu Guido Sacconin ympäristön, kansanterveyden ja elintarvikkeiden turvallisuuden valiokunnan puolesta komissiolle laatimasta suullisesta kysymyksestä ehdotuksesta asetukseksi REACH-testimenetelmistä - B6-0158/2008).
<SPEAKER ID="460" NAME="Guido Sacconi">
laatija. - (IT) Arvoisa puhemies, hyvät kollegat, arvoisa komissio jäsen, tiedätte varmasti hyvin, että muutaman päivän kuluttua, tarkalleen kymmenen päivän kuluttua, käynnistyy REACH-asetuksen ensimmäinen täytäntöönpanovaihe. Tämä vaihe koskee aineiden rekisteröintiä. Tämän sanoisimmeko juhlallisen hetken yhteydessä meitä ärsyttää testimenetelmien määritelmä REACH-täytäntöönpanoasetuksessa. Tämä johtuu siitä, että yksi lainsäädäntöprosessissa ja toimielinten välisissä neuvotteluissa suurella vaivalla varmistamistamme REACH-asetuksen tavoitteista oli juuri eläinkokeille vaihtoehtoisten testimenetelmien edistäminen.
<P>
Havaittuamme, että täytäntöönpanoasetuksen luonnokseen ei sisältynyt lukuisia Euroopan vaihtoehtoisten tutkimusmenetelmien keskuksen (ECVAM) tieteellisesti validoimia testimenetelmiä, ensinnäkin sen vuoksi, että niitä ei ole vielä hyväksytty säädöstarkoituksiin, ja toiseksi, koska joitakin niistä, kolme viidestä, palautettiin OECD:n validoitavaksi, olimme todellakin hyvin kiukkuisia. REACH-asetuksen täytäntöönpanon on tietenkin edettävä aikataulun mukaisesti, mutta sen on myös oltava oikeansuuntaista tämän hyvin merkittävän asetuksen hengen ja tarkoituksen kannalta.
<P>
Kuten tiedätte, olemme tällä välin jatkaneet keskusteluamme, ja parlamentti sai 5. toukokuuta komission jäsen Dimasin komission ja myös tutkimuksesta vastaavan komission jäsenen puolesta allekirjoittaman kirjeen, jossa annettiin mielenkiintoisia ja sitovia vastauksia kysymyksiimme ja asetusta koskeville käsitteellisille vastalauseillemme. Meidän on tunnustettava, että suunnitteilla on vankka tapa nopeuttaa, järkeistää ja tarvittaessa tehdä näistä vaihtoehtoisten menetelmien validointiprosesseista entistä avoimempia.
<P>
Tänä iltana keskustelumme on hivenen muodollisempaa. Olen varma, että vahvistatte nämä pyrkimykset ja annatte meille näin mahdollisuuden antaa päätöslauselmamme huomenna tarkistettuna. Jos näin tehdään, ja vakuutatte sitoumuksen, jota pyydän, asetusta ei enää vastusteta. Sen sijaan kiinnitetään huomiota näihin pyrkimyksiin, mutta me vaadimme edelleen sekä näiden sitoumusten pikaista vahvistamista että asetuksen tarkistamista mahdollisimman pian, jotta se voisi mahdollisimman varhain sisältää myös vaihtoehtoiset testimenetelmät, jotka siihen mennessä on validoitu täysimääräisesti.
<P>
Kiitos, luulenpa lopettavani jopa ennen määräaikaa, joten voimme jatkaa työtämme nopeammin.
<SPEAKER ID="461" NAME="Günter Verheugen">
komission varapuheenjohtaja. - (DE) Arvoisa puhemies, arvoisat parlamentin jäsenet, Guido Sacconi on todellakin saattanut minut hieman kiusalliseen tilanteeseen. Hyvä Guido Sacconi, kuten tiedätte, ette kritisoi minun omaa alaani, sillä jaan yleisen vastuun REACH-hankkeesta komission jäsenen Dimasin kanssa. Tämän vuoksi katsoin asianmukaiseksi olla läsnä tänä iltana ja vahvistaa nimenomaan esille ottamanne asiat.
<P>
Komissio toteuttaa tarvittavat menettelyä koskevat selvennykset - ja korostan sanaa tarvittavat - ja olen hyvin kiitollinen teille siitä, että kiinnitätte huomiomme näihin ongelmiin ja asioihin, sekä siitä, että olette hyvin henkilökohtaisella ja merkittävällä panoksellanne auttanut meitä ratkaisemaan näitä ongelmia.
<P>
Mitä me nyt sitten teemme? Komission sisäisiä menettelyjä uusien vaihtoehtoisten testimenetelmien validoimiseksi ja säädöstarkoituksiin hyväksymiseksi virtaviivaistetaan ja nopeutetaan merkittävästi. Tämän toteuttamiseksi komissio ottaa aluksi käyttöön säädösmerkityksen alustavan analyysin, jonka avulla voimme keskittää tieteellisen validointiprosessin niihin testimenetelmiin, jotka parhaiten soveltuvat hyväksyttäväksi säädöstarkoituksiin.
<P>
Toiseksi vähennämme menettelyn vaiheita ja otamme täyttöön selkeät aikarajat nykyisten prosessien yksinkertaistamiseksi ja nopeuttamiseksi. Tämä koskee erityisesti neuvoa-antavien komiteoiden työtä ja jäsenvaltioiden kuulemista.
<P>
Kolmanneksi pääjohtajat tekevät itse kaikki merkittävät menettelyä koskevat komission päätökset.
<P>
Neljänneksi huolehdimme siitä, että uusi menettelyjärjestys on entistä avoimempi. Yhteinen tutkimuskeskus perustaa nettisivuston, joka tarjoaa jatkuvasti tietoa ehdotettujen vaihtoehtoisten menetelmien tilanteesta. Myös hylkäävät päätökset, toisin sanoen päätökset tietyn testimenetelmän analyysin lopettamisesta, selitetään nettisivustolla. Näin kuka tahansa voi seurata jokaisen menetelmän edistymistä yksityiskohtaisesti.
<P>
Komissio toteuttaa myös toimenpiteitä optimoidakseen validointiprosessiin ja säädöksen hyväksyntään osallistuvien toimielinten toimintaa. Tämä merkitsee ensinnäkin Euroopan kemikaaliviraston ja Euroopan lääkeviraston kaltaisten virastojen osallistumisen ja vuorovaikutuksen kehittämistä. Yritämme parhaillaan linkittää niitä verkkoon.
<P>
Lisäksi myös OECD:n kanssa tehtävää yhteistyötä voidaan parantaa monin osin, ja niin me teemmekin. Tähän liittyy sekä henkilöstön lähettäminen työskentelemään OECD:n kokeiden suuntaviivoja koskevaan ohjelmaan että varojen tarjoaminen kokeiden suuntaviivoja koskevan ohjelman sihteeristölle.
<P>
Vankka ensisijainen tavoitteemme on edelleen vaihtoehtoisten testimenetelmien hyväksyminen säädöstarkoituksiin. Samalla seuraamme edistymistä OECD:ssa tavoitteenamme toteuttaa hyväksyminen säädöstarkoituksiin yhteisössä, jos kansainvälisellä tasolla ilmenee kohtuutonta viivästymistä.
<P>
Hyvä Guido Sacconi, REACH-prosessissa tekemämme yhteistyön perusteella tiedätte, kuinka tärkeänä pidän henkilökohtaisesti vaihtoehtoisten menetelmien hyvin nopeaa edistymistä. Itse asiassa olimme samaa mieltä siitä, että hyväksymämme REACH-asetus, maailman edistynein kemikaalilainsäädäntö, ei saa johtaa koetarkoituksiin käytettyjen eläinten määrän nopeaan kasvuun. Voitte siis luottaa jatkuvaan sitoutumiseeni tässä asiassa.
<SPEAKER ID="462" NAME="Thomas Ulmer">
PPE-DE-ryhmän puolesta. - (DE) Arvoisa puhemies, arvoisa komission jäsen, hyvä Guido Sacconi, hyvät kollegat, ryhmäni kannattaa päätöslauselmaehdotusta. Samalla haluan kiittää Guido Sacconia hänen työstään. Kuten juuri totesitte, REACH-asetuksen on määrä olla maailman paras, dynaamisin ja edistynein kemikaalilainsäädäntö, aivan kuten Lissabonin prosessissa on suunniteltu. Tämän vuoksi on tärkeää, että myös täytäntöönpano etenee yhtä dynaamisesta ja samassa tahdissa. Voimme myös osaltamme vähentää byrokratiaa paljonkin virtaviivaistamalla rakenteita ja nopeuttamalla menettelyjä. Kaikkien ryhmien toiveena on, että eläinkokeet olisivat viimeinen vaihtoehto ja että eläinkokeiden määrää voidaan vähentää jyrkästi.
<P>
Kädelliset ja selkärankaiset nauttivat erityissuojaa. On ehdottoman tärkeää, että vaihtoehtoisten, ei eläimillä tehtävien testien validointia nopeutetaan ja yksinkertaistetaan. Ajan säästämiseksi on esimerkiksi kyettävä tekemään päätöksiä yksittäisistä tapauksista. Täytäntöönpanoon on sisällyttävä myös testimenetelmien esivalinta laadun perusteella. On siis validoitava ensin menetelmä, joka vaikuttaa todennäköisimmin onnistuneelta. On tärkeää lyhentää ennakkorekisteröintiaikoja ja vähentää ennakkorekisteröinnin vaiheita, että pääjohtajat osallistuvat päätöksentekoprosessiin, että virastomme ovat tiiviimmin yhteydessä toisiinsa, että menettelyt ovat avoimia ja että tietoa jaetaan viipymättä, myös parlamentille.
<P>
Olen tällä hetkellä hyvin toiveikas, osittain teidän, arvoisa komission jäsen Verheugen, yhdessä komission jäsenten Dimasin ja Potočnikin kanssa kirjoittamanne kirjeen sisällön ansiosta, sillä sen mukaan voimme edistyä asiassa nopeasti ja REACH-asetus osoittautuu käytännössä maailman dynaamisimmaksi kemikaalilainsäädännöksi.
<SPEAKER ID="463" NAME="Satu Hassi">
Verts/ALE-ryhmän puolesta. - (FI) Arvoisa puhemies, suuri kiitos Guido Sacconille siitä, että hän on ympäristövaliokunnan nimeämänä mietinnön esittelijänä saanut aikaan hyvän neuvottelutuloksen tästä asiasta.
<P>
EU:n uuden kemikaalilainsäädännön REACHin käsittelyssähän yksi suurimpia kansalaisten huolia oli se, että uusi lainsäädäntö tulee lisäämään eläinkokeita. Euroopan parlamentissa oli poliittisten ryhmien välillä täysi yksimielisyys siitä, että lainsäädäntö rakennetaan siten, että eläinkokeiden määrän minimoimiseksi tehdään kaikki mahdollinen, mukaan lukien se, että eläinkokeille vaihtoehtoisten koemenetelmien käyttöönottoa nopeutetaan niin paljon kuin mahdollista.
<P>
Olimme hyvin ilahtuneita, kun ECVAMista tuli uutinen, että joukko eläinkokeille vaihtoehtoisia menetelmiä oli tieteellisesti validoitu. Vastaavasti olimme hyvin tyrmistyneitä, kun kävi ilmi, että komissio viivytteli näiden samojen vaihtoehtokoemenetelmien hallinnollisessa hyväksymisessä. Ympäristövaliokunnan ja komission välillä käydyissä keskusteluissa kävi ilmi, että komissio aikoi odottaa näiden testien hyväksyntää koko OECD:ssä, jossa yksikin maa voi torpedoida päätöksen. Ympäristövaliokunta teki komissiolle hyvin selväksi, että tällaista viivyttelyä ei hyväksytä, ja olemme valmiita käyttämään uuden komitologiamenetelmän mukaista veto-oikeuttamme.
<P>
Olenkin hyvin iloinen siitä, että seuranneissa neuvotteluissa ENVIn nimeämän mietinnön esittelijän Guido Sacconin ja komission välillä saavutettiin hyvä tulos, ja että komissio on nyt sitoutunut nopeuttamaan vaihtoehtomenetelmien käyttöönottoa, jotta vähennettäisiin eläinkokeita ja niihin liittyvää eläinten kärsimystä. Tämä komission kirje, jonka ovat allekirjoittaneet komission jäsenet Dimas, Verheugen ja Potočnik on kirjattu nyt myös päätösehdotukseen, jonka parlamentti tulee huomenna hyväksymään.
<P>
On hyvin tärkeää, että EU on valmis tekemään päätöksiä itse, jos OECD:ssä nämä prosessit viivästyvät. Vaikka kohtasimme vaikeuksia, niin lopputulos on oikein hieno.
<SPEAKER ID="464" NAME="Marios Matsakis" AFFILIATION="ALDE">
(EN) Arvoisa puhemies, haluan lisätä, että Guido Sacconi on ansainnut maineensa luotettavana, tehokkaana ja kunnioitettavana kaikessa REACH-asetusta koskevassa. Hän ansaitsee ja saa tämän vuoksi täyden tukemme myös tässä REACH-testimenetelmiä koskevassa asetusehdotuksessa. Kiitän häntä kaikesta raskaasta työstä, jota hän on tällä alalla tehnyt.
<SPEAKER ID="465" NAME="Puhemies">
(PL) Olen vastaanottanut yhden työjärjestyksen 108 artiklan 5 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan torstaina 22. toukokuuta 2008.
