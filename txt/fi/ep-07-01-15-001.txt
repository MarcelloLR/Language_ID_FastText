<CHAPTER ID="001">
Juhlaistunto - Bulgarian ja Romanian jäsenten vastaanottaminen
<SPEAKER ID="004" NAME="Puhemies">
Hyvät kuulijat, meillä on ilo ja kunnia toivottaa tänään tervetulleiksi 153 uutta parlamentin jäsentä Bulgariasta ja Romaniasta. Toivotan teidät lämpimästi tervetulleiksi meidän kaikkien puolesta ja toivotan teille onnea ensimmäiselle Euroopan parlamentin jäsenen toimikaudellenne.
<P>
Minulla on ilo toivottaa tervetulleeksi myös Romanian ja Bulgarian kansallisten parlamenttien puhemiehet, jotka ovat paikalla yleisölehtereillä...
<P>
(Parlamentti osoitti uusille jäsenille suosiota seisaallaan.)
<P>
Hyvä Romanian parlamentin puhemies Olteanu, hyvä Romanian senaatin puhemies Vacaroiu ja hyvä Bulgarian kansalliskokouksen puhemies Pirinski, toivotan teidätkin tervetulleiksi Euroopan parlamenttiin.
<P>
Parlamenttimme koostuu nyt 785 parlamentin jäsenestä, jotka ovat kotoisin 27 maasta ja jotka edustavat 177:ää poliittista puoluetta, mikä voi kuulostaa hurjalta. Muutaman kuukauden päästä romanialaiset ja bulgarialaiset valitsevat vaaleilla edustajansa Euroopan parlamenttiin. Tästä eteenpäin parlamentti tekee kaikkensa saadakseen Bulgarian ja Romanian kansalaiset ymmärtämään täysin sen, kuinka tärkeää on osallistua näissä maissa ensimmäistä kertaa järjestettäviin Euroopan parlamentin vaaleihin.
<P>
Sain vastikään hyvän käsityksen siitä, kuinka innoissaan romanialaiset ja bulgarialaiset ovat EU:sta. Näin sen osallistuessani Bukarestissa 31. joulukuuta 2006 ja Sofiassa 1. tammikuuta 2007 järjestettyihin virallisiin seremonioihin. Nämä olivat epäilemättä toimikauteni muistorikkaimpia hetkiä niin henkilökohtaisesti kuin poliittisestikin ja myös rohkaisevia hetkiä, kun otetaan huomioon muissa EU:n jäsenvaltioiden pääkaupungeissa yleistyvä euroskeptisyys.
<P>
Sain tuolloin nähdä, kuinka ylpeitä romanialaiset ja bulgarialaiset ovat siitä, että he ovat nyt EU:n kansalaisia. Kaikki heidän huolenaiheensa ovat nyt huomattavasti aiempaa tärkeämpiä myös meille. Bulgarialaisten sairaanhoitajien tuomitseminen kuolemaan Libyassa on nyt eurooppalainen asia. EU:n on puolustettava näitä EU:n kansalaisia väsymättä, eikä unohtaa saa myöskään palestiinalaista lääkäriä, joka on myös tuomittu kuolemaan. Haluan tässä yhteydessä jälleen kerran kehottaa Libyan hallitusta ryhtymään toimiin kuolemaantuomittujen puolesta.
<P>
(Voimakkaita suosionosoituksia)
<P>
Hyvät romanialaiset ja bulgarialaiset kollegani, tuotte mukananne EU:hun historianne, kulttuurinne ja uskonne. Tuotte EU:hun uuden merellisen ulottuvuuden eli Mustanmeren, jonka tämänhetkisestä strategisesta merkityksestä olemme kaikki tietoisia, sillä suuri osa energiavaroistamme kulkee Mustanmeren kautta. Keskustelemme parhaillaan energiapolitiikasta, ja maidenne maantieteellinen sijainti lisää epäilemättä EU:n kansainvälistä vaikutusvaltaa merkittävästi.
<P>
Teidän kauttanne EU tulee lähemmäksi maidenne kansalaisia. Olen varma, että annatte ratkaisevan panoksen EU:n rakentamiseen kahden sellaisen maan kansalaisina, joilla on yhteistä rajaa Länsi-Balkanin maiden kanssa.
<P>
Romanian liittymisen jälkeen EU:ssa on nyt neljä jäsenvaltiota, joilla on yhteistä rajaa Ukrainan kanssa, ja yksi sellainen jäsenvaltio, jolla on yhteistä rajaa Moldovan kanssa. Tämä asiaintila vahvistaa varmasti EU:n naapuruuspolitiikkaa.
<P>
Bulgarian liityttyä EU:ssa on nyt kaksi maata, joilla on yhteistä rajaa Turkin kanssa, ja tässäkin tapauksessa olen sitä mieltä, että Bulgarian kokemukset ovat meille erittäin hyödyllisiä.
<P>
Maanne ja niiden kansalaiset ovat tehneet kaikkensa liittyäkseen EU:hun. Emme ehkä ole täysin tietoisia näistä väsymättömistä toimista, joita olette toteuttaneet ja joita teidän on vielä toteutettava paljonkin. Kuten tiedätte, Euroopan parlamentti kehotti marraskuussa 2006 maidenne hallituksia pitämään yllä uudistusvauhtia. Mielestämme te pystytte toteuttamaan uudistukset tehokkaammin EU:n sisällä kuin sen ulkopuolella. Uudistusten etenemistä valvomme yhteisesti.
<P>
Ryhdymme tästä päivästä lähtien tutustumaan toisiimme. Muinaiset Traakia ja Daakia olivat osa Eurooppaamme ennen kuin maanosallamme oli nimeäkään, ja nyt ne ovat liittyneet jälleen osaksi eurooppalaista perhettämme ja palanneet Eurooppaan, johon ovat aina kuuluneetkin. Niiden paluu rikastaa EU:tamme samalla tavoin kuin muiden Euroopan maiden paluu 1. toukokuuta 2004.
<P>
Edessämme on merkittäviä haasteita, joihin pystymme varmasti vastaamaan yhteistoimin. Olette siis tervetulleita.
<P>
(Suosionosoituksia)
<P>
Pyydän teitä nyt kuuntelemaan Euroopan unionin hymnin.
<P>
(Parlamentti kuunteli Euroopan hymnin seisaallaan.)
