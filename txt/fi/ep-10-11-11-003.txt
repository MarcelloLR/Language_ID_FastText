<CHAPTER ID="003">
Tilintarkastustuomioistuimen vuosikertomuksen 2009 esittely (keskustelu) 
<SPEAKER ID="007" NAME="Puhemies">
(PL) Esityslistalla on seuraavana tilintarkastustuomioistuimen vuosikertomuksen 2009 esittely.
<SPEAKER ID="008" NAME="Vítor Manuel da Silva Caldeira" LANGUAGE="EN">
Arvoisa puhemies, minulla on kunnia osallistua tänään keskusteluun vuoden 2009 talousarvion täytäntöönpanoa koskevasta tilintarkastustuomioistuimen vuosikertomuksesta, jonka olen jo esitellyt teille ja talousarvion valvontavaliokunnalle.
<P>
Haluan esitellä parlamentille tämänvuotiseen vuosikertomukseen sisältyvät neljä keskeistä viestiä. Ensinnäkin tilintarkastustuomioistuin toteaa, että Euroopan unionin tilinpäätös antaa oikean ja riittävän kuvan Euroopan unionin taloudellisesta asemasta sekä toiminnan tuloksista ja rahavirroista. Tämä on kolmas peräkkäinen vuosi, kun tilintarkastustuomioistuin toteaa, että tilinpäätöksessä ei esiinny olennaisesti virheellisiä tietoja ja että se on luotettava.
<P>
Kuten aiempinakin vuosina, tilintarkastustuomioistuin antaa toimien laillisuudesta ja asianmukaisuudesta tuloja ja sitoumuksia koskevan huomautuksia sisältämättömän tarkastuslausuman. Kuitenkin, ja tämä on toinen keskeinen viesti tämänvuotisessa vuosikertomuksessa, maksuissa virhetaso on edelleen olennainen kahta alaa lukuun ottamatta, eli hallintomenoissa sekä talous- ja rahoitusasioissa.
<P>
Kaikilla muilla menoaloilla tilintarkastustuomioistuin havaitsi olennaisia virheitä. Keskityn kahteen pääasialliseen menoalaan: maatalouteen ja koheesiopolitiikkaan.
<P>
Maatalouden ja luonnonvarojen alalla tilintarkastustuomioistuin arvioi virhetason olevan hieman korkeampi kuin vuonna 2008. Tulokset kuitenkin vastaavat tilintarkastustuomioistuimen molempina vuosina antamaa arviota, jonka mukaan järjestelmät ovat vain osittain vaikuttavia. Tilintarkastustuomioistuin suosittaa vähentämään virheriskejä parantamalla tietokannoissa olevien etuuksien vahvistamisessa ja maksujen laskennassa käytettävien tietojen laatua sekä selventämällä ja tiukentamalla maankäyttöä ja maan hyvässä kunnossa säilyttämistä koskevia sääntöjä.
<P>
Lähes kolmannesta talousarviosta edustavan koheesiopolitiikan alalla tilanne on edelleen se, että tämä on ainoa talousarvion ala, jolla arvioitu virhetaso on yli 5 prosenttia. Useimmat havaituista virheistä liittyvät siihen, että kansalliset viranomaiset ovat laiminlyöneet pahasti julkisiin hankintamenettelyihin sovellettavien sääntöjen noudattamisen, tai tukeen oikeuttamattomien kulujen korvaamiseen. Jäsenvaltiot olisivat voineet, ja niiden olisi pitänyt, havaita ja korjata monet näistä virheistä ennen menojen todentamista komissiolle, sillä tarkastuksesta käy ilmi, että jäsenvaltioilla oli siihen tarvittavat tiedot.
<P>
Jos analysoimme tämän vuoden tuloksia ja vertaamme niitä viimevuotisiin, huomaamme, että merkittävin muutos on tapahtunut koheesiopolitiikassa. Tästä pääsen tilintarkastustuomioistuimen kolmanteen keskeiseen viestiin. Arvioitu todennäköisin virhetaso koheesiopolitiikan menoissa oli huomattavasti alhaisempi kuin aiempina vuosina, ja koko talousarvion osalta tilintarkastustuomioistuimen arvio virhetasosta on viime vuosina laskenut.
<P>
On kuitenkin varottava tekemästä mitään johtopäätöksiä tämän alan kehityssuuntauksesta, sillä varainkäyttö on vaihtelevaa ja näin ollen maksujen perusjoukko voi muuttua merkittävästi vuodesta toiseen - vuosi 2009 erosi huomattavasti vuodesta 2008. Ei ole myöskään mitään takeita siitä, että viime vuosina tapahtunut arvioidun virhetason yleinen aleneminen jatkuu, niin kauan kuin suurinta osaa maksuista koskevat järjestelmät ovat vain osittain vaikuttavia.
<P>
Siitä pääsenkin viimeiseen keskeiseen viestiin. Komission antamat takaisinperintää ja muita oikaisuja koskevat tiedot eivät ole vielä täysin luotettavia, eikä niitä voida tarkoituksenmukaisesti verrata tilintarkastustuomioistuimen arvioimaan virhetasoon.
<P>
Meille on esitetty useita aloitteita, jotka tarjoavat tärkeän tilaisuuden parantaa Euroopan unionin varainhoitoa. Tämänvuotisessa vuosikertomuksessa vahvistetaan ne tilintarkastustuomioistuimen päätelmät ja suositukset, joita se esittää lausunnossaan Euroopan unionin varainhoidon parantamiseen liittyvistä riskeistä ja haasteista. Menojen laadun parantamisen on oltava ensisijainen tavoitteemme. Tämän tavoitteen saavuttamista voisi helpottaa lainsäädäntökehyksen yksinkertaistaminen ja kustannustehokkaampien valvontajärjestelmien käyttöönotto virheriskien vähentämiseksi.
<P>
Aiemmin tänä vuonna komissio esitteli luonnoksen varainhoitoasetuksen uudelleenlaatimiseksi. Äskettäin asiasta antamassaan lausunnossa tilintarkastustuomioistuin toteaa, että asiakirja sisältää useita ehdotuksia, jotka tarjoavat komissiolle mahdollisuuksia parantaa avoimuutta ja varainhoitoa. Alakohtaisen lainsäädännön yksinkertaistaminen on kuitenkin edelleen tärkeä keino parantaa merkittävästi menojen laatua.
<P>
Ensi vuonna komissio esittelee seuraavan ohjelmakauden tärkeimmät menoalat kattavia toimia ja ohjelmia koskevia lainsäädäntöehdotuksia. Tilintarkastustuomioistuin suosittaa, että meno-ohjelmia tarkistettaessa sovelletaan tiettyjä periaatteita, jotta EU:n lisäarvo on uskottava, jotta tavoitteet ovat selkeät, jotta suunnitelmat ovat mahdollisimman realistisia ja yksinkertaisia ja jotta myös vastuuvelvollisuus on selvä.
<P>
Euroopan unionin varojen optimaalisen käytön varmistaminen tuo painavan vastuun meille kaikille: komissiolle lainsäädäntöä koskevissa ja ehdotuksissa ja talousarvion täytäntöönpanossa, jäsenvaltioille niiden hallinnoidessa päivittäin noin 80:tä prosenttia Euroopan unionin talousarviosta, parlamentille ja neuvostolle lainsäätäjänä ja vastuuvapauden myöntävänä viranomaisena sekä tilintarkastustuomioistuimelle unionin ulkopuolisena tarkastajana.
<P>
Tilintarkastustuomioistuin odottaa kovasti sitä, että se saa täyttää tehtävänsä varojen moitteettoman ja asianmukaisen käytön varmistamisessa.
<SPEAKER ID="009" NAME="Algirdas Šemeta" LANGUAGE="EN">
Arvoisa puhemies, kaksi päivää sitten presidentti Caldeiralla ja minulla oli jo tilaisuus vaihtaa mielipiteitä ja keskustella tilintarkastustuomioistuimen vuosikertomuksesta talousarvion valvontavaliokunnan jäsenten kanssa. Haluaisin nyt tarkastella keskustelun pääkohtia sekä aivan ensimmäisiä päätelmiä.
<P>
Ennen kuin pureudumme asian ytimeen, haluan palauttaa mieliin tarkastajan, tilintarkastustuomioistuimen sekä komission tilintarkastusta käsittelevän työryhmän välisen hedelmällisen vuoropuhelun ja kiittää presidentti Caldeiraa erinomaisesta yhteistyöstä. Olen tyytyväinen siihen, että tilintarkastustuomioistuin myöntää edistystä tapahtuneen. Näen tässä todellakin monia myönteisiä viestejä. Näen myös jonkin verran kritiikkiä, ja komission velvollisuus on noudattaa tarkasti tilintarkastustuomioistuimen suosituksia.
<P>
Tilintarkastustuomioistuimen kertomukseen sisältyvät viestit ovat keskeisessä asemassa komission itse arvioidessa sitä tapaa, jolla se vastaa EU:n talousarvion hallinnoinnista.
<P>
Ensinnäkin jo kolmantena vuotena peräkkäin tilinpäätös on saanut huomautuksia sisältämättömän myönteisen tarkastuslausuman. Tilintarkastustuomioistuimen arvion mukaan EU:n tilinpäätös antaa varauksettomasti oikean ja riittävän kuvan EU:n taloudellisesta asemasta. Komissio on tietenkin erittäin tyytyväinen tähän tulokseen, sillä se vahvistaa, että kirjanpitouudistuksellamme on pysyviä vaikutuksia. Tilintarkastustuomioistuin korostaa kuitenkin oikeutetusti tiettyjä puutteita. Vaikkei mikään näistä vaikutakaan tilintarkastustuomioistuimen antamaan huomautuksia sisältämättömään tarkastuslausumaan, komissio aikoo puuttua erittäin päättäväisesti näihin heikkouksiin ja jatkaa sen vuoksi päivittäisten kirjanpitokäytäntöjensä parantamista. Tapahtumien laillisuuden ja asianmukaisuuden osalta olen tyytyväinen siihen, että yleinen virhetaso on laskenut ja jatkanut näin myönteistä kehitystään vuonna 2009.
<P>
Tulot ja sitoumukset ovat koko talousarviossa olennaisilta osin laillisia ja asianmukaisia. Yli 95 prosenttia EU:n talousarviosta suoritetuista maksuista on virheettömiä. Tämä päätös on myönteinen merkki siitä, että valvonnan parantamiseen liittyvillä toimenpiteillämme on ollut konkreettisia vaikutuksia. Tämä on saavutettu pääasiassa sen ansiosta, että koheesiopolitiikan virhetaso on laskenut huomattavasti. Tämä edistys kuvastaa sitä, että jäsenvaltioiden hallinto- ja valvontajärjestelmien ennakkotarkastukset ovat tehostaneet komission valvontatyötä. Se kuvastaa myös niitä etuja, joita on saavutettu joko keskeyttämällä tai lykkäämällä maksuja ongelmia havaittaessa.
<P>
Lopuksi tilintarkastustuomioistuin tunnustaa kertomuksessaan, että komission tarjoamien takaisinperintää koskevien tietojen laatu on parantunut sellaisina kuin ne ilmoitetaan tilinpäätöksessä. Komission päättäväisyyttä osoittaa todella myös niiden varojen lisääntyminen, jotka on peritty takaisin hankkeista, joissa on havaittu virheitä, tai vastuussa olevilta viranomaisilta. Olen kuitenkin tilintarkastustuomioistuimen kanssa samaa mieltä siitä, ettei jäsenvaltioiden raportointi ole vielä tyydyttävää, ja komissio pyrkii jatkossakin korjaamaan tätä tilannetta jäljellä olevissa ohjelmissa samoin kuin seuraavan sukupolven ohjelmissa ja hajautetun hallinnoinnin alalla.
<P>
Yhdyn täysin presidentti Caldeiran varoitukseen virhetason mahdollisesta vaihtelusta tulevaisuudessa erityisesti koheesiopolitiikan alalla. Olen tilintarkastustuomioistuimen kanssa samaa mieltä myös siltä osin kuin se kiinnittää huomiota jäsenvaltioiden järjestelmien heikkouksiin sekä muihin hajautettuun hallinnointiin liittyviin ongelmiin. Mielestäni meidän on jatkossa suunniteltava kustannustehokkaita valvontajärjestelmiä, yksinkertaistettava tukikelpoisuussääntöjä niiltä osin kuin niiden monimutkaisuus on selvä syy virheisiin ja parannettava jäsenvaltioiden rahoitusoikaisuista ja takaisin perityistä määristä antamien tietojen laatua.
<P>
Luettelo ei ole kuitenkaan tyhjentävä. Tiistaina käymämme keskustelu osoitti, että edessämme on muitakin haasteita, esimerkiksi keskeisten taloudellisten toimijoiden, erityisesti jäsenvaltioiden, vastuullisuuden lisääminen ja kustannustehokas valvontamenetelmä, joka perustuu riskeihin ja tehokkuuteen. Lisäksi talousarvion kokonaistarkastelua laadittaessa kannatin huomion keskittämistä panostuksen sijasta vaikutuksiin määrittämällä selkeät ja mitattavissa olevat tavoitteet ja keskeiset suoritusindikaattorit. Esittelin viime toukokuussa parlamentin talousarvion valvontavaliokunnalle vastuuvapauden myöntämistä, tilintarkastusta ja petosten torjuntaa koskevan asialistani vuosiksi 2010-2014. Asialistassa esitettiin pääpiirteissään keskeiset strategiset tavoitteet ja konkreettiset toimenpiteet, joilla komissio etenee kohti tilintarkastustuomioistuimen myönteistä tarkastuslausumaa. Tilintarkastustuomioistuimen vuosikertomuksen 2009 perusteella tämä asialista on täysin asianmukainen tulevia toimiamme ajatellen.
<P>
Lopuksi totean olevani tyytyväinen siihen, että vuoden 2009 vuosikertomus vahvistaa toimintamme tuottavan tuloksia. Se tukee tärkeällä tavalla ja oikeaan aikaan pohdintaamme siitä, miten voimme lisätä EU:n talousarviota koskevan varainhoidon tehokkuutta ja tarkoituksenmukaisuutta, sillä tarvitsemme tätä pohdintaa ohjenuoraksemme valmistellessamme seuraavan sukupolven ohjelmiamme.
<SPEAKER ID="010" NAME="Ingeborg Gräßle">
PPE-ryhmän puolesta. - (DE) Arvoisa puhemies, presidentti Caldeira, komission jäsen Šemeta, hyvät kollegat, meillä on erittäin hyvä päivä edessämme, sillä ensimmäisen kerran voimme odottaa Barroson toisen komission ylittävän 2 prosentin rajan. Emme todellakaan tarvitse hyväksyttävää riskitasoa. Tämän vuoksi käsiteltäväksemme jätetty tilintarkastustuomioistuimen vuosikertomus merkitsee meille todella hyviä uutisia, etenkin kaikille meille, jotka työskentelemme tällä alalla. On selvää, että kun komissio ponnistelee aidosti ja päättäväisesti, se voi saada tuloksia aikaan.
<P>
Jos tarkastelemme näitä tuloksia tarkemmin, on selvää, että ne johtuvat osittain säännöksiin tehdyistä muutoksista. Asia on todella näin, ja tätä tietä meidän on kuljettava tulevaisuudessakin. Jos komissio voisi tarkistaa julkisia hankintoja koskevaa direktiiviä ja tehdä asioita aidosti yksinkertaisemmaksi jäsenvaltioiden viranomaisille, tämä olisi merkittävin edistysaskel, jonka voisimme ottaa kohti myönteistä tarkastuslausumaa.
<P>
Kaikille niille, jotka väittävät jatkuvasti, että Euroopan talousarvio on altis suurille riskeille, haluan sanoa, että EU:n menoja olisi todellakin valvottava johdonmukaisemmin kuin kansallisia menoja. Euroopan unionin varojen käyttöä seurataan johdonmukaisemmin, ja siitä on tehtävä tiliä johdonmukaisemmin kuin monista jäsenvaltioiden talousarvioiden menoaloista. Tämä käy selväksi aina kuin vierailemme jäsenvaltioissa, sillä kansalliset säännökset on annettu vain EU:n säännösten seurauksena. Näin ollen meidän on vain kannustettava jäsenvaltioita ja kehotettava niitä valvomaan kansallisia menojaan samalla tavalla kuin EU:n menoja valvotaan, ja päinvastoin.
<P>
Haluan kiittää tilintarkastustuomioistuinta mutta haluan myös todeta olevani pettynyt tähän vuosikertomukseen. Totesin jo, että vuosikertomuksessa on nyt huomattavasti aiempaa vähemmän tietoa. Tarvitsemme tarkkoja tietoja virhetasoista. Olemme aina saaneet nämä tiedot rakennerahastojen osalta, mutta tänä vuonna olemme ensimmäistä kertaa jääneet näitä tietoja vaille. Tämä ei ole mikään lastentarha. Me parlamentin jäsenet luotamme siihen, että saamme nämä tiedot. Kun muistelen tilintarkastustuomioistuimen jäsenten kuulemistilaisuutta, muistan heidän luvanneen tehdä tiivistä yhteistyötä parlamentin kanssa. En usko, että tämä lupaus pidetään.
<SPEAKER ID="011" NAME="Georgios Stavrakakis" LANGUAGE="EN">
Arvoisa puhemies, olen tyytyväinen vuosikertomukseen ja haluan onnitella presidentti Caldeiraa ja kaikkia tilintarkastustuomioistuimen jäseniä heidän erinomaisesta työstään. Onnittelen erityisesti Eoin O'Sheata erinomaisesta virastoja koskevasta yhteistyöstämme.
<P>
Parlamenttina meidän tehtävämme on olla vastuuvelvollinen kansalaisille, joten meidän on varmistettava, että veronmaksajien rahoja käytetään asianmukaisesti, avoimesti ja tehokkaasti. Odotan, että vuosikertomuksen virastoja koskevat havainnot, jotka julkaistaan myöhemmin, noudattavat samaa kehityssuuntaa kuin edellisvuosina. Tilanne on paranemassa, mutta tiettyjä valvontajärjestelmiä on edelleen parannettava, tiettyjä ongelmia on ratkottava ja ratkaisuja on löydettävä.
<P>
Nykyisessä merkittävässä taloudellisessa ja sosiaalisessa kriisissä seurannan merkitys on kasvanut suuremmaksi kuin koskaan aiemmin, ja parlamentissa ja tilintarkastustuomioistuimessa olemme yhdessä sitoutuneet käsittelemään ja ratkomaan näitä ongelmia päästäksemme entistä parempiin tuloksiin.
<SPEAKER ID="012" NAME="Jorgo Chatzimarkakis">
ALDE-ryhmän puolesta. - (DE) Arvoisa puhemies, komission jäsen Šemeta, presidentti Caldeira, haluan kiittää tilintarkastustuomioistuinta tästä vuosikertomuksesta. Presidentti Caldeira, teidän organisaationne palvelut ovat Euroopan veronmaksajille välttämättömiä. On hyvä, että virhetaso on jatkanut tänä vuonna laskuaan. Tämä on seurausta komission uudistuksesta, jonka liberaali komission jäsen Kallas ajoi läpi. Koheesiopolitiikassa on tapahtunut viime vuonna suuria parannuksia, ja maataloudessa on tapahtunut vain lievää heikkenemistä. Komissio ei saisi nyt kuitenkaan istua kädet ristissä tekemättä mitään. On tehtävä selväksi, että valtavat parannukset perustuvat erittäin onnekkaaseen otoksien valintaan. Tämän vuoksi pelkään pahoin, ettei myönteinen kehitys jatku enää ensi vuonna. Meidän olisi hyödynnettävä ensimmäisen Lissabonin sopimuksen alaisuudessa toteutettavan vastuuvapausmenettelyn antamaa sysäystä ja pyrittävä määrätietoisesti muuttamaan toimintatapojamme.
<P>
Haluan jälleen kerran tehdä selväksi, että tämänvuotinen tilintarkastustuomioistuimen vuosikertomus on 16. peräkkäinen kertomus, jonka tulokset eivät ole kokonaisuudessaan myönteisiä. Miten voimme viimeinkin tehdä lopun tästä tehottomasta ja tuhlaavasta rahojen käytöstä ja poliittisesta silmien ummistamisesta tällä alalla?
<P>
Esittelijänä ehdotukseni ovat seuraavat: ensinnäkin komission on puututtava voimakkaammin selviin virheisiin, ja jos nämä virheet toistuvat, rahoitus on keskeytettävä. Miten on mahdollista, ettei Kreikan kaltaiselle pitkäaikaiselle jäsenvaltiolle määrätä 10 vuoden aikana minkäänlaisia seuraamuksia siitä huolimatta, että se selvästi rikkoo yhdennetyn hallinto- ja valvontajärjestelmän määräyksiä?
<P>
Toiseksi, veronmaksajien rankaiseminen kahteen kertaan on lopetettava. Laittomasti myönnettyä EU:n rahoitusta saavien tarvitsee maksaa takaisin vain 10 prosenttia. Jäsenvaltiot rahoittavat 50/50-säännön mukaisesti puolet summasta kansallisesta talousarviostaan. Tämä on loukkaus veronmaksajia kohtaan. Esitän muutamia lukuja. Vuosina 1994-2006 jäsenvaltioille on myönnetty koheesiopolitiikan alalla väärin perustein ällistyttävät 7,7 miljardia euroa. Komissio ilmoitti tästä juuri itse julkisesti. Vain 709 miljoonaa euroa on maksettu takaisin, mikä osoittaa, että ero on selvä. Tämä on todennäköisesti oikein, sillä jäsenvaltiot eivät pysty laatimaan tarkkoja laskelmia. Tilintarkastustuomioistuin on vahvistanut tämän.
<P>
Kolmanneksi kaikkien jäsenvaltioiden on viimein allekirjoitettava ja toimitettava kansalliset hallinnointia koskevat ilmoitukset. Neljänneksi komission on oltava poliittisesti vastuuvelvollinen. Tämän vuoksi haluamme ainakin puheenjohtaja Barrosolta allekirjoituksen vuotuista toimintakertomusta koskevaan yhteenvetoon. Haluamme myös arviointikertomuksen, josta määrätään Lissabonin sopimuksessa.
<P>
Joissakin asioissa tarvitaan edelleen parannusta. Yleisesti ottaen haluaan kiittää kovasti tilintarkastustuomioistuinta tästä kertomuksesta.
<SPEAKER ID="013" NAME="Bart Staes" LANGUAGE="NL">
Arvoisa puhemies, hyvät kollegat, lukiessani tätä vuosikertomusta koin déjà lu -ilmiön, tunteen, että luin jälleen kerran jotain, mitä olin lukenut jo monen vuoden ajan. Ensinnäkin maatalouden, koheesiorahaston, tutkimuksen ja kehityksen, EU:n ulkopuolelle suunnatun tuen, kehitysyhteistyön ja koulutuksen aloilla on havaittu aivan liian paljon olennaisia virheitä. Toiseksi seuranta- ja valvontajärjestelmillä estettiin tai korjattiin vain osittain vaikuttavasti liian suurena ilmoitettujen tai tukeen oikeuttamattomien kulujen korvaamista.
<P>
Hyvät kollegat, meillä on edelleen se perustavanlaatuinen ongelma, että jäsenvaltiot eivät tee mitä niiden pitäisi tehdä, eli ne eivät seuraa asianmukaisesti tuen saajille maksamiensa varojen käyttöä. Puhumme nyt 80 prosentista Euroopan unionin talousarviosta. Toinen perustavanlaatuinen ongelma on se, ettei komissio pyri riittävästi seuraamaan tältä osin jäsenvaltioiden toimintaa.
<P>
Kannatan siis esittelijän strategiaa, jonka seurauksena varmistetaan toisaalta se, että vaadimme ennen kaikkea valtiovarainministereitä allekirjoittamaan kansalliset hallinnointia koskevat ilmoitukset, ja toisaalta se, että komissio ryhtyy vihdoin toimiin sellaisten jäsenvaltioiden osalta, jotka jatkavat rikkomuksia, ja määrää näille tarvittaessa ankaria seuraamuksia - esimerkiksi taloudellisia - kieltäytymällä maksamasta näille tukia. Mielestäni tämä on se tie, jota meidän on kuljettava.
<SPEAKER ID="014" NAME="Ryszard Czarnecki" LANGUAGE="PL">
Arvoisa puhemies, tilintarkastustuomioistuin on eräänlainen poliisipäällikkö, tai sanoisimmeko poliisi, ystävällinen poliisi, vaikkakin toisinaan minusta tuntuu, että se sulkee silmänsä ja on liian kiltti ja liian hyväntahtoinen valvomiaan toimielimiä kohtaan. Kertomuksen päätelmä, tilintarkastustuomioistuimen päätelmä on seuraava: "hyvä, muttei täydellinen".
<P>
Minulla on se käsitys, että monet eurooppalaiset ovat pessimistisempiä kuin tilintarkastustuomioistuin. Tilintarkastustuomioistuimella on oltava vahvempi rooli, tilintarkastustuomioistuimen on oltava uskottava, jotta myös Euroopan unionin toimielimet voivat olla uskottavia veronmaksajien ja äänestäjien silmissä. Jotta tilintarkastustuomioistuin voisi olla uskottava, sen on kuitenkin oltava todella pikkutarkka, sillä tänään se sanoo olevansa iloinen siitä, että lasi on 95 prosenttisesti täynnä. Minä kuitenkin luulen monen veronmaksajan kysyvän seuraavaa: "mutta miksi lasi on 5 prosenttia vajaa?" Tämä johtuu etenkin siitä, että yleisen käsityksen mukaan lasi on enemmän kuin vain 5 prosenttia vajaa. Olen samaa mieltä eräästä päätelmästä - Euroopan unionissa valvonta on toisinaan ehkä tarkempaa kuin jäsenvaltioissa, ja kehotan tilintarkastustuomioistuinta harjoittamaan tarkempaa seurantaa jäsenvaltioissa, joissa rahat usein yksinkertaisesti menevät hukkaan.
<SPEAKER ID="015" NAME="Søren Bo Søndergaard" LANGUAGE="DA">
Arvoisa puhemies, haluan kiittää tilintarkastustuomioistuinta erinomaisesta kertomuksesta. Kuten olemme kuulleet, tehtyjen virheiden määrä on yleisesti vähentynyt. Mitä tästä pitäisi päätellä? Mielestäni se riippuu kahdesta asiasta: lähtötilanteesta ja meidän odotuksistamme. Lähtötilanne oli hirvittävän huono. Vuonna 2008 miljardeja euroja käytettiin sääntöjen vastaisesti. Näin ollen emme odottaneet vain parannuksia vaan merkittäviä parannuksia kaikilla aloilla.
<P>
Onko näin siis tapahtunut? Kyllä, koheesiopolitiikan alalla virheellisten maksujen määrä on ehdottomasti vähentynyt, mikä on hyvä asia, vaikka virhetaso onkin edelleen luvattoman korkea. Toisilla aloilla virheiden määrä on itse asiassa lisääntynyt, mikä ei yksinkertaisesti käy päinsä.
<P>
Komission jäsen Šemeta väitti tässä eräänä päivänä talousarvion valvontavaliokunnassa ja uudelleen tänään, että virheiden määrä oli yleisesti vähentynyt komission ponnistusten ansiosta. Tämä sopii minulle. Annan kunnian mielelläni komissiolle. Siinä tapauksessa on kuitenkin myös selvää, kuka on vastuussa, jos virhetaso ensi vuonna nousee. Ottakaa tämä rohkaisuna.
<SPEAKER ID="016" NAME="Marta Andreasen" LANGUAGE="EN">
Arvoisa puhemies, vuosi toisensa jälkeen viimeisten 16 vuoden ajan vähintään 90 prosenttia talousarviosta on jäänyt ilman tarkastajien hyväksyntää, eikä tämä vuosi ole poikkeus. He puhuvat virheistä, mutta sääntöjenvastaisuudet eivät ole todellakaan pelkkiä erehdyksiä. Sanottakoon vain, että yksityissektorilla tällainen tilanne johtaisi yrityksen lopettamiseen ja sen johtajien tuomitsemiseen.
<P>
Totuus on se, että veronmaksajien rahoja on käytetty laittomasti. Tänä vuonna tarkastajat väittävät, että ainakin 6 miljardia Englannin puntaa olisi pitänyt jättää käyttämättä. Mikä on ongelman ydin? Vastuuttomuus.
<P>
Komissio ja tarkastajat syyttävät tavalliseen tapaan jäsenvaltioita, mutta totuus on se, että vika on komissiossa, jonka toteuttama valvonta ei ole ollut riittävää. Komissiolla on parhaat valmiudet antaa sääntöjä ja määrätä seuraamuksia niille, jotka näitä sääntöjä rikkovat, mutta se on epäonnistunut koko ajan, ja myös parlamentti on tästä vastuussa, sillä se on joka vuosi hyväksynyt tilanteen ja pyytää jatkuvasti lisäämään talousarviota.
<P>
Enää ei ole toivoa siitä, että tarkastajat voisivat koskaan hyväksyä koko EU:n talousarvion. Tässä vaiheessa ainoa keino suojella veronmaksajien rahoja on pienentää selvästi EU:n talousarviota.
<P>
Nyt osoitan sanani Yhdistyneen kuningaskunnan pääministerille. Pääministeri Cameron, epäonnistuitte raskaasti hyväksyessänne 2,9 prosentin lisäyksen EU:n vuoden 2011 talousarvioon. Täten pyydän Yhdistyneen kuningaskunnan veronmaksajien puolesta, että vaaditte ensimmäisenä supistamaan merkittävästi vuoden 2011 talousarviota.
<SPEAKER ID="017" NAME="Martin Ehrenhauser" AFFILIATION="NI">
(DE) Arvoisa puhemies, on totta, että koheesiopolitiikan virhetaso on laskenut vuosina 2007-2009 merkittävästi 54 prosentista 36 prosenttiin. Tämä pitää paikkansa. Tämä on tosiasia, joka minunkin on myönnettävä. Kuten esittelijä kuitenkin jo totesi, kun tarkastellaan lähemmin, miten nämä luvut on saatu, on selvää, että niitä on tarkasteltava suhteellisesti. Tilintarkastustuomioistuimen kertomuksen perusteella myös se on tosiasia, että koheesiopolitiikan alalla käytettävät valvontajärjestelmät eivät ole tehokkaita. Myös se on tosiasia, että vähintään 3 prosenttia rahoista olisi pitänyt jättää kokonaan maksamatta. Tämä tarkoittaa sitä, että komission jäsenellä Hahnilla on vielä paljon työtä, esimerkiksi tämän salkun järjestykseen panemisessa.
<P>
Mielestäni virhetason kasvu maatalouden alalla on selvä askel huonompaan suuntaan. Lisäksi tuhlaamista esimerkiksi sellaisissa tapauksissa, joissa kaivostyöläisten tukia maksetaan miljonääreille, ei pidetä virheenä.
<P>
Olen todennut jo valiokunnassa, etten ole saanut tilintarkastustuomioistuimelta enkä komissiolta vastausta kahteen kertaan maksettuja sosiaalietuuksia koskevaan kysymykseen. Jälleen kerran kysyn seuraavaa: kuka on tässä tapauksessa vastuussa virheestä? Maksetaanko rahat takaisin ja miten suuresta summasta on kysymys? Lopuksi haluan todeta, että tulevaisuudessa on tärkeää, ettei tilintarkastustuomioistuin vain tarkasta sitä, että maksut suoritetaan laillisesti, vaan myös varmistaa, että maksut ovat olleet kustannustehokkaita ja tarkoituksenmukaisia.
<SPEAKER ID="019" NAME="Cătălin Sorin Ivan" AFFILIATION="S&amp;D">
(RO) Ensinnäkin haluan kiittää Victor Caldeiraa tästä komission toimintaa ja vuoden 2009 talousarvion täytäntöönpanoa koskevasta selkeästä kertomuksesta. Toiseksi haluan selventää alusta alkaen jotain, mikä on meille erittäin tärkeää: joka viides vuosi Euroopan kansalaiset, ihmiset, jotka maksavat veroja ja tulleja ja jotka viime kädessä luovat tämän talousarvion, valitsevat ja lähettävät meidät Euroopan parlamenttiin. Koska palaamme säännöllisesti kotiin ja tapaamme heitä, tiedän, että heidän mielestään vuoden 2009 talousarvion täytäntöönpanoa ei voida pitää onnistuneena. Kerron teille tähän kaksi syytä.
<P>
Ensinnäkin tehtyjä kansallisia hallinnointia koskevia ilmoituksia ei tueta poliittisesti. Toisin sanoen valtiovarainministeri tai pääministeri ei allekirjoita niitä. Tämän seurauksena emme tiedä, kuka näistä kansallisista hallinnointia koskevista ilmoituksista vastaa ja kuinka ymmärrettäviä tai tarkkoja ne ovat. Käytännöllisesti katsoen tämä helpottaa virheellistä, ja jos nyt ei virheellistä, niin ainakin epätäydellistä raportointia.
<P>
Toiseksi, kun EU:n varainhoidossa on tehty virheitä, jokaisen valtion on maksettava rahat takaisin komissiolle. Toisin sanoen Euroopan unionin kansalaiset maksavat ensimmäisen kerran luodakseen Euroopan unionin talousarvion, ja toisen kerran, kun he häviäjinä maksavat uudelleen kattaakseen kansallisesta talousarviosta menetettyjä varoja. Tämän vuoksi Euroopan unionin kansalaiset maksavat kahteen kertaan Euroopan unionin varainhoidossa tehdyistä erehdyksistä, virheistä tai jopa vilpillisistä teoista.
<P>
Kolmanneksi tuen komissiota ja Euroopan unionin tilintarkastustuomioistuinta. Minäkin kannatan läheisempiä suhteita tämän toimielimen ja jokaisen jäsenvaltion kansallisen tilintarkastusviranomaisen välillä. Mikäli haluamme enemmän rahaa talousarvioon, meidän on ennen kaikkea käytettävä paremmin niitä rahoja, jotka meillä on. Käyttääksemme paremmin niitä rahoja, jotka meillä on, meidän on ennen kaikkea tiedettävä, missä ongelmat ovat ja miten voimme ne ratkaista.
<SPEAKER ID="020" NAME="Luigi de Magistris" AFFILIATION="ALDE">
(IT) Arvoisa puhemies, hyvät kollegat, jos voimme nyt puhua virhetason laskusta, saamme mielestäni kiittää siitä tilintarkastustuomioistuimen taitoa, riippumattomuutta ja ammattimaisuutta, ja haluan presidentti Caldeiran panevan tämän merkille.
<P>
Mielestäni tässä kehityksessä oli komission lisäksi tärkeä rooli myös parlamentilla ja etenkin talousarvion valvontavaliokunnalla, joka pitää avoimuutta ja julkisten varojen tarkoituksenmukaista ja tehokasta käyttöä suuressa arvossa.
<P>
Meidän on kuitenkin vielä katsottava, mitä muuta voimme tehdä parantaaksemme tilannetta, sillä on vielä aivan liian monta asiaa, jotka on korjattava, etenkin hyvin herkillä maatalouden ja koheesiopolitiikan aloilla, joilla virhetasot ovat usein huolestuttavia osa-alueilla, joilla sopimuksiin liittyvät petokset ja ylihintaan laskuttaminen on yleistä. Mielestäni byrokratiaa ja turhia muodollisuuksia on vähennettävä ja sen sijaan on otettava käyttöön muutama selkeä sääntö, jotta voidaan sanoa selkeästi ja päättäväisesti "ei" kaikille petoksen muodoille aloilla, joilla korruptio on yleistä.
<P>
Toinen tärkeä asia on vahvistaa Euroopan petostentorjuntaviraston OLAFin roolia petosten ja korruption torjumisessa niiden kaikissa muodoissa. Toinen asia, jota on painotettava - kuulimme tämän myös talousarvion valvontavaliokunnan edellisellä Italian vierailulla - on se, että myös järjestäytyneellä rikollisuudella ja korruption eri muodoilla voi olla voimakas vaikutus julkiseen talouteen. Tämän perusteella OLAFilla voi olla erittäin tärkeä merkitys, samoin kuin jäsenvaltioiden, komission ja parlamentin vahvemmalla yhteistyöllä.
<P>
Toinen ehdottoman välttämätön seikka on se, että mielestäni komission on vahvistettava riippumattomuuttaan jäsenvaltioista. Mielestäni meidän on jäädytettävä varoja estääksemme tällaisen käyttäytymisen toistumisen etenkin valtioissa, joissa on jo vuosien ajan tehty vakavia virheitä - en puhu nyt pienistä virheistä - ja joissa on ollut huomattavia petostapauksia.
<P>
Euroopan parlamentin ja EU:n toimielinten uskottavuuden taso määräytyy hyvin pitkälti sen mukaan, miten avoimesti ja oikein julkisia varoja käytetään. Mielestäni meillä on tässä siis parantamisen varaa.
<SPEAKER ID="021" NAME="Peter van Dalen" AFFILIATION="ECR">
(NL) Arvoisa puhemies, vaikka tilintarkastustuomioistuin toteaa, että Euroopan EU:n menojen tilivelvollisuus on parantunut, se ei ole voinut antaa Euroopan unionin menoista täydellistä tarkastuslausumaa. Tämä johtuu osittain siitä, että vaikka toiseksi suurimman erän, eli koheesiopolitiikan, osalta parannusta on todella tapahtunut, noin 40 prosentissa hankkeista on yhä virheitä. Näin ollen 35 miljardin euron talousarviossa on 2 miljardia euroa, joiden osalta tarkastuslausumaa ei voida antaa. Tätä ei voida hyväksyä, ja erityisesti komission olisi siksi tutkittava perusteellisesti, miten nämä virheet ovat päässeet tapahtumaan ja miten niitä voitaisiin vähentää. Tämä on erityisen tärkeää, kun ajatellaan vastuuvapauden myöntämistä vuoden 2009 talousarviosta.
<P>
Eilen tilintarkastustuomioistuimen jäsen Engwirda totesi, että virheet johtuivat pääasiassa monimutkaisista menettelyistä. Tämä puolestaan on osoitus siitä, että Euroopan unionin on ehdottomasti yksinkertaistettava toimintatapojaan ja lisättävä niiden avoimuutta. Ellei näin tehdä, kansalaiset pitävät Euroopan unionia jatkossakin monimutkaisena ja aivan liian etäisenä.
<P>
(Puhuja suostui vastaamaan "sinisen kortin" kysymykseen työjärjestyksen 149 artiklan 8 kohdan mukaisesti.)
<SPEAKER ID="022" NAME="Jens Geier" AFFILIATION="S&amp;D">
(DE) Arvoisa puhemies, haluaisin kysyä jäsen Van Dalenilta, onko hän tietoinen siitä, että korkeat prosenttiosuudet tarkoittavat ainoastaan otoksesta laskettua prosenttiosuutta. Toisin sanoen se ei tarkoita, että 36 prosentissa maksuista on virheitä vaan että 36 prosentissa otoksen maksuista on virheitä. Jos tämä ekstrapoloidaan, tulos on koheesiorahaston osalta ainakin 5 prosenttia. Näin ollen ne miljardit, joihin viittasitte, eivät ole tarkkoja määriä. Olitteko tästä tietoinen?
<SPEAKER ID="023" NAME="Peter van Dalen" AFFILIATION="ECR">
(NL) Arvoisa puhemies, ymmärsin tämän täysin. Todellinen ongelma on mielestäni se, että miljardien eurojen osalta tarkastuslausumaa ei voida antaa, ja tämän vuoksi olen pyytänyt komissiota tutkimaan asiaa perusteellisesti ja tarkastelemaan myös sitä, miten tilannetta voidaan parantaa. Onneksi komission jäsen totesi jo hetki sitten puheenvuorossaan, että hän käynnistää tällaisen tutkimuksen ja että hän suhtautuu asiaan vakavasti.
<SPEAKER ID="024" NAME="Franz Obermayr" AFFILIATION="NI">
(DE) Arvoisa puhemies, Euroopan unionin tilintarkastustuomioistuimen antamien arvioiden mukaan vuonna 2009 Euroopan unionin talousarviosta katosi 6 miljoonaa euroa huolimattomuuden, asioiden huonon hoitamisen, petoksen, välinpitämättömyyden ja puutteellisten tarkastusten vuoksi. Tilintarkastustuomioistuin on paljastanut sen järkyttävän tosiasian, että noin 40 prosenttia EU:n virkamiehistä saa perhe-etuuksia kaksinkertaisen määrän. Kreikka aiheuttaa jälleen ongelmia. Sen lisäksi, että muut jäsenvaltiot ovat auttaneet sen kuiville miljardien eurojen suuruisella pelastuspaketilla, se myös johtaa tilastoja avustuspetoksissa. Tarvitsee vain katsoa niitä metsäalueita, joita varten Kreikka on hakenut viheralueille tarkoitettuja tukia, ymmärtääkseen, miten häpeämätöntä sen käytös on.
<P>
Tilanne on tietenkin erityisen huono aluetukien osalta. Kuten edellinen puhuja totesi, jos 36 prosenttia tarkastetuista maksuista on suoritettu virheellisesti, se on jo riittävän vakavaa. Tämän vuoksi kehotamme komission jäsen Hahnia ryhtymään voimakkaisiin toimenpiteisiin tämän erittäin tärkeän salkun osalta. Meillä ei ole rahaa lahjoitettavaksi.
<P>
Lopuksi haluan kiittää tilintarkastustuomioistuimen asialleen omistautuneita työntekijöitä. He ovat erittäin motivoituneita, ja meidän poliitikkojen pitäisi kannustaa heitä tekemään entistäkin huolellisempia tarkastuksia. Poliitikkoina voimme laatia ohjeita ja panna niitä täytäntöön.
<SPEAKER ID="025" NAME="Jan Olbrycht" AFFILIATION="PPE">
(PL) Hyvät kollegat, keskustellessamme tästä kertomuksesta meidän on huolehdittava siitä, että olemme lausunnoissamme tarkkoja, sillä puhumme täällä hyvin usein myös virheistä, sääntöjenvastaisuuksista tai kavalluksista. Kertomus osoittaa hyvin selvästi, että koheesiopolitiikan alalla havaittu virhetaso on selvästi laskenut. Se on nyt noin 5 prosenttia, jonka yhteydessä emme voi puhua samanaikaisesti 20, 30 tai 40 prosentin virhetasoista, koska se yksinkertaisesti sekoittaa kokonaiskuvaa. Selkeää parannusta on tapahtunut politiikan alalla, joka on varmasti hyvin monimutkainen, koska sitä hallinnoidaan yhdessä jäsenvaltioiden kanssa. Meidän kaikkien ongelmana on se, miten voidaan parantaa tätä politiikan alaa, jonka rakenne on yksinkertaisesti hyvin vaativa ja hyvin monimutkainen mutta joka tuottaa valtavasti lisäarvoa. Tilanne on muuttumassa, ja tämä olisi pantava tyytyväisenä merkille ja tuotava myönteisesti esiin.
<P>
Haluan kuitenkin kiinnittää huomiota seuraavaan häiritsevään kohtaan kertomuksessa: "Tämän vuoksi tilintarkastustuomioistuin toteaa, että sen arvioita virhetasoista ei ole tarkoituksenmukaista verrata komission rahoitusoikaisuista ja takaisinperinnästä antamiin tietoihin". Tämä toteamus on erittäin tärkeä ja merkittävä tulevaisuutta ajatellen, sillä emme halua tilannetta, jossa tilintarkastustuomioistuin toteaa, ettei se pääse komission kanssa yhteisymmärrykseen tuloksista. Tältä osin on siis tehtävä enemmän työtä, ja asiaa on selvitettävä.
<SPEAKER ID="026" NAME="Christel Schaldemose" AFFILIATION="S&amp;D">
(DA) Arvoisa puhemies, haluan kiittää tilintarkastustuomioistuinta siitä, että se on jälleen kerran antanut meille erinomaisen työvälineen, jolla voimme arvioida varojemme käyttöä EU:ssa. Onneksi voimme vahvistaa, että kuljemme oikeaan suuntaan, vaikka ongelmia onkin vielä paljon. Koska asiat etenevät oikeaan suuntaan, meidän on mielestäni kuitenkin käytettävä tämä aika siihen, että pohdimme tarkemmin, mitä teemme seuraavaksi. Jos tarkastelemme tilannetta esimerkiksi hallintomenojen osalta, huomaamme, että meillä on tehokas valvontajärjestelmä ja vähän virheitä. Minun mielestäni tämä ei kuitenkaan riitä. Meidän on myös rauhassa tarkasteltava, käytämmekö rahoja todella oikein.
<P>
Hallintomenot ovat palkkoihin, rakennuksiin ja vastaavaan liittyviä omia menojamme. Tältä osin meidän on kysyttävä itseltämme, saammeko todella riittävästi vastinetta sille rahalle, jonka käytämme palkkoihin. Käytämmekö rahaa oikein, kun otamme huomioon sen tavan, jolla esimerkiksi hoidamme rakennuksia? Mielestäni meidän on nyt vietävä keskustelua hieman pidemmälle ja keskusteltava siitä, onko tämä toimintatapa riittävän tehokas ja sellainen, että pystymme myös lisäämään merkittävästi asiaan liittyvää avoimuutta. Siksi kehotan parlamentin lisäksi myös komissiota osoittamaan vahvasti olevansa halukas lisäämään avoimuutta ja osallistumaan tähän keskusteluun.
<SPEAKER ID="027" NAME="Andrea Češková" AFFILIATION="ECR">
(CS) Tämä on nyt toinen kerta kun Euroopan unionin tilinpäätöksestä keskustellaan tällä istuntojaksolla. Ensinnäkin haluan esittää vilpittömät kiitokset presidentti da Silva Caldeiralle ja hänen työryhmälleen heidän tekemästään työstä. Toisaalta olen yllättynyt virhetasosta, joka koskee jälleen lähes 92 prosenttia talousarviomenoista, kun otetaan huomioon kaikki muut luvut paitsi hallintomenot sekä talous- ja raha-asiat. Kysyisin, missä määrin jäsenvaltiot ovat vastuussa näistä virheistä ja missä määrin ne johtuvat komission puutteellisesta valvonnasta.
<P>
Kertomuksessa annettu vastaus on, että jäsenvaltioiden valvontajärjestelmissä on monenlaisia puutteita. Mikäli näin laajamittaiset virheet halutaan estää, tarvitaan mielestäni ennen kaikkea jäsenvaltioiden parempaa yhteistyötä ja avoimuutta.
<SPEAKER ID="028" NAME="Tamás Deutsch" AFFILIATION="PPE">
(HU) Arvoisa puhemies, hyvät kollegat, tilintarkastustuomioistuin on tehnyt erinomaista työtä laatiessaan EU:n vuoden 2009 talousarvion tarkastusta koskevan kertomuksen, ja presidentti Caldeira ja tilintarkastustuomioistuimen jäsenet ansaitsevat työstään kiitokset. Olen samaa mieltä niiden puhujien kanssa, jotka ovat todenneet kertomuksen osoittavan selvästi ja yksiselitteisesti, että EU:n varojen käyttö kehittyy parempaan suuntaan ja että yleinen virhetaso laskee. Meidän on kuitenkin tehtävä kertomuksesta selvät ja ilmeiset päätelmät sen osalta, mitä meidän on tehtävä täällä parlamentissa, komissiossa ja muissa EU:n toimielimissä.
<P>
Virhetason laskeminen tarkoittaa kuitenkin vain sitä, että tilintarkastustuomioistuimen mukaan EU:n varoista on käytetty useita miljardeja euroja väärin tai sääntöjenvastaisesti, mikä voi herättää epäilyksiä jopa rikoksesta. Tämä tarkoittaa sitä, että on ryhdyttävä toimenpiteisiin. Haluan mainita erityisesti yhden toimenpiteen, nimittäin sen, että seuraavalla kaudella tilintarkastustuomioistuimen olisi erittäin tärkeää laatia jäsenvaltiokohtainen analyysi, josta kävisi ilmi EU:n varojen käytössä havaittu virhetaso ja valvontajärjestelmien toimivuus kussakin jäsenvaltiossa. Myös tämä voisi auttaa laskemaan virhetasoa entisestään.
<SPEAKER ID="029" NAME="Inés Ayala Sender" AFFILIATION="S&amp;D">
(ES) Arvoisa puhemies, jälleen kerran olemme tyytyväisiä tilintarkastustuomioistuimen, komission ja parlamentin välisen intensiivisen vuoropuhelun tuloksena käyttöön otettuihin parannuksiin. Tämänvuotinen kertomus osoittaa kuitenkin myös sen, ettemme voi levätä laakereillamme ja että meidän on oltava valppaina.
<P>
Pidän myös presidentti da Silva Caldeiran ehdotusta tulevasta yhteistyöstä varainhoitoasetuksen keskeisten näkökohtien parantamiseksi ja yksinkertaistamiseksi erittäin myönteisenä, samoin kuin uusia lainsäädäntöehdotuksia, joiden osalta voisimme kenties tehdä yhteistyötä saavuttaaksemme hyviä tuloksia.
<P>
Muiden toimielinten osalta aion kiinnittää erittäin tarkasti huomiota kaikkiin neuvoston toimintamenoihin liittyviin näkökohtiin, erityisesti Sesame-järjestelmään (Secure European System for Applications in a Multivendor Environment), jonka kohdalla mainitaan erityinen tarve parantaa neuvoston talousarvion ennustettavuutta, sekä Euroopan oikeusasiamieheen ja Euroopan tietosuojavaltuutettuun liittyviin erillisiin näkökohtiin, sillä näiden talousarviovaroja on vähennetty ankarasti. Olen kuitenkin kiinnostunut myös siitä, että olemme saaneet kuulla tapauksesta, joka on annettu Euroopan petostentorjuntaviraston käsiteltäväksi ja joka liittyy Euroopan talous- ja sosiaalikomiteaan. Haluan myös kuulla kantanne alueiden komitean henkilöstön merkittävään lisäämiseen vuosina 2009-2010.
<SPEAKER ID="030" NAME="Iliana Ivanova" AFFILIATION="PPE">
(BG) Hyvät kollegat, on äärimmäisen tärkeää painottaa sitä, että tilintarkastustuomioistuimen päätelmissä myönnetään, että komissio on parantanut EU:n varojen käytön valvontaa. Samalla kuitenkin toivon, että Euroopan parlamentin vastuuvapauden myöntämistä koskevissa mietinnöissä antamat suositukset ja sen esittämät ehdotukset, joita on toistettu jatkuvasti vuosien ajan, todella otetaan huomioon etenkin niillä aloilla, joilla sääntöjenvastaisuuksia on edelleen paljon. Myös tilintarkastustuomioistuimen meille toimittamien tietojen laatua on parannettava. Meille olisi todellakin annettava tarkat luvut ja tiedot sääntöjenvastaisuuksien määrästä, sillä meidän on tiedettävä ne.
<P>
Vuoden 2009 osalta hyvä uutinen on se, että koheesiopolitiikan alalla sääntöjenvastaisuuksien määrä on laskenut huomattavasti viime vuoteen verrattuna. On kuitenkin edelleen kysyttävä, jatkuuko tämä laskusuuntaus ajan kuluessa vai onko tämä vain onnekas sattuma, joka saattaa johtua myös tarkastukseen valituista maista.
<P>
Joka tapauksessa ratkaisemattomia kysymyksiä on kuitenkin edelleen, ja ne liittyvät EU:n ulkopuolelle suunnatun tuen, kehitysyhteistyön ja laajentumisen, maatalouden, tutkimuksen, energian ja liikenteen sekä koulutuksen ja kansalaisuuden aloilla havaittuihin sääntöjenvastaisuuksiin.
<P>
Vakuutan tilintarkastustuomioistuimelle, komissiolle ja neuvostolle, että Euroopan parlamentin talousarvion valvontavaliokunta aikoo tulevina kuukausina keskittyä työssään hyvin vahvasti ja perusteellisesti EU:n varojen hallinnoinnin tehostamiseen.
<P>
Korostamme jatkossakin niitä velvollisuuksia, jotka komission ja jäsenvaltioiden on tältä osin täytettävä ja joita niiden on tarkasti noudatettava, sekä niitä toimenpiteitä, joihin on ryhdyttävä sääntöjen rikkojia vastaan, jotta Euroopan unionin veronmaksajien etujen suojelemisessa saadaan aikaan todellisia tuloksia.
<SPEAKER ID="031" NAME="Jens Geier" AFFILIATION="S&amp;D">
(DE) Arvoisa puhemies, presidentti Caldeira, komission jäsen Šemeta, koheesiopolitiikka on EU:n talousarvion sairas mies. Viime vuonna hän oli tehohoidossa ja tänä vuonna hän on toipilaana. Hän on kuitenkin vielä kaukana täydellisestä toipumisesta, ja hän saattaa sairastua uudelleen minä hetkenä hyvänsä. Yli 5 prosenttia koheesiopolitiikan maksuista on suoritettu virheellisesti ja 3:a prosenttia ei olisi pitänyt suorittaa lainkaan. Tämä vastaa noin 700 miljoonaa euroa. Jäsenvaltiot olisivat voineet estää suuren osan näistä virheellisistä maksuista. Virheitä on havaittu julkisissa hankinnoissa ja koheesiopolitiikan rahoituksessa komission hyväksymistä valvontajärjestelmistä huolimatta. Näitä valvontajärjestelmiä on tarkasteltava huolellisesti uudelleen. Kotimaassani Saksassa otokset osoittivat, että kaikki testaamamme valvontajärjestelmät olivat vain osittain vaikuttavia.
<P>
Vastuu talousarvion hallinnoinnista on komissiolla. Voimme keskustella tästä ristiriidasta - komission vastuulla olevissa jäsenvaltioissa havaituista virheistä - kotimaissamme, voimme selittää niitä tiedotusvälineille ja voimme kertoa niistä kansalaisillemme. Poliittisesti ajatellen on kuitenkin komission tehtävä ratkaista tämä jäsenvaltioissa havaittu ongelma. Komission jäsen Šemeta, teidän on otettava tämä ala hallintaanne, ja me tuemme teitä siinä.
<SPEAKER ID="032" NAME="Lambert van Nistelrooij" AFFILIATION="PPE">
(NL) Arvoisa puhemies, arvoisat komission ja tilintarkastustuomioistuimen edustajat, puhun Euroopan kansanpuolueen (kristillisdemokraatit) ryhmän aluepolitiikasta vastaavan koordinaattorin ominaisuudessa.
<P>
Huomaan, että koheesiopolitiikan virhetasossa on tapahtunut selkeää parannusta. Voimme nyt nähdä kautta 2007-2013 varten hyväksyttyjen uusien säädösten sekä niiden toimintasuunnitelmien vaikutukset, joita paitsi parlamentti myös nykyinen ja edellinen komissio kannattivat innokkaasti. Useimmat ongelmat tai virheet on havaittu julkisten hankintojen alalla. EU:n lainsäädännön saattaminen osaksi joidenkin jäsenvaltioiden kansallista lainsäädäntöä sekä niiden täytäntöönpano ovat nostaneet virhetason nykyiselle erittäin korkealle tasolle.
<P>
Tämän vuoksi pyydän komission jäseniä laatimaan toimintasuunnitelman, jolla muun muassa painostettaisiin tai tuettaisiin jäsenvaltioita julkisten hankintojen alalla. Viime viikolla minulla oli tilaisuus johtaa Romaniaan lähetettyä Euroopan parlamentin valtuuskuntaa, ja saatoimme nähdä miten romanialaiset kamppailivat tämän asian kanssa ja millaisia ongelmia he olivat kohdanneet. Voisimme saada tässä asiassa paljon edistystä aikaan.
<P>
Lopuksi totean, että kannatan vahvasti kansallisia hallinnointia koskevia ilmoituksia, eli rahoitusta koskevia ilmoituksia, joita jäsenvaltioiden olisi toimitettava, sillä suurin osa virheistä tapahtuu juuri jäsenvaltioissa.
<SPEAKER ID="033" NAME="Derek Vaughan" AFFILIATION="S&amp;D">
(EN) Arvoisa puhemies, haluan suhtautua tähän kertomukseen niin myönteisesti kuin vain mahdollista, sillä olen aina sitä mieltä, että meidän pitäisi käyttää tarkastuksia asioiden parantamiseen ja virheistämme oppimiseen. On monia esimerkkejä siitä, mitä komissio, jäsenvaltiot ja edunsaajat voivat tehdä parantaakseen asioita esimerkiksi maatalouden alalla. Komission vaatimusten jatkuva muuttaminen aiheuttaa hankaluuksia jäsenvaltioille ja edunsaajille. Walesissa saan kuulla tästä jatkuvasti. Vähentääkseen tukeen oikeuttamatonta maata koskevia viljelijöiden hakemuksia komissio voisi myös antaa säännöksiä, joissa annetaan selkeä maataloutta aktiivisesti harjoittavan henkilön määritelmä kaikkialla EU:ssa ja joita sitten sovelletaan kaikissa jäsenvaltioissa. Tällä hetkellä jäsenvaltiot voivat nimittäin käyttää tässä jonkin verran omaa harkintaa. Lopuksi totean, että lähestyvä yhteisen maatalouspolitiikan uudistus tarjoaa meille loistavan tilaisuuden yksinkertaistaa menettelyjä varmistaaksemme, että saamme EU:ssa menoillemme riittävää vastinetta ja voimme tarjota edelleen etuja yksilöille ja yhteisöille.
<SPEAKER ID="034" NAME="Andrzej Grzyb" AFFILIATION="PPE">
(PL) Arvoisa puhemies, tilintarkastustuomioistuimen työn tulosten esittelyssä saamme aina erinomaisia tietoja, joiden avulla voimme tarkastella, miten asiat olivat ennen ja mitä meidän olisi tehtävä tulevaisuudessa. Millaisia yleisiä johtopäätöksiä voimme tehdä? Näyttää siltä, että aina kun menettelyt ovat yksinkertaisempia ja rahan käyttö on helpompaa, olennaisia virheitä havaitaan vähemmän. Mitä monimutkaisempia menettelytavat ovat sitä vakavampia virheitä ja toisinaan myös sääntöjenvastaisuuksia havaitaan. Yksi esimerkki tästä on koheesiopolitiikka, jolla on myös hyvin tärkeä merkitys Euroopan unionille. Tämän vuoksi täällä on myös tehty se johtopäätös, että unionin maatalouspolitiikan virhetaso on korkea, mutta tapauksissa, joissa varojen käyttöä koskevia menettelyjä on yksinkertaistettu, virheitä on ollut vähemmän kuin niissä tapauksissa, joissa menettelyt ovat monimutkaisempia.
<P>
Haluan kiinnittää huomiota kansallisten valvontaviranomaisten kanssa tehtävän yhteistyön mutta myös - tästä ei ole vielä puhuttu - kansallisten parlamenttien ja erityisesti Eurooppa-asioista, talousarviosta ja talousarvion valvonnasta vastaavien valiokuntien kanssa tehtävän yhteistyön merkitykseen. Olin itse Puolan parlamentin jäsen siihen aikaan, kun aloimme työskennellä Euroopan unionin tilintarkastustuomioistuimelta saatujen tietojen parissa, ja jäsenet ottivat nämä tiedot erittäin hyvin vastaan.
<SPEAKER ID="035" NAME="Karin Kadenbach" AFFILIATION="S&amp;D">
(DE) Arvoisa puhemies, haluan esittää tilintarkastustuomioistuimelle todella vilpittömät kiitokset. Kertomus on vaikuttava osoitus siitä, että valvonta paranee jatkuvasti. En ole välttämättä huolissani esiin tulleista virhetasoista, sillä pidän tarkastusmenettelyä oppivana järjestelmänä. Siinä tarkastellaan ongelmia aina vain tarkemmin ja, luojan kiitos, löydetään aina yhä enemmän virheitä. Tehtävämme on työskennellä yhdessä voidaksemme välttää virheet tulevaisuudessa. Tämän vuoksi haluan jälleen kiinnittää kaikkien huomiota eilen esiteltyyn viidenteen koheesioraporttiin. Komissio pyytää kaikkia asianosaisia esittämään kantansa asiakirjassa esiin otettuihin kysymyksiin. Tämä tarjoaa erinomaisen tilaisuuden luoda perusta tuleville tukijärjestelyille, joilla varmistetaan, että tämän alan tukia on helpompi saada, että niiden saatavuutta yksinkertaistetaan ja byrokratiaa vähennetään ja että toisaalta käytetään välttämättömiä tiukkoja valvontamenetelmiä, jotta käytettäviä veronmaksajien rahoja voidaan suojella.
<P>
Tämän vuoksi kehotan kaikkia asianosaisia täyttämään tämän komission pyynnön. Parlamentti tietenkin tekee niin.
<SPEAKER ID="036" NAME="Algirdas Šemeta" LANGUAGE="EN">
Arvoisa puhemies, tämänpäiväinen keskustelu osoittaa, että vuonna 2009 Euroopan unionin talousarvion hallinnoinnissa saatiin jälleen edistystä aikaan. Tilintarkastustuomioistuimen selkeä lausunto tilinpäätöksestä ja kaikkien aikojen matalin koko talousarviota koskeva virhetaso, kuten ulkopuolinen tarkastajamme toteaa, vahvistavat, että komissio on tehnyt oikeita päätöksiä ja ehdottanut riittäviä toimenpiteitä parantaakseen ohjelmien tehokkuutta kuluvalla rahoituskaudella.
<P>
Tilintarkastustuomioistuin kuitenkin myös korostaa niitä aloja, joilla vielä tarvitaan edistymistä kaikilta taloudellisilta toimijoilta. Tarkoitan tietenkin komissiota sekä taloudellisia toimijoita jäsenvaltioissa, joiden hajautettuun hallinnointiin liittyviä velvollisuuksia ja vastuuta on selvästi lisätty uudessa Euroopan unionin toiminnasta tehdyssä sopimuksessa.
<P>
Monet teistä puhuivat täällä seuraamusten soveltamisesta jäsenvaltioihin, ja on todettava, että komissio soveltaa seuraamuksia hyvin ankarasti. Juuri nyt olemme lykkäämässä tai keskeyttämässä 40 koheesio-ohjelmaa, joiden rahoitus on 1,75 miljardia euroa. Tämä on valtava summa, ja vieläkin tärkeämpää on se, että vuonna 2010 toimien määrä lähes kaksinkertaistui verrattuna vuoteen 2009. Juuri viime perjantaina päätimme myös periä takaisin maataloudessa perusteettomasti käytettyä rahaa yli 578 miljoonaa euroa. Me siis todellakin sovellamme näitä seuraamuksia ankarasti ja aiomme tehdä niin myös tulevaisuudessa. Voitte nähdä myös tilintarkastustuomioistuimen kertomuksesta, että takaisin perittyjen varojen ja rahoitusoikaisujen määrä on noussut vuosien kuluessa huomattavasti, ja vuonna 2009 niiden määrä oli 3,3 miljardia euroa. Tämä on myös hyvin merkittävä määrä, ja aiomme jatkaa tätä menettelytapaa ja soveltaa seuraamuksia tarvittaessa hyvin ankarasti.
<P>
Tilintarkastustuomioistuimen kertomus ja nyt alkava vastuuvapausmenettely auttavat osaltaan paitsi korjaamaan nykyisten ohjelmin heikkouksia myös oppimaan virheistämme seuraavan sukupolven ohjelmia varten. Tilintarkastustuomioistuin osoitti meille oikean tavan edetä, ja se tarkoittaa tietenkin julkisia hankintoja koskevien sääntöjen yksinkertaistamista ja parantamista, sillä on totta, että selvästi suurin osa virheistä liittyi tukikelpoisuusperusteiden tai julkisia hankintoja koskevien sääntöjen rikkomiseen. Meidän on otettava tästä opiksemme, ja komissio on valmis tekemään niin. Komissio noudattaa tilintarkastustuomioistuimen suosituksia ja odottaa kovasti hedelmällistä vastuuvapausmenettelyä.
<SPEAKER ID="037" NAME="Vítor Manuel da Silva Caldeira" LANGUAGE="EN">
Arvoisa puhemies, hyvät parlamentin jäsenet, kiitos kaikista ystävällisistä huomioista, joita olette nyt esittäneet tilintarkastustuomioistuimelle osoittaaksenne kiitollisuutta myös niille, jotka työskentelevät päivittäin toimielimessämme ja käsittelevät erittäin ammattitaitoisesti ja kansainvälisen tilintarkastusstandardin mukaisesti parlamentin huolenaiheita. Kiinnitämme tarkasti huomiota parlamentin suosituksiin, ja haluan esittää kaksi esimerkkiä siitä, mitä olemme tehneet tässä vuosikertomuksessa 2009 vastataksemme parlamentin pyyntöihin tarkempien tietojen antamisesta.
<P>
Annamme teille yleisarvion tilanteesta. Ensimmäistä kertaa kerromme, mikä on yleistilanne. Toteamme, että se on viime vuosina parantunut. Koko talousarvion todennäköisin virhetaso on laskusuunnassa. Myös erityisesti koheesiopolitiikan alalla olemme antaneet teille enemmän tietoja kuin viime vuonna, sillä viime vuonna totesimme, että vähintään 11 prosenttia rahoituksesta olisi pitänyt jättää maksamatta. Tänä vuonna voimme todeta, että arvioimme todennäköisimmän virhetason olevan todella yli 5 prosenttia - tätä emme voineet todeta viime vuonna - ja että vähintään 3 prosenttia kuluista olisi pitänyt jättää korvaamatta. Tämän verran olemme todenneet edistystä tapahtuneen. Nämä ovat tosiasioita. Miksi? Mistä tämä johtuu? Millaista edistystä olemme saaneet aikaan? Me emme keksi tosiasioita, me emme yritä miellyttää komissiota emmekä jäsenvaltioita. Tilintarkastustuomioistuin on riippumaton tarkastustoimielin, joka perustuu perussopimukseen. Havaintomme perustuvat todisteisiin, ja niistä raportoimme tälle toimielimelle, jota olemme velvollinen avustamaan vastuuvapausmenettelyssä.
<P>
Olemme halukkaita avustamaan teitä tässä työssä, ja tärkein syy tähän on se, kuten toteamme kertomuksessa, että ensinnäkin kuluvan ohjelmakauden 2007-2013 varojen hallinnoinnissa käytettävät järjestelmät toimivat tehokkaammin. Toinen syy tähän on se, että ohjelmakauden rahoituksesta on maksettu vain 25 prosenttia, joten ohjelmakauden rahoituksen toteutuminen on meidän nähdäksemme vähäisempää kuin sen voisi odottaa olevan. Näiden kahden tekijän yhdistelmä - toisaalta järjestelmien tehostuminen ja toisaalta vähäisempi rahoituksen toteutuminen eli tosiasiallisten maksujen pienempi määrä - on saattanut meidät tämänhetkiseen tilanteeseen. Tässä kohtaa annamme varoituksen sanan. Meidän on katsottava, miten asiat kehittyvät nyt kaikissa 27 jäsenvaltiossa todella hyvin toimivien järjestelmien ja kaikkien tulevaisuudessa vielä maksettavien varojen osalta. Sanon siis varoituksen sanan.
<P>
Totesin kuitenkin, että olemme halukkaita avustamaan parlamenttia ja erityisesti talousarvion valvontavaliokuntaa vastuuvapauden myöntämisessä. Jäsenemme avustavat teitä tässä ja antavat teille kaikki tarvitsemanne tiedot. Avustamme teitä kuitenkin myös erityiskertomustemme välityksellä. Saatte käyttöönne tarkastuksia ja muita asiakirjoja, joissa tarkastellaan, miten rahoitus on vaikuttanut tosielämään, miten tehokkaasti rahoitusta on käytetty, ja uskon tämän olevan myös parlamentille erittäin arvokasta tietoa.
<P>
On selvää, että päävastuu talousarvion täytäntöönpanosta on Euroopan komissiolla, mutta Lissabonin sopimuksessa todetaan myös, että komissio tekee tässä yhteistyötä jäsenvaltioiden kanssa. Jos meidän on katsottava eteenpäin, sanoisin, että meillä on nyt ainutlaatuinen tilaisuus antaa uutta vauhtia Euroopan unionin talousarvion paremmalle hallinnoinnille. Uutta varainhoitoasetusta käsitellään parhaillaan, ja se hyväksytään pian, ja se on jatkossa perustana hallinnointia koskevalle päätöksenteolle ja ohjenuorana hallinnoinnin kehittämiselle tulevaisuudessa. Jos meidän on saatava yksinkertaiset säännöt, jos haluamme tehokkaampia, kustannustehokkaita järjestelmiä, joilla niitä hallinnoimme kaikissa jäsenvaltioissa ja komissiossa, näihin asioihin on keskityttävä juuri silloin. Myös talousarvion kokonaistarkastelu on ensi vuonna käsiteltävänä.
<P>
Komissiolla, neuvostolla ja Euroopan parlamentilla on nyt siis edessään ajanjakso, jonka aikana niiden on tehtävä vakavia päätöksiä parantaakseen tilannetta tulevaisuudessa. Jos Euroopan unionin tilintarkastustuomioistuin voi avustaa tässä, ehdottaisin, että se olisi tehtävä niiden suositusten pohjalta, joita olemme jo esittäneet lausunnossamme Euroopan unionin varainhoidon parantamiseen liittyvistä keskeisistä riskeistä ja haasteista.
<P>
Kun tarkastelette uuden sukupolven ohjelmia vuoden 2013 jälkeiselle kaudelle, toistan, että meidän on kysyttävä seuraavaa: tuovatko rahoitusohjelmat todennäköisesti Euroopan unionille lisäarvoa? Esitämmekö ohjelmia, jotka ovat yksinkertaisia, joilla on selkeät tavoitteet, jotka ovat realistisia toteuttaa ja joiden vastuulinjat ovat selkeät? Haluamme välttää epävarmaa tilannetta, jossa toisinaan väitämme, ettei komissio sen enempää kuin jäsenvaltiotkaan ota vastuuta. Nyt meillä on tilaisuus, ja tilintarkastustuomioistuin odottaa kovasti, että voi auttaa teitä tässä tehtävässä.
<SPEAKER ID="038" NAME="Puhemies">
(FR) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="039" NAME="Jean-Pierre Audy" LANGUAGE="FR">
Ensimmäistä kertaa 16 vuoteen Euroopan unionin tilintarkastustuomioistuin on antanut myönteisen tarkastuslausuman sekä tilien luotettavuudesta että tilien perustana olevien toimien laillisuudesta ja asianmukaisuudesta. Tähän päättyy ajanjakso, joka alkoi vuonna 1999, kun Santerin komissio irtisanoutui. Tilanne on seurausta Euroopan parlamentin ja sen talousarvion valvontavaliokunnan päättäväisyydestä pakottaa komissio ja jäsenvaltiot - hajautetun hallinnoinnin alaan liittyvissä asioissa - hoitamaan Euroopan unionin julkisia varoja asianmukaisesti. Olen tyytyväinen tilintarkastustuomioistuimen työhön. En ymmärrä, miksei unioni sisällytä tilinpäätökseensä sitä 37,2 miljardia euroa, jonka jäsenvaltiot ovat sille velkaa henkilöstön eläkekuluista, koska sen oma pääoma on tämän vuoksi noin 44 miljardia euroa negatiivinen. Tämä näyttääkin todella hyvältä! Ihmettelen, miten pystymme ottamaan markkinoilta lainaa kerätäksemme ne 60 miljardia euroa, jotka tarvitsemme vakaussopimusta varten. Lopuksi olen sitä mieltä, että kertomus on laadittu liian myöhään. Missä tahansa vakavasti otettavassa organisaatiossa tilintarkastuskertomus on toimitettava ennen 30. kesäkuuta tarkastuksen kohteena olevaa vuotta seuraavana vuonna. Saivartelua monimutkaisista ongelmista ja monista eri kielistä ei voida hyväksyä.
<SPEAKER ID="040" NAME="Zuzana Brzobohatá" LANGUAGE="CS">
Euroopan unionin tilintarkastustuomioistuin antaa nyt 16. kertomuksensa, jossa se antaa tarkastuslausuman EU:n tilinpäätöksen perustana olevien toimien laillisuudesta ja asianmukaisuudesta. Haluan korostaa, että tietyissä toimissa virhetaso on edelleen korkea. Tilintarkastustuomioistuin esimerkiksi toteaa, että koheesiopoliittisissa hankkeissa virhetaso on yli 5 prosenttia, mikä on mielestäni liian korkea siitä huolimatta, että viime vuosina asiassa on tapahtunut parannusta. Euroopan komission olisi mielestäni pyrittävä kaikin keinoin laskemaan virhetaso hyväksyttävään enimmäistasoon, joka on 2 prosenttia. On tietenkin todettava, ettei virhetaso aina tarkoita myönnettyjen varojen väärinkäyttöä, vaan se johtuu yleensä yksittäisten hankkeiden hallinnoinnissa tehdyistä kirjanpitovirheistä.
<SPEAKER ID="999" NAME="Véronique Mathieu" LANGUAGE="FR">
Vuoden 2009 talousarvion täytäntöönpanoa koskevassa vuosikertomuksessaan tilintarkastustuomioistuin toteaa, että mitä tilinpäätöksen luotettavuuteen tulee, jotkut konsolidoidut yhteisöt eivät olleet toimittaneet konsolidoidusta tilinpäätöksestään minkäänlaista vahvistusta tai ne olivat toimittaneet mukautetun vahvistuskirjeen. Euroopan poliisiakatemia (CEPOL) on yksi niistä yhteisöistä, joilta ei ole saatu asianmukaisia tietoja moneen vuoteen. Tällä on merkittäviä seurauksia, sillä kun CEPOLin tilit tarkastettiin perusteellisesti heinäkuussa 2010, tileihin tehtiin korjauksia. Viraston vuoden 2009 rahoituskertomuksessa palattiin varainhoitovuosien 2008 ja sitä aiempien vuosien kirjanpitoon, ja oikaisujen vaikutuksen arvioitiin olevan noin 13 prosenttia viraston nykyisestä talousarviosta. Siitä lähtien, kun akatemiasta tuli yhteisön virasto 1. tammikuuta 2006, tilintarkastustuomioistuin on esittänyt ainoastaan varaumia varainhoitovuoden 2007 tilien luotettavuudesta. Se ei ole riittänyt saattamaan vuotta 2010 aiempia tilejä takaisin järjestykseen.
