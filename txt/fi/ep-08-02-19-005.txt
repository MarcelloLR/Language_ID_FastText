<CHAPTER ID="005">
Tuotteiden kaupan pitämiseen liittyvä akkreditointi ja markkinavalvonta - Tuotteiden kaupan pitämistä koskevat yhteiset puitteet - Kansallisten teknisten määräysten soveltaminen toisessa jäsenvaltiossa laillisesti kaupan pidettyihin tuotteisiin - Kulutustuotteiden turvallisuusmerkinnät (keskustelu) 
<SPEAKER ID="009" NAME="Puhemies">
(FR) Esityslistalla on seuraavana yhteiskeskustelu seuraavista mietinnöistä:
<P>
André Brien sisämarkkina- ja kuluttajansuojavaliokunnan puolesta laatima mietintö ehdotuksesta Euroopan parlamentin ja neuvoston asetukseksi tuotteiden kaupan pitämiseen liittyvää akkreditointia ja markkinavalvontaa koskevista vaatimuksista - C6-0068/2007 -,
<P>
Christel Schaldemosen sisämarkkina- ja kuluttajansuojavaliokunnan puolesta laatima mietintö ehdotuksesta Euroopan parlamentin ja neuvoston päätökseksi tuotteiden kaupan pitämistä koskevista yhteisistä puitteista - C6-0067/2007 -,
<P>
ja Alexander Stubbin sisämarkkina- ja kuluttajansuojavaliokunnan puolesta laatima mietintö ehdotuksesta Euroopan parlamentin ja neuvoston asetukseksi tiettyjen kansallisten teknisten määräysten soveltamista toisessa jäsenvaltiossa laillisesti kaupan pidettyihin tuotteisiin koskevista menettelyistä sekä päätöksen 3052/95/EY kumoamisesta - C6-0065/2007 -,
<P>
sekä seuraavista suullisista kysymyksistä:
<P>
Arlene McCarthyn sisämarkkina- ja kuluttajansuojavaliokunnan puolesta komissiolle esittämä suullinen kysymys kulutustuotteiden turvallisuusmerkinnöistä - B6-0009/2008).
<SPEAKER ID="010" NAME="André Brie">
esittelijä. - (DE) Arvoisat puhemies, komission jäsen ja puheenjohtajavaltion edustajat, hyvät naiset ja herrat, tuotteiden akkreditointiin ja markkinavalvontaan liittyvän asetuksen asiasisältö ja oikeudelliset yksityiskohdat ovat monimutkaiset, ja asetus vaikuttaa päällisin puolin hyvin kuivalta ja pääosin tekniseltä välineeltä. Ei ole kuitenkaan epäilystäkään siitä, ettei se olisi poliittisesti erittäin merkittävä kuluttajille ja Euroopan taloudelle kokonaisuutena. Ongelmat, joiden vuoksi komissio laati ehdotuksensa ja jotka ovat lukuisten sisämarkkina- ja kuluttajansuojavaliokunnan keskusteluissaan tekemien tarkistusten ja päätösten taustalla, ovat kaikkien nähtävillä. Rajaan huomautukseni kolmeen erityiskysymykseen.
<P>
Ensinnäkin akkreditointia ei ole tähän saakka säännelty Euroopan tasolla, vaikka sitä harjoitetaan useimmissa jäsenvaltioissa ja se vaikuttaa huomattavasti markkinavalvontaviranomaisten toimintaan. Kun otetaan huomioon sisämarkkinat ja tavaroiden vapaa liikkuvuus EU:ssa, on kuluttajille äärimmäisen tärkeätä, että ilmiselvät erot markkinavalvonnan laadussa ja viranomaisten tehokkuudessa poistetaan eurooppalaisia akkreditointitoimielimiä koskevilla säännöillä. Tämän vuoksi Euroopan parlamentti on mennyt komission ehdotusta pidemmälle selvästi ankarampien velvoitteiden määräämiseksi näille elimille ja jäsenvaltioille. Asetuksessa selvästi kielletään akkreditointielinten kaupallistaminen, säädetään, että niiden tulee toimia voittoa tavoittelematta ja että ne eivät saa kilpailla muiden elinten kanssa, ja varmistetaan niiden itsenäisyys ja asema julkisviranomaisina.
<P>
Toiseksi, vaikka kuluttajien ja ympäristön turvallisuutta ja suojelua säännellään useilla eurooppalaisilla suuntaviivoilla ja muilla sitovilla standardeilla, yhdysvaltalaiseen leluja valmistavaan Martell-yhtiöön liittyvä tapaus viime vuodelta, ja muut vastaavat tapaukset tuovat ilmi, että nykyinen käytäntö on epätyydyttävä monessa suhteessa ja että kaiken lisäksi sääntöjen toimeenpanossa Euroopan rajoilla ja Euroopan markkinoiden sisällä on suuria eroja valvonnan ollessa joissakin tapauksissa riittämätöntä. Tietenkin on tarvetta muutoksille ja parannuksille yksittäisissä direktiiveissä, kuten lelujen turvallisuuteen liittyvässä direktiivissä. Komission päätarkoitus oli kuitenkin asetusehdotuksellaan kehittää, vahvistaa ja yhtenäistää markkinavalvontajärjestelmää. Sen lisäksi, että Euroopan parlamentti yhtyy tähän kantaan, se myös kehitti sitä tekemällä jäsenvaltioita ja markkinavalvontaelimiä koskevat velvoitteet huomattavasti monipuolisemmiksi ja tiukemmiksi sisällyttäen tulliviranomaisten kanssa tehtävää yhteistyötä koskevat vaatimukset. Mielestämme tämä tarkoitti myös viranomaisten ehdotonta velvollisuutta luovuttaa tietoja sekä julkiseen tiedonsaannin vapauteen liittyviä määräyksiä. Olen iloinen, että neuvosto ja komissio ovat ottaneet huomioon tämän parlamentin näkökannan.
<P>
Kolmanneksi uskon henkilökohtaisesti, että parlamentti onnistui parhaiten ja teki merkittävimmän parannuksensa asetukseen varmistaessaan, että kulutustavarat otettiin mukaan asetukseen. Tämän asetuksen hyödyt, jotka seuraavat sen tiukasti sitovasta luonteesta, voidaan yhdistää yleistä tuoteturvallisuutta koskevan direktiivin hyötyihin, muun muassa erittäin yksityiskohtaisiin kuluttajansuojatoimenpiteisiin, vaikkakin niillä on vain vähän sitova luonne. Tämä oli vaikein osa-alue keskusteluissamme komission ja neuvoston kanssa sekä lainsäädännön että teknisen toteutuksen kannalta. Hyvä lopputulos oli epäilemättä sen ansiota, että vaikka nämä kolme toimielintä kannattivat eri lähestymistapoja, ne olivat samaa mieltä tavoitteesta, eli kuluttajien paremmasta suojelusta ja markkinoiden tehokkaammasta valvonnasta. Tästä syystä haluaisin kiittää komission jäseniä Kunevaa ja Verhaugenia, komission henkilökuntaa ja neuvottelukumppaneitamme puheenjohtajavaltioissa Saksassa, Portugalissa ja erityisesti Sloveniassa tiiviistä, rakentavasta ja huomaavaisesta yhteistyöstä. Sallinette minun käyttää tätä tilaisuutta ilmaistakseni kiitollisuuteni myös edesmenneelle Michel Ayralille, joka osallistui suurimpaan osaan tämän yhteistyön järjestelyistä, mistä johtuen hänen äskettäinen kuolemansa on meille vielä suurempi menetys. Kannatan puheenjohtajavaltion näkemystä siitä, että lopputulosta tuskin olisi voitu saavuttaa tähän mennessä ilman kolmen viimeisimmän puheenjohtajavaltion saumatonta yhteistyötä.
<P>
Tällä asetuksella on vahvistettu huomattavasti kuluttajien terveyden ja turvallisuuden, ympäristön suojelun ja tuotteiden asianmukaisen laadun oikeusperustaa. Nyt on jäsenvaltioiden ja komission tehtävä käyttää sen tarjoamat mahdollisuudet, jotta kuluttajia koskevia todellisia parannuksia saavutetaan. Haluan ilmaista myös erityiskiitokseni esimerkillisestä yhteistyöstä tämän paketin valmistelussa varjoesittelijöille Christel Schaldemoselle ja Alexander Stubbille.
<SPEAKER ID="011" NAME="Christel Schaldemose">
esittelijä. - (DA) Arvoisat puhemies, komission jäsen ja neuvoston puheenjohtaja, hyvät naiset ja herrat, haluaisin aloittaa kiittämällä teitä kaikkia loistavasta yhteistyöstä, jota tämän paketin osalta on tehty. Se on ollut monin tavoin jännittävää. Kuten varjoesittelijät tietävät, tämä oli ensimmäinen mietintöni parlamentissa, ja se oli hyvä oppimiskokemus. Kolmen mietinnön laatimiseen osallistuminen ja siten myös toisten esittelijöiden kanssa työskentely on ollut erittäin haastavaa. Se oli jännittävää!
<P>
Se tosiasia, että meillä on kolme mietintöä, jotka sisältävät osittaisia päällekkäisyyksiä, on hyödyttänyt työtämme, koska meillä on nyt johdonmukainen, sisämarkkinoita koskeva lainsäädäntö, joka vahvistaa näitä markkinoita. Paremmasta sääntelystä keskustellaan paljon, ja vaikka komissio on epäilemättä silloin tällöin saanut raapia päätään neuvotteluidemme aikana, uskaltaisin silti sanoa, että tekemämme työ on esimerkki hyvästä prosessista. Olemme työskennelleet yhdessä hyvin tehokkaasti ja saavuttaneet hyvän tuloksen. Olemme toisaalta myös tavanneet usein saavuttaaksemme tämän tuloksen.
<P>
Haluaisin korostaa kolmea asiaa, joita olemme pyrkineet edistämään parlamentin puolesta tämän tuotteiden kaupan pitämisen viitekehyksen osalta; kolme asiaa, jotka olemme käyneet läpi ja jotka ovat tärkeitä, koska ne auttavat meitä kannattamaan kompromissia, jonka olemme saavuttaneet, ja olemaan tyytyväisiä siihen. Ensiksikin mielestäni on ollut suuri voitto kuluttajille, että olemme vahvistaneet vaatimuksia, jotka on asetettu kaikkialla toimitusketjussa sijaitseville yrityksille. Jokainen, joka on kosketuksissa tuotteen kanssa, on vastuussa sen varmistamisesta, että tuo tuote on turvallinen ja vastaa EU:n vaatimuksia. Tämä koskee valmistajaa Kiinassa, maahantuojaa Kölnissä ja jakelijaa Kööpenhaminassa. Tämä tarkoittaa myös erityisesti sitä, että maahantuoja ei voi enää sanoutua irti vastuusta, jos maahantuotu tuote osoittautuu vaaralliseksi tai ei yleisesti noudata EU:n sääntöjä.
<P>
Toiseksi loppusuoralla pääsimme yhteisymmärrykseen siitä, kuinka CE-merkintää vahvistetaan. Komitean ensimmäisestä keskustelusta lähtien oli selvää, että tähän ongelmaan on vaikea löytää ratkaisua. Mikä tämä merkintä tarkkaan ottaen on? Kuinka voimme kehittää tarkastuksia? Onko se lainkaan uskottava takuu turvallisuudesta? Ratkaisu, johon olemme päätyneet, mahdollistaa CE-merkinnän säilyttämisen ja kehittämisen. Tulevaisuudessa jäsenvaltiot voivat nostaa syytteen sellaisia yrityksiä ja tuottajia vastaan, jotka väärinkäyttävät CE-merkintää. Samanaikaisesti olemme myös vahvistaneet markkinavalvontaa, erityisesti André Brien mietinnön tuloksena. Yleisellä tasolla tämä tarkoittaa, että me kuluttajat voimme tulevaisuudessa luottaa paljon enemmän tuotteisiin, joissa on tämä merkintä.
<P>
Kuitenkin - ja tämä on kolmas kohta - olemme ehdotuksessa velvoittaneet komission seuraamaan merkinnän käytettävyyttä. CE-merkintä ei välttämättä ole ratkaisu kaikkiin turvallisuusongelmiimme sisämarkkinoilla. Merkintä on tarkoitettu pääasiassa markkinavalvonnasta huolehtiville organisaatioille ja viranomaisille. Siksi tässä päätöksessä olemme kehottaneet komissiota suorittamaan tutkimuksen markkinoitten toiminnasta ja toteuttamaan tarkan arvioinnin kuluttajaturvallisuuteen liittyvistä merkinnöistä yleensä. Komissio toteuttaa näitä tutkimuksia parhaillaan, ja me odotamme tuloksia suurella innolla.
<P>
Päätös ei ole lainsäädännöllinen oikeudellisessa merkityksessä, mutta se sisältää selkeän poliittisen velvoitteen, mikä tarkoittaa, että tulevaisuudessa laadittavan tuotelainsäädännön täytyy perustua viitekehykseen, jonka olemme luoneet päätöksellä. Käytännössä tämä tarkoittaa sitä, että kun alamme käsitellä leludirektiiviä, käytämme näitä yrityksiä koskevia määritelmiä ja säännöksiä ja sisällytämme ne leludirektiiviin. Tämä tarkoittaa sitä, että meillä on itse asiassa paljon turvallisemmat sisämarkkinat. Olen täysin varma siitä, että näin kehitämme sisämarkkinoiden turvallisuustasoa kuluttajien hyödyksi, ja myös yritysten eduksi. Kiitos kaikille yhteistyöstä ja erityisesti Alexander Stubbille ja André Brielle.
<SPEAKER ID="012" NAME="Alexander Stubb">
esittelijä. - (EN) Arvoisa puhemies, minulla on neljä minuuttia aikaa, joten haluaisin tuoda esiin neljä asiaa. Ensimmäinen näistä ei ole se, että tänään on Malcolm Harbourin syntymäpäivä, mutta koska näin on, onnitelkaamme häntä.
<P>
Ensimmäinen kohta on kiitosten esittäminen, koska silloin, kun kyseessä on tämän kaltainen lainsäädäntöpaketti, kenenkään ei ole mahdollista viedä sitä yksin läpi. Ensimmäiset kiitokseni kuuluvat André Brielle ja Christel Schaldemoselle, joita voisin melkein kutsua yhteisesittelijöiksi. Teidän kanssanne on ollut todella hauska tehdä töitä. Tämä oli minullekin ensimmäinen lainsäädäntöpaketti, ja se osoitti, että asiat voivat sujua varsin hyvin. Erityisesti varjoesittelijäni Mia De Vits, Heide Rühle sekä Toine Manders ansaitsevat kiitokseni. Teidän kanssanne on ollut myös todella hauska tehdä töitä. Seuraavaksi haluaisin kiittää kolmea puheenjohtajavaltiota, jotka ovat osallistuneet työhön. Ensimmäinen oli Saksa ja Frank Wetzel. He tekivät erinomaista työtä. Toinen oli Portugal ja Fernanda. Myös he tekivät loistavaa työtä. Ja sitten kolmanneksi slovenialaiset ovat näyttäneet, miksi uudet ja pienet puheenjohtajavaltiot ovat niin loistavia. Teitte loistavaa työtä, eli kiitos todella paljon, Vinka. Haluaisin erityisesti kiittää komissiota, komission jäsen Verheugenia ja Simon Mordueta poliittisella puolella, ja sitten istuntosalin puolelta haluaisin kiittää Hansia, Lilianaa ja erityisesti Michel Ayralia, johon André jo viittasikin. Valitettavasti Michel Ayral kuoli varsin äkillisesti. Jos voisin valita, kutsuisin tätä pakettia Ayral-paketiksi hänen tekemänsä työn kunniaksi, koska hän oli juuri sellainen loistava eurooppalainen virkamies, joita me tarvitsemme. Viimeiset kiitokseni menevät Lucalle oikeudelliseen yksikköön, Patricialle sihteeristöön ja erityisesti avustajalleni Tuomakselle, joka teki niin kovasti töitä, että sai polvivamman. Toisin sanoen hänen vasen polvensa ei enää tunnusta vastavuoroisesti hänen oikeata polveaan, ja hän ei voi olla täällä tänään. Hän on ollut tärkeä taustavaikuttaja koko tälle paketille.
<P>
Toinen huomioni liittyy vastavuoroisen tunnustamisen taustojen selvittämiseen. Yksinkertaistaen sanottuna vuonna 1979 tehtiin Cassis de Dijon -päätös. Siitä lähtien on käsitelty 300 oikeustapausta, jotka todistavat, että vastavuoroinen tunnustaminen ei toimi. Tavaroista kolme neljäsosaa on yhdenmukaistettu, yhtä neljäsosaa ei. Yhdenmukaistetun osuuden arvo on 1500 miljardia euroa, tai toisin sanottuna 1,5 biljoonaa euroa, ja yhdenmukaistamattoman osuuden arvo on 500 miljardia euroa. Tuosta 500 miljardin euron osuudesta ongelmia ilmenee 150 miljardin euron osalta. Komissio vakuuttaa meille, että jos vastavuoroinen tunnustaminen toimisi, BKT:mme kasvaisi 1,8 prosentilla. Komissio teki hyvän ehdotuksen. Valitettavasti jäsenvaltiot yrittivät vesittää sen, mutta onneksi me Euroopan parlamentissa suojelimme sisämarkkinoitten etua ja veimme läpi kunnianhimoisen paketin.
<P>
Kolmanneksi kysyn, mitä me teimme. Mitkä olivat ne menettelyä koskevat asiat, joita me muutimme? Yksinkertaisesti sanottuna: tähän asti pieneltä, keskikokoiselta tai suurelta yritykseltä kului kahdesta kolmeen vuotta vastavuoroiseen tunnustamiseen liittyvän tapauksen oikeuskäsittelyyn. Tämä ei ole enää tarpeen, koska olemme siirtäneet todistustaakan jäsenvaltioille. Eli 20-60 päivää kestävän käsittelyn aikana jäsenvaltion täytyy toimittaa - ja painotan tätä sanaa - todisteet siitä, että tiettyä sääntöä ei sovelleta toisessa jäsenvaltiossa. Olemme siis siirtäneet todistustaakan. Haluan sanoa kaikille pienille ja keskisuurille yrityksille Euroopassa, että hakemuskaavakkeita ei enää koskaan tarvitse täyttää päästäkseen toisen valtion markkinoille. Ei, tavarat liikkuvat vapaasti. Soita meille tai minulle, jos kohtaat ongelmia. Teidän ei pitäisi joutua täyttämään hakemuskaavakkeita.
<P>
Neljänneksi ja viimeiseksi haluan puhua käytännön tapauksista, ja niistä aloista, joihin tämä liittyy. Vastauksena ovat polkupyörät, rakennustelineet, palohälyttimet, leipä ja kasviperäiset tuotteet ja niin edelleen. Vastavuoroisen tunnustamisen periaate kattaa valtavat markkinat. Loppukommenttini on, ilmaistuani kiitokseni ja tuotuani esiin menettelyllisten muutosten ja käytännön tapausten taustat, että eurooppalaisten yritysten ei pitäisi enää koskaan suostua tuotteen pääsyn estämiseen toisen maan markkinoille.
<P>
(Suosionosoituksia)
<SPEAKER ID="013" NAME="Puhemies">
(FR) Aina yhtä viihdyttävää, Alexander Stubb!
<SPEAKER ID="014" NAME="Arlene McCarthy">
laatija. - (EN) Arvoisa puhemies, myös minä haluan kiittää parlamentin edessä esittelijöitä. André Brie, Christel Schaldemose ja Alexander Stubb tekivät erinomaista työtä tavarapaketin eteen, ja heillä ei minun tietääkseni ole aiempaa kokemusta lainsäädäntötyöstä. Luulen, että tämä on ensimmäinen mietintö, jonka he ovat tehneet parlamentissa, ja minun täytyy sanoa, että he ovat tehneet erittäin hyvää työtä yhdessä muun henkilöstön kanssa. Meidän on kiitettävä komission jäsentä, joka on osoittanut sitoutumista ja omistautumista tähän aiheeseen, sekä neuvostoa ja puheenjohtajavaltiota, jotka ovat mahdollistaneet tämän.
<P>
Mielestäni olemme saaneet aikaan sopimuksen, joka vapauttaa turvallisten tuotteiden liikkumisen sisämarkkinoilla ja samalla luo tiukemman järjestelmän, jonka avulla havaitaan vaaralliset tavarat ja estetään niiden tulo markkinoille, ja tietenkin pidetään yllä tarkkoja sääntöjä, jollaiset meillä jo on voimassa ruokaturvallisuuden, lääketieteellisten tarvikkeiden ja verituotteiden osalta. Tämän paketin hyväksymisen ansiosta liikealan ja pk-yritysten on helpompi, kuten Alexander Stubb sanoi, myydä tuotteitaan, taloustarvikkeita, polkupyöriä, tikkaita, tankkeja, säiliöitä ja niin edelleen, kun taas kuluttajille on tarjolla suurempi valikoima korkealuokkaisia ja turvallisia tuotteita.
<P>
Olemme sanoneet kuitenkin hyvin selvästi, että vapaa liikkuvuus ei saa vähentää tuoteturvallisuutta. Päinvastoin esittelijämme ovat pyrkineet vahvistamaan tuoteturvallisuutta ja sen toimeenpanojärjestelmää lisäämällä asianmukaisia vaatimuksia tähän pakettiin. Esittelijät ovat tehneet myös selväksi, että kaikki markkinoilla olevat tuotteet, sisältäen kolmansista valtioista tuodut tuotteet, kuuluvat lainsäädännön piiriin, oli kyseessä sitten lelujen tai sähkölaitteiden turvallisuuteen liittyvä direktiivi; tekemällä selväksi, että kaikki taloudelliset toimijat ovat oikeudellisesti vastuussa ja että heidän on itse asiassa vastattava tuotteiden saattamisesta markkinoille ja antamiensa tietojen paikkansapitävyydestä. He ovat vahvistaneet nykyistä CE-merkintäjärjestelmää, jotta kuluttajien tuotetietämys ja -luottamus kehittyisi ja lisänneet markkinavalvonnasta vastaavien viranomaisten koordinaatiota ja yhteistyötä, jotta erityisesti hätätapauksissa voidaan reagoida nopeammin vaarallisten tuotteiden havaitsemiseksi ja vetämiseksi pois markkinoilta.
<P>
Palaan esimerkkiin leluista. Vaikka painotan sitä, että Yhdysvalloissa testausvaatimuksiin ja standardeihin liittyvä leluturvallisuuslainsäädäntö on heikompi kuin EU:ssa ja siellä on suurempia ongelmia viallisten lelujen kanssa, huomautan kuitenkin, että Yhdysvalloissa eräs tuote poistettiin markkinoilta heinäkuussa, mutta jäsenvaltiot kykenivät ryhtymään toimiin saman viallisen lelun poistamiseksi markkinoilta vasta syyskuussa. Tästä syystä muutokset, jotka esittelijämme ovat tehneet nopeamman toiminnan takaamiseksi, ovat erityisen tärkeitä.
<P>
Jos haluamme vahvistaa kuluttajien luottamusta, meidän on varmistettava, että haitallisille tai vaarallisille tuotteille ei ole porsaanreikiä. Mielestäni viesti, jonka parlamentti välittää äänestämällä näiden toimenpiteiden puolesta on se, että haluamme tavaroiden liikkuvan vapaasti, haluamme lisätä kilpailua ja kuluttajien valinnanmahdollisuuksia, mutta emme tee kompromissia turvallisuuden suhteen, ja siksi olemme lisänneet toimeenpanon valvontaa ja antaneet CE-merkinnälle sen oikeudellisen suojan, jonka se ansaitsee. Varmistamme myös sen, että maahantuojat ja valmistajat voidaan asettaa syytteeseen oikeuden edessä, jos he eivät täytä velvollisuuttaan suojella kuluttajaa.
<P>
Joten, hyvä komission jäsen, haluan kiittää teitä tekemästänne rakentavasta ja tehokkaasta työstä. Olemme iloisia siitä, että olette nyt esitellyt uuden lelujen turvallisuuteen liittyvän direktiivin. Se on vain yksi useasta direktiivistä, jotka tämä tänään käsiteltävä lakipaketti kattaa, ja sisämarkkina- ja kuluttajasuojavaliokunnan puheenjohtajana haluan pyytää teitä selventämään joitakin oleellisia keinoja, joilla tulevaisuudessa parannetaan kuluttajien luottamusta ja taataan kuluttajien turvallisuus ja kuluttajatietoisuus.
<P>
Minulla on tässä kaksi tuotetta tänään. Yksi on leluhylje, toinen on sähköinen vedenkeitin. Ensimmäisessä ei ole CE-merkintää, toisessa on, joten todennäköisesti leluturvallisuusdirektiivi ei kata ensimmäistä, ja me oletamme, että sähkölaitteisiin liittyvä direktiivi kattaa jälkimmäisen. Kuluttajat ovat kuitenkin ymmällään. He uskovat, että tämä merkintä yksin tarkoittaa, että tämä keitin on turvallinen. Se ei kuitenkaan tarkoita, että keitin olisi turvallinen. Se tarkoittaa, että keitin vastaa sähkölaitteita koskevan direktiivin vaatimuksia, ja siksi esitämmekin teille tänään kolme pyyntöä. Ne koskevat lisämerkinnän mahdollisuutta kuluttajatietoisuuden parantamiseksi tuoteturvallisuuden osalta; sellaisen tarkan tutkimuksen toimittamista, jossa selvitetään tällaisen merkinnän toteuttamiskelpoisuus ja sen mahdolliset hyödyt ja haitat kaikille asianosaisille, mukaan lukien liiketoiminta-ala ja kuluttajat; sekä mahdollisuuksia vahvistaa CE-merkinnän uskottavuutta tarkemman EU:n sisäisen ja ulkoisen tullivalvonnan avulla, jotta varmistamme, että kuluttajien CE-merkintään liittyvä epätietoisuus saadaan loppumaan.
<SPEAKER ID="015" NAME="Andrej Vizjak">
neuvoston puheenjohtaja - (SL) Arvoisat puhemies ja komission jäsen, hyvät naiset ja herrat, minulle on suuri kunnia olla läsnä kanssanne tänään Euroopan parlamentin täysistunnossa ja keskustella tuotepaketista. Tavaroiden vapaa liikkuvuus on epäilemättä yksi Euroopan yhdentymisen kulmakivistä.
<P>
Olen hyvin iloinen siitä, että samana vuonna, kun juhlimme tulliunionin 40. syntymäpäivää ja huomio on kiinnittynyt sisämarkkinoiden toiminnan tarkasteluun, voimme lisätä uuden kiven mosaiikkiin, joka muodostaa Euroopan markkinoiden kehittyneen toiminnan. Tavaroiden vapaa liikkuvuus on yksi niistä aloista, jolla Slovenia ensimmäisen kerran oli tekemisissä eurooppalaisen lainsäädännön kanssa, ja siksi olen sitäkin tyytyväisempi siitä, että Slovenian puheenjohtajuuden aikana meillä on mahdollisuus vahvistaa sopimusta tällä tuotepaketilla, joka on uusi virstanpylväs rakennettaessa Euroopan unionin sisämarkkinoita.
<P>
Mainittakoon, että pelkästään tänä vuonna, Slovenian puheenjohtajuuskaudella, eritasoisia tapaamisia on järjestetty jo30 tai 35, ja nyt on vasta helmikuun puoliväli. Marraskuun loppuun mennessä tekstiin tehtiin noin 300 tarkistusta, joista olemme kiitollisia kaikille, erityisesti niille, jotka antoivat huomattavan panoksen näihin tuloksiin pääsemiseksi.
<P>
Myönnän, että ensisilmäyksellä tuotepaketti näyttää hyvin tekniseltä, mutta olen vakuuttunut siitä, että eurooppalaiset yritykset katsovat tämän lainsäädännön vaikuttavan heidän liiketoimintakäytäntöihinsä erittäin suoralla tavalla.
<P>
Tämä lainsäädäntöpaketti välittää jäsenvaltioille selvästi tiedon siitä, mikä on yritysten kaupan pitämien tuotteiden osalta sallittua ja mikä ei. Toisaalta yritykset tietävät myös, mitä odottaa kansallisilta viranomaisilta. Ne tietävät menettelytavoista, hallinnolliseen käsittelyyn oletettavasti kuluvasta ajasta, kun kyseessä on sellaiseen luokkaan kuuluva tuote, jota koskevaa yhteisön lainsäädäntöä ei vielä ole, ja siitä, millaisin menettelytavoin tällainen tuote mahdollisesti vedetään markkinoilta.
<P>
Tämä on erittäin tärkeätä pk-yrityksille, joihin kohdistuu muihin yrityksiin verrattuna suhteettoman suuri hallintotaakka. Uusi lainsäädäntö tekee nämä menettelyt pk-yrityksille paljon yksinkertaisemmiksi, ja tuotepaketti hyödyttää eurooppalaisia yrityksiä. Tästä ei ole epäilystäkään.
<P>
Minulle on kuitenkin erityisen tärkeätä, että se tuo etuja eurooppalaisille kuluttajille. Markkinavalvonnan akkreditointisääntely on mahdollistanut markkinavalvonnan vahvistamisen. Tämän avulla varmistamme, että kuluttajilla on parhaat mahdollisuudet saada turvallisia tuotteita, jotka täyttävät kaikki vaatimukset.
<P>
Samoin varmistamme, että unionin alueelle kolmansista maista tulevien tuotteiden valvonta on laadukasta ja että tulevaisuudessa markkinoilla ei ole tarjolla tuotteita, jotka ovat haitallisia kansalaisten, tai mikä vielä pahempaa, lasten, terveydelle.
<P>
Jäsenvaltioiden menettelytavat vaarallisten tuotteiden osalta ovat nyt paljon selkeämmät. Yhteys yleiseen tuoteturvallisuuteen liittyvään lainsäädäntöön on myös selkeä. Mielestäni tämä mahdollistaa erittäin selkeästi kansalaistemme luottamuksen lisäämisen Euroopan unionin sisämarkkinoihin.
<P>
Mainittakoon vielä, että tuotepaketti on myös osa pyrkimystä luoda parempi lainsäädännöllinen ympäristö.
<P>
Tuotteiden kaupan pitämistä koskevista yhteisistä puitteista tehdyn päätöksen osalta komissiolla ja molemmilla lakiasäätävillä toimielimillä on selkeä suunnitelma tai käyttöohje, jonka oleelliset osat pitäisi sisällyttää Euroopan unionin tulevaan tekniseen lainsäädäntöön. Tämä tekee Euroopan unionin lainsäädännöstä ymmärrettävämpää, ja jäsenvaltioiden on siten helpompi panna sitä täytäntöön.
<P>
Olen vakuuttunut siitä, että uusi lainsäädäntö tekee osaltaan kansallisen hallinnon tehokkaammaksi ja mahdollistaa liikealan ja kansalaisten avoimemman toiminnan. Se vahvistaa ja yksinkertaistaa yhteistyötä jäsenvaltioiden välillä ja siten vaikuttaa parempien yhteyksien syntymiseen Euroopan unionin markkinoiden akkreditointi- ja valvontatoimielinten välillä.
<P>
Lopuksi sallinette minun kiittää esittelijöitä Christel Schaldemosea, Alexander Stubbia ja André Brietä heidän poikkeuksellisen mukautuvasta ja rakentavasta yhteistyöstään. Haluaisin myös kiittää komissiota ja komission jäsen Verheugenia hänen väsymättömästä tuestaan ja neuvoistaan Euroopan parlamentin ja neuvoston välisen lopullisen yhteisymmärryksen muokkaamisessa. Tämä on johtanut poikkeuksellisen lyhyessä ajassa yhdenmukaisen ja minun mielestäni erinomaisen lopullisen tekstin muotoutumiseen kaikkien keskusteltujen dokumenttien osalta.
<P>
Mielestäni olemme yhdessä todistaneet, että kun Euroopan kansalaisten ja talouden hyvinvointi on kyseessä, eurooppalaiset toimielimet toimivat yhteisymmärryksessä ja tehokkaasti.
<P>
Kiitos ponnisteluistanne ja huomiostanne.
<SPEAKER ID="016" NAME="Günter Verheugen">
komission varapuheenjohtaja. - (DE) Arvoisat puhemies ja neuvoston puheenjohtaja, hyvät naiset ja herrat, tämän aloitteen hieno tavoite, jonka esittelimme melkein tarkalleen vuosi sitten, oli saattaa tavaroiden vapaa liikkuvuus sisämarkkinoilla parhaalla mahdollisella tavalla toimivaksi ja samalla kasvattaa kuluttajien ja liikealan luottamusta sisämarkkinoita sääteleviin sääntöihin.
<P>
Kiitän teitä kaikkia vilpittömästä tuestanne. Se tosiasia, että tämä monimutkainen ja ajoittain hyvin teknisen näköinen paketti on menestyksellisesti saatu valmiiksi näin lyhyessä ajassa, on todella merkittävää. Tämä menestys on seurausta kaikkien osapuolten poikkeuksellisesta sitoutumisesta, ja haluaisin ilmaista erityiskiitokseni esittelijöille Christel Schaldemoselle, Alexander Stubbille ja André Brielle.
<P>
Olen hyvin kiitollinen kolmelle esittelijälle siitä, että he puheissaan ilmaisivat kunnioitusta edesmenneen kollegamme Michel Ayralin oleelliselle panokselle. Hän oli itse asiassa tämän paketin arkkitehti, ja minun täytyy tunnustaa, että minulla joskus oli tunne, että hän oli ainoa, joka todella ymmärsi sitä.
<P>
Kiitän myös puheenjohtajavaltio Sloveniaa siitä, että se antoi tälle projektille tärkeän sijan ohjelmassaan. Se tosiasia, että voimme tänään hyväksyä tämän paketin, on hieno sulka puheenjohtajavaltio Slovenian hattuun.
<P>
Olen myös ensimmäisenä myöntämässä, että tämä kattava lainsäädäntöpaketti on hyötynyt parlamentin käsittelystä, ja olen tyytyväinen, että näin on tapahtunut. Tämä on oppikirjaesimerkki siitä, miten eurooppalaisten toimielinten kuuluisi toimia yhdessä.
<P>
Voimme siten esitellä paketin, joka hyödyttää sisämarkkinoiden kaikkia osapuolia - liikealaa, erityisesti pk-yrityksiä, ja ennen kaikkea kuluttajia.
<P>
Vastavuoroista tunnustamista koskeva asetus helpottaa tulevaisuudessa yritysten mahdollisuuksia markkinoida tuotteitaan kaikkialla Euroopassa ilman, että niiden tarvitsee törmätä erilaisten kansallisten lainsäädäntöjen aiheuttamiin esteisiin. Kaikki täällä olemme tietoisia siitä, että nämä erilaiset kansalliset säännöt perustuvat usein historiallisesti aivan puhtaaseen protektionismiin. Tässä suhteessa suurimman hyödyn saavat pienet yritykset, koska ne kohtaavat suurimmat esteet näiden hallinnollisten esteiden ylipääsyssä.
<P>
Tämä on mielestäni erityisen tärkeä seikka yleisen poliittisen tilanteen puitteissa. Meillä on nyt yli 23 miljoonaa pientä tai keskisuurta yritystä, eli pk-yritystä, Euroopassa. Ne muodostavat 99 prosenttia kaikista eurooppalaisista yrityksistä. Koko Euroopassa on tosiaankin vain 44 000 yritystä, jotka eivät kuulu pk-yritysten luokkaan.
<P>
Melko yllättävää on se, että vain 8 prosentilla yrityksistämme on vientiä kotimaansa rajojen ulkopuolelle joko Euroopan sisämarkkinoille tai kauemmas. Toisin sanottuna yli 90 prosenttia kaikista eurooppalaisista yrityksistä keskittyy kotimaansa markkinoille ja ei käytä millään tavoin hyväkseen sisämarkkinoiden tarjoamia etuja. Uskon yhden pääasiallisista syistä olevan sen, että sisämarkkinoita säätelevien sääntöjen päivittäinen soveltaminen aiheuttaa liikaa ongelmia. Juuri tähän lähtökohtaan ehdotuksemme perustui.
<P>
Tuotteiden akkreditointiin ja markkinavalvontaan liittyvä asetus lisää selvästi sisämarkkinoiden sääntöjen tehokkuutta, ja näiden sääntöjen yksi päätavoite on tietenkin tuotteiden turvallisuuden takaaminen. Uudet säännöt myös varmistavat, että tulevien tuotestandardien sekä turvallisuus- ja laatuvaatimusten noudattaminen tästä lähtien voidaan tarkistaa asianmukaisesti.
<P>
Täydennämme sisämarkkinoiden teknisiä määräyksiä ensimmäistä kertaa yleisellä markkinoiden valvontaan liittyvällä politiikalla ja otamme siten valtavan askelen kohti parempaa tuoteturvallisuutta.
<P>
Aiempien puheenvuorojen aikana ja myös tämänpäiväisessä keskustelussa CE-merkintä on saanut erityisen yksityiskohtaista huomiota. Sallinette minun ensiksi sanoa, että olen tyytyväinen nähdessäni parlamentin vahvistavan CE-merkintää siten, että varmistetaan, että se voi täyttää tuotteiden turvallisuuden takaamiseen liittyvän tehtävänsä tehokkaammin.
<P>
Olen kuitenkin ehdottomasti samaa mieltä Arlene McCarthyn kanssa siitä, että CE-merkintään liittyy joitakin kysymyksiä, jotka ovat tulleet esiin merkinnän käyttöönotosta lähtien vuosien kuluessa. Yksi esimerkki on kysymys yhtenäisestä eurooppalaisesta turvallisuusmerkinnästä, johon Arlene McCarthy viittasi. Olen siinä etuoikeutetussa asemassa, että voin kertoa teille, että sen lisäksi, että komissio on valmistautunut parlamentin pyytämän tutkimuksen esittelemiseen, olemme jo aloittaneet tutkimuksen valmistelut, koska pidän tätä projektia erittäin kiireellisenä, ja että esittelemme tutkimuksen mahdollisimman pian.
<P>
Kuten tiedätte, CE-merkintää ei alun perin luotu tietolähteeksi kuluttajille. Tämä on väärinymmärrys, joka ilmenee aina uudelleen. CE-merkintä ainoastaan vahvistaa, että tuote on kaiken siihen liittyvän voimassa olevan lainsäädännön mukainen. CE-merkintä ei tietenkään merkitse kuluttajille mitään, jos he eivät tunne kyseessä olevaan tuotteeseen liittyviä säännöksiä. Ja minun tuskin tarvitsee mainita, että tämä on liian paljon pyydetty kuluttajilta.
<P>
On totta, että CE-merkintä on useimmissa tapauksissa myös turvallisuusmerkintä, mutta ei aina ja ei ainoastaan. Kuitenkin tärkein tieto, jonka kuluttajat haluavat, on se, onko heidän tuotteensa oikeastaan turvallinen. Tästä syystä olen parlamentin kanssa täysin samaa mieltä, ja myös komissio näkee tarpeen yksityiskohtaisesti tarkastella koko CE-merkintää koskevaa järjestelmää.
<P>
Huomiota annetaan myös kysymykselle uuden merkinnän käyttöönottamisen mahdollisuudesta ja tarkoituksenmukaisuudesta. On tarpeen tutkia hyvin tarkkaan onko tämä toteuttamiskelpoinen suunnitelma ja mitä seurauksia siitä olisi kaikille asianosaisille. Joka tapauksessa komissio on täysin avoin mielin tämän kysymyksen suhteen ja on halukas yhteistyöhön kaikilla aloilla sekä parlamentin että neuvoston kanssa.
<P>
On sanomattakin selvää, että osana tämänhetkistä työtämme tarkastelemme myös kuluja, jotka liittyvät uuden järjestelmän käyttöönottoon ja jo käytössä olevan järjestelmän sopeuttamiseen, ja tärkeintä on se, kuinka nämä molemmat järjestelmät voisivat auttaa kuluttajia, valmistajia, jakelijoita ja julkisviranomaisia tuottamalla parempaa vastinetta rahalle.
<P>
Toinen erittäin tärkeä kysymys, jota tutkitaan parhaillaan, liittyy kuluttajille tarkoitettujen merkintöjen ja kaikkien muiden merkintöjen, mukaan lukien CE-merkinnän, väliseen suhteeseen.
<P>
CE-merkinnän uskottavuutta olisi parannettava EU:n ulkopuolelta tulevia tuotteita koskevien tarkistuksien avulla. Tässä yhteydessä akkreditointia ja markkinavalvontaa koskevalla asetuksella on oleellinen osuus tämän ongelman ratkaisemisessa, kunhan jäsenvaltiot saattavat sen osaksi lainsäädäntöään. Mielestäni on erityisen tärkeätä muistaa, että ihmiset näkevät tuoteturvallisuuden koko sisämarkkinaprojektin uskottavuuden mittarina.
<P>
Tuotteiden kaupan pitämiseen liittyviä oikeudellisia puitteita koskeva päätös saa erityisen painoarvon suhteessa tulevaan lainsäädäntöön. Tässä päätöksessä luodaan normit, joita sovelletaan tuleviin säädöksiimme. Päätöksen on tarkoitus taata korkea turvallisuustaso, ja tämä tavoite käy ilmi esimerkiksi maahantuojien vastuuta koskevissa säännöksissä. Toisaalta päätöksellä edistetään koko säännöskokoelman yhtenäisyyttä ja siten mahdollistetaan sääntöjen helpompi noudattaminen käytännössä liikealalla.
<P>
Tämä päätös on jo kantanut ensimmäisen hedelmänsä, joka on esitelty parlamentille komission jo antaman lelujen turvallisuutta koskevan direktiivin muodossa. Muita vastaavia esimerkkejä saamme lähitulevaisuudessa.
<P>
Komissio on enemmän kuin tyytyväinen täällä tänään syntyvään poliittiseen tulokseen. Kiitän teitä aktiivisesta kiinnostuksestanne ja osallistumisestanne, jotka ovat taanneet sen, että tämä Euroopan yhteen tärkeimpään yhtenäistymisprojektiin, nimittäin todella tehokkaiden sisämarkkinoiden luomiseen, liittyvä paketti edustaa aitoa askelta eteenpäin ja vie sisämarkkinat uudelle laatutasolle.
<P>
Näin pääsemme mahdollisimman lähelle sisämarkkinoiden täydellistä toteutumista. Käytän ilmaisua ”mahdollisimman lähelle” tarkoituksella korostaakseni sitä, että Euroopan sisämarkkinoiden täydellistä yhdenmukaistamista ei koskaan tapahdu, enkä usko että sitä todella haluammekaan. Ottaen huomioon Euroopan unionin jäsenvaltioiden suuresti eroavat perinteet ja tarpeet, tietty liikkumavara on säilytettävä, jotta voidaan täyttää nämä tarpeet ja säilyttää perinteet.
<P>
Meidän on saavutettava tässä harkittu tasapaino, mutta kuten sanoin, näiden säännösten avulla pääsemme niin lähelle sisämarkkinoiden täydellistä toteutumista kuin on inhimillisesti mahdollista. Uskon, että tämä on tärkeätä pyrittäessä vahvempaan kasvuun ja työllisyyteen Euroopassa ja että se siten antaa vastauksen niille, jotka kysyvät, miten Eurooppa vastaa 2000-luvun asettamiin taloudellisiin haasteisiin.
<P>
(Suosionosoituksia)
<SPEAKER ID="017" NAME="Helmuth Markov">
kansainvälisen kaupan valiokunnan lausunnon valmistelija. - (DE) Arvoisat puhemies, neuvoston puheenjohtaja ja komission jäsen, kansainvälisen kaupan valiokunta on täysin tyytyväinen André Brien esittelemän mietinnön sisältöön. Hän ja hänen kollegansa sisämarkkina- ja kuluttajansuojavaliokunnassa ovat tehneet erittäin hyvää työtä ja esittäneet tasapainoisen kannan tähän monimutkaiseen mutta tärkeään kysymykseen.
<P>
Ensi näkemältä tämän asetuksen vaikutukset ulkoiseen kauppaan ovat vähäiset. Uskon kuitenkin, että sisämarkkinoiden ja ulkoisen kaupan välille on kehittymässä läheisempi yhteys. Markkinoidemme kasvavasta avoimuudesta seuraavat mahdollisuudet ja riskit on arvioitava huolellisesti ja otettava huomioon. Euroopan unionilla on tärkeä rooli sisämarkkinoiden asianmukaisen toiminnan takaamisessa, ja se ei saa antaa yhteisön sisä- tai ulkopuolisten toimijoiden vaarantaa tätä.
<P>
Olen tyytyväinen siihen, että vastaava valiokunta on hyväksynyt kansainvälisen kaupan valiokunnan tekemät ehdotukset, jotka liittyvät sellaisten tuotteiden markkinoille pääsyn rajoittamiseen, joissa on väärennetyt tai harhaanjohtavat CE-merkinnät, koska tämä helpottaa sen varmistamista, että kuluttajille annettava tieto on luotettavaa ja avointa sekä luo laajemmat puitteet kansallista ja EU:n lainsäädäntöä loukkaavien käytänteiden vastustamiselle.
<P>
Tässä kohdin painotan sitä, että EU:n ulkopuolisista maista tuotaviin tuotteisiin on kiinnitettävä enemmän huomiota. Tämä ei ole protektionismia; tosiasia on, että vaikka sääntöjä on olemassa, niitä kierretään paljon useammin maissa, joissa tarkastuskäytäntö on löyhempi kuin Euroopan unionissa. Tämä on toinen keino, jolla meidän täytyy varmistaa, että hyötyjä ei anneta sellaisille valmistajille, jotka mahdollisesti sijaitsevat EU:n ulkopuolisissa maissa hyötyäkseen alemmista tuotantokustannuksista ja lisäksi pyrkivät säästämään rahaa kiertämällä EU:n kansalaistensa suojelemiseksi asettamia teknisiä ja oikeudellisia vaatimuksia.
<P>
Jotkin halpojen kustannusten maihin muuttamisesta saatavat edut voivat houkutella yrityksiä taloudellisesti, mutta näillä paikoilla on erittäin huonot ympäristövaikutukset, ja niitä on täysin mahdotonta hyväksyä yhteiskunnalliselta kannalta. Palatkaamme mietintöön. Yksi ilahduttava seikka on se tosiasia, että sisämarkkina- ja kuluttajansuojavaliokunta on hyväksynyt kansainvälisen kaupan valiokunnan jättämän päätöslauselmaesityksen, joka liittyy mahdollisuuteen antaa ankarampia rangaistuksia rikkomusten ollessa toistuvia.
<P>
Olemme myös erittäin tyytyväisiä Christel Schaldemosen mietintöön. Se heijastaa selkeästi kansainvälisen kaupan valiokunnan jättämien tarkistusehdotusten henkeä, vaikkakaan ei aina niiden kirjainta. On syytä korostaa, että tässä uudessa ehdotuksessa säädetään kaikille kaupan osapuolille, eli tuottajille, maahantuojille ja kauppiaille, yhtäläinen taakka. Toinen tärkeä elementti on, että EU:n ulkopuolelta tuotteita maahantuovien on varmistettava, että kyseessä olevat tuotteet täyttävät niitä koskevat yhteisön vaatimukset.
<P>
Tarkistustemme pohjana oli pyrkimys varmistaa, että maahantuojat kantavat vastuun, yhdessä ulkomaisten tuottajien kanssa, kaikista vaarallisten tai sääntöjen vastaisten tuotteiden aiheuttamista menetyksistä tai vaurioista. Tämän ehdotuksen tarkoitus on saada maahantuojat tarkastamaan paremmin, täyttävätkö valmistajat oikeudelliset velvoitteensa, ja me pyrimme tekemään tämän viestittämällä, että tuotteiden tuominen sisämarkkinoille ilman perinpohjaista tarkastusta voi olla kallis virhe. Tämä ei ainoastaan edistä oikeudenmukaista kilpailua Euroopan unionissa, vaan myös heikentää kannustinta siirtää tuotantolaitoksia sellaisiin EU:n ulkopuolisiin maihin, joissa lait ja säännöt ovat vähemmän tiukat kuin täällä.
<P>
Kannatan myös mietinnössä tehtyä ehdotusta siitä, että jäsenvaltiot pitäisi saattaa vastuullisiksi voimakkaan, tehokkaan ja nopeasti reagoivan markkinoiden valvontajärjestelmän luomisesta alueelleen ja velvoittaa ne huolehtimaan tähän tarkoitukseen tarvittavien henkilöstö- ja muiden resurssien saatavuudesta. Ehdotettujen säännösten asianmukainen täytäntöönpano on välttämätöntä, jos haluamme markkinasääntöjämme sovellettavan asiaankuuluvasti ja eurooppalaisten kuluttajien olevan suojassa vaarallisilta tai yhteisön lainsäädäntöä rikkovilta tuotteilta.
<SPEAKER ID="018" NAME="Peter Liese">
ympäristön, kansanterveyden ja elintarvikkeiden turvallisuuden valiokunnan lausunnon valmistelija. - (DE) Arvoisat puheenjohtaja ja komission jäsen, hyvät naiset ja herrat, puhun Brien mietinnöstä ympäristövaliokunnan esittelijänä ja aion keskittyä ensisijaisesti markkinavalvontaan, joka on ollut huolenamme valiokunnassa.
<P>
Viime kuukausien aikana ihmiset ovat usein kysyneet, mitä ”CE” oikeastaan tarkoittaa, mitä nuo kirjaimet merkitsevät. Kuten tiedämme, ne tarkoittavat eurooppalaisten sääntöjen mukaisuutta, mutta CE-merkintää koskevan keskustelun aikana on kerrottu vitsinä, että CE tarkoittaa itse asiassa kiinalaista vientitavaraa, ”Chinese export”. On surullinen tosiasia, että CE-merkintää käytettävät sellaiset tuottajat, jotka eivät noudata näitä sääntöjä. Näin ei tapahdu aina, mutta pelkään pahoin, että Kaukoidässä väärinkäytökset ovat yleisiä. Tällaista käytäntöä on mahdotonta hyväksyä, koska se aiheuttaa riskejä kuluttajille, kansanterveydelle ja ympäristölle, ja se on myös tuhoisaa yrityksille, jotka noudattavat sääntöjä.
<P>
Sallinette minun sanoa hyvin suoraan, että eurooppalaisten sääntöjen noudattaminen ei saisi vähentää minkään yrityksen kilpailukykyä, eikä minkään yrityksen pitäisi voida hyötyä sääntöjä rikkomalla. Tästä syystä ympäristövaliokunta on vaatinut tiukempaa markkinavalvontaa jo aiemmin, esimerkiksi energiaa käyttävien tuotteiden ekologista suunnittelua koskevan direktiivin yhteydessä. Siksi on ilahduttavaa, että komissio on tehnyt tämän ehdotuksen. Mielestämme siihen kului liian pitkä aika, mutta parempi myöhään kuin ei milloinkaan. Samaten olemme tyytyväisiä siihen, että nopeasta toteutuksesta päästiin sovintoon. Sisämarkkina- ja kuluttajansuojavaliokunnan tavoin ympäristövaliokunta on sitä mieltä, että komission ehdottamat siirtymäkaudet olivat aivan liian pitkiä. Meidän tulee varmistaa, että nämä säännöt tulevat voimaan mahdollisimman pian. Kompromissina sovittu määräpäivä 1. tammikuuta 2010 ei ole se, mihin pyrimme, mutta ainakin se on parannus komission ehdotukseen, kuten on asianlaita monessa muussakin kohdassa.
<P>
Vetoan jäsenvaltioihin, jotta ne huolehtisivat tarvittavan työvoiman saatavuudesta ja toteuttaisivat tarvittavat toimenpiteet, jotta markkinavalvonta todellakin paranee nopeasti ilman, että meidän täytyy käyttää siirtymäaikaa. Meidän on toimittava hyvin nopeasti sekä kuluttajien että rehellisten yritysten hyväksi.
<SPEAKER ID="019" NAME="Karin Scheele">
ympäristön, kansanterveyden ja elintarvikkeiden turvallisuuden valiokunnan lausunnon valmistelija. - (DE) Arvoisa puhemies, sallikaa minun lisätä onnitteluni niihin moniin, jotka esittelijöille on jo ilmaistu. En ole usein kokenut tässä parlamentissa näin riidatonta keskustelua ehdotuksesta, joka lisää kuluttajansuojaa ja tuo etuja yrityksille.
<P>
Valmistelin Christel Schaldemosen mietintöä koskevan lausunnon ympäristön, kansanterveyden ja elintarvikkeiden turvallisuuden valiokunnan puolesta. Valiokunta hylkäsi komission päätösehdotuksen, koska emme edelleenkään tiedä, millä perustein komissio valitsi tämän välineen sen sijaan, että olisi ehdottanut oikeudellisesti sitovia sääntöjä tästä tärkeästä asiasta. Ilmaisen silti kiitokseni ja parhaat toivotukseni sisämarkkina- ja kuluttajansuojavaliokunnan esittelijöille. Paljon skeptisyyttä on ollut ilmassa ”uudeksi lähestymistavaksi” kutsutun menetelmän laajasta soveltamisesta, koska se tarkoittaa sitä, että valmistajat itse todistavat tavaroiden sääntöjenmukaisuuden, ja uusi lähestymistapa myös heikentää markkinavalvontaa kääntämällä todistustaakan. Siksi me ajamme hyvin voimakkaasti kompromissia, jossa tätä uutta lähestymistapaa sovelletaan ainoastaan tapauskohtaisen arvioinnin perusteella.
<SPEAKER ID="020" NAME="Jan Březina">
teollisuus-, tutkimus- ja energiavaliokunnan lausunnon valmistelija. - (CS) Arvoisa puhemies, hyvät naiset ja herrat, ensimmäiseksi haluaisin ilmaista kunnioitukseni kaikkien kolmen esittelijän työtä kohtaan tämän paketin osalta. Valmistelin teollisuus-, tutkimus- ja energiavaliokunnan puolesta lausunnon Alexander Stubbin esittelemästä mietinnöstä, ja puheenvuorossani käsittelen ryhmää, johon kuuluu noin neljäsosa tuotteista ja johon sovelletaan jäsenvaltioiden teknisten määräysten vastavuoroisen tunnustamisen periaatetta. Kyseessä oleva tavaramarkkinoiden osuus on noin 500 miljardin euron arvoinen. Tämä kategoria sisältää rakennustarvikkeet, arvometallituotteet, vauvojen- ja lastenhoitotuotteet ja paljon muuta.
<P>
Huolimatta siitä, että Euroopan yhteisöjen tuomioistuin loi vastavuoroisen tunnustamisen periaatteen Cassis de Dijon -tapauksen yhteydessä lähes 30 vuotta sitten, todellisuus ei aina heijasta tätä: siksi tämä lainsäädäntö tarpeellinen ja tärkeä. Jäsenvaltiot käyttävät asemaansa jatkuvasti väärin ja estävät järjestelmällisesti toisissa jäsenvaltioissa lainmukaisesti kaupan pidettyjen tuotteiden pääsyn omille markkinoilleen. Niiden tappioiden lisäksi, joita pk-yritykset, joihin tämä lainsäädäntö eniten vaikuttaa, kärsivät, nämä jäsenvaltioiden käytännöt aiheuttavat puheena oleville yrittäjille ylimääräisen hallintotaakan. Jos he haluavat viedä tuotteitaan näihin jäsenvaltioihin, yrittäjien on toteltava kansallisia elimiä ja viranomaisia ja käytävä läpi vaativia hallinnollisia lisämenettelyjä. Jos kyseisiä tuotteita ei ole sovitettu yhdenmukaistamattoman alan vaatimuksiin, niiden vienti estyy.
<P>
Vastavuoroisen tunnustamisen periaatteen soveltamisen tehokkaampi täytäntöönpano saavutetaan luomalla selkeä menettely, todistustaakka, määräajat ja vastuut sekä yrittäjälle että viranomaisille, jotka pyrkivät tekemään poikkeuksen tämän periaatteen noudattamisessa. Tämä auttaa saavuttamaan tavaroiden vapaan liikkuvuuden, joka on yksi neljästä perusvapaudesta. Se myös sovittaa yrittäjien ja markkinoille pääsystä vastaavien viranomaisten välisen epätasapainon. Luotan siihen, että tämän ehdotuksen päätarkoitus saavutetaan ja että eurooppalainen kuluttaja saa pääasiallisen hyödyn tämän periaatteen tehokkaasta täytäntöönpanosta ja soveltamisesta.
<SPEAKER ID="021" NAME="John Purvis">
teollisuus-, tutkimus- ja energiavaliokunnan lausunnon valmistelija. - (EN) Arvoisa puhemies, esittelin teollisuus-, tutkimus- ja energiavaliokunnan lausunnot kahdesta tämän paketin kolmesta mietinnöstä. Ennen valiokuntamme äänestystä kuulimme vahvoja ulkopuolisia esityksiä. Ensiksi ne kuulostivat järkeviltä turvallisuuden ja laadun varmistamisen kannalta, mutta paljastuivat itse asiassa huonosti naamioiduksi protektionismiksi EU:n ulkopuolista kilpailua vastaan.
<P>
Koska uskomme vapaiden markkinoiden Euroopan unioniin, joka toimii, toivottavasti, vapaiden markkinoiden maailmassa, ja koska uskomme vapaan kaupan tärkeyteen Euroopan unionin ja kauppakumppaneidemme kehittymiselle ja kukoistamiselle, meidän täytyy olla hyvin varovaisia, ettemme hyväksy liian hätäisesti tätä protektionistista lähestymistapaa.
<P>
Valiokunnan lausuntoa oli tässä suhteessa lievennetty, ja olen tyytyväinen siitä, että sisämarkkina- ja kuluttajansuojavaliokunnan ponnisteluiden ansiosta useimmat protektionistiset piirteet oli poistettu.
<P>
Maahantuojilla ja jakelijoilla on silti oikeus muuntaa tuotteita EU:n markkinoille sopiviksi, missä tapauksessa ne perustellusti tulevat vastuullisiksi tuotteen sääntöjenmukaisuudesta. Toisaalta huomautan, että ne ovat silti velvolliset varmistamaan - toistan, varmistamaan (ensure) - että muuntamattomat tuotteet, jotka ne tuovat markkinoille, ovat EU:n lainsäädännön mukaisia. Mielestäni sana ”tarkastaa” (verify) olisi sopivampi kuin ”varmistaa”, ja olisi mielenkiintoista kuulla komission edustajan mielipide siitä, onko sana ”varmistaa” tässä yhteydessä Maailman kauppajärjestön sääntöjen mukainen.
<P>
Olen myös tyytyväinen siihen, että viittaus yleistä tuoteturvallisuutta koskevaan direktiiviin on poistettu. Ymmärrän tämän niin, että kuluttajia suojellaan jatkossakin vaarallisilta tuotteilta yleisen tuoteturvallisuutta koskevan direktiivin avulla, kuuluupa se sitten tähän nimenomaiseen lainsäädäntöön tai ei.
<P>
Tämän direktiivin käyttöönotto vain lisäisi tarpeetonta hallintotaakkaa sellaisten tuotteiden tuotannon ja arvioinnin osalta, joita ei ole edes tarkoitettu kuluttajamarkkinoille. Eurooppalaiselle teollisuusalalle on myös tärkeätä, että CE-merkinnän todellinen tarkoitus ja merkitys ymmärretään, ja uskon, että tässä suhteessa olemme ottamassa askelen eteenpäin. Mutta olen ilahtunut siitä, että komission jäsen harkitsee muita mahdollisesti suotuisia vaihtoehtoja, kunhan ehdotukset ovat EU:n teollisuuden ja unioniin tavaroita vievien tahojen kannalta toteuttamiskelpoisia.
<P>
Kaiken kaikkiaan olen sitä mieltä, että tämä mietintö on nyt pääosin hyväksyttävissä. Oletan, että jopa sosiaalidemokraatti- ja liberaaliryhmiin kuuluvat kollegani teollisuusvaliokunnassa ovat sitä mieltä, että tämä on suhteellisen ilahduttava ja hyväksyttävä lopputulos.
<P>
Kun mietintö pannaan täytäntöön, me teollisuusvaliokunnassa odotamme, että tavaroiden sisämarkkinat, joihin kuuluvat korkeat ja tehokkaat kuluttajansuojastandardit, saatetaan tehokkaasti loppuun. Tämä on tärkeä saavutus Euroopan unionille, ja tuo lähes käsittämättömiä taloudellisia etuja äänestäjillemme.
<SPEAKER ID="022" NAME="Jacques Toubon">
oikeudellisten asioiden valiokunnan lausunnon valmistelija. - (FR) Arvoisat puhemies ja kollegat, oikeudellisten asioiden valiokunnan lausunnon valmistelijana haluaisin ensiksi osoittaa suosiota työtoverimme Alexander Stubbin tekemälle työlle, ja lisäisin, että teimme tiiviistä yhteistyötä. Olen iloinen siitä, että ehdotustemme mukaisesti on mukaan otettu teknisen määräyksen ja poissulkemisen selkeät määrittelyt, ja olen erityisen ilahtunut siitä, että kieleen liittyvä vaikea ongelma on ratkaistu.
<P>
Olemme myös kaikki tietoisia siitä, että yleistä tuoteturvallisuutta koskevan direktiivin etusijaisuus on tunnustettu yhdessä johdanto-osista, ja käsittelen asiaa hetken kuluttua. Lisäksi Brien esittelemä mietintö takaa, että teolliset tuotteet voidaan tehdä mahdollisimman turvallisiksi.
<P>
Mitä tulee todistustaakan kääntämiseen, joka on vastavuoroista tunnustamista koskevan tekstin perusperiaate, olemme myös onnistuneet saattamaan tiettyjä taloudellisia toimijoita vastuullisiksi hallinnollisten viranomaisten lisäksi. Lopuksi, asetuksen täytäntöönpanon määräajan osalta yhdeksän kuukautta on mielestäni riittävän pitkä aika. Nämä ovat mielestäni pääasiat, joita on käsitelty.
<P>
Tarkasteltaessa näitä kolmea tekstiä pakettina sanoisin, että esittelijöiden ja kaikissa valiokunnissamme käytyjen hyvin perusteellisten keskusteluiden ansiosta teksteissä sovitetaan menestyksekkäästi yhteen sisämarkkinoiden avaaminen, toisin sanoen esteiden poistaminen, ja viime kesän jälkeen ilmeiseksi käynyt huoli turvallisuudesta. Vastavuoroisen tunnustamisen osalta on löydetty jalometalleihin ja aseisiin liittyviä älykkäitä ratkaisuja - molemmat olivat ongelmallisia.
<P>
Valvonnan ja tuotteiden merkitsemisen osalta mielestäni yleisen tuoteturvallisuutta koskevan direktiivin tarkistamismahdollisuus seuraavan viiden vuoden aikana on erittäin oleellinen, kuten on myös vaatimus kansallisten merkintöjen sääntelystä ja eurooppalaista merkintää koskevan tutkimuksen tekeminen. Uskon, että meillä on käsissämme, arvoisa puhemies, ensiluokkainen lainsäädäntöpaketti.
<SPEAKER ID="023" NAME="Othmar Karas">
oikeudellisten asioiden valiokunnan lausunnon valmistelija. - (DE) Arvoisa puhemies, hyvät naiset ja herrat, valmistelin oikeudellisten asioiden valiokunnan puolesta lausunnon ehdotuksesta, joka koskee kaupan pitämiseen liittyviä yhteisiä puitteita. Olemme kaikki samaa mieltä siitä, ja komission jäsen viittasi tähän myös, että tuoteturvallisuus on uskottavuuskysymys. Uskottavuus luo luottamusta, ja uskottavuus ja luottamus luovat paremmat sisämarkkinat.
<P>
Tämän asetuksen osalta oikeudellisten asioiden valiokunnan huomio keskittyi kolmeen pääasiaan. Ensinnäkin tärkeää on se, että tuotteiden suunnittelun ja valmistamisen on täytettävä nykyiset vaatimukset. Tämä ei ole ainoastaan jakelijoiden vastuulla, ei, se on ensisijaisesti tuottajien vastuulla. Jakelijoiden ja kuluttajien täytyy voida luottaa taloudellisiin toimijoihin, jotka saattavat tuotteita yhteisön markkinoille. Jakelijoiden velvollisuudet tulisi rajoittaa erityistarkastuksiin.
<P>
Toinen asia, johon keskityimme, ja joka kiinnosti minua aivan erityisesti, oli maahantuojien rooli ja heidän kantamansa erityisvastuu. Maahantuojilla ei ole valtaa tuotteiden suunnittelun tai valmistustavan osalta, mutta ne ovat silti velvollisia takaamaan - koska ne saattavat tuotteita yhteisön markkinoille - että tuotteet noudattavat kaikkia sovellettavia lainsäädännöllisiä määräyksiä.
<P>
Kolmas kohta oli CE-merkinnän selkeä määrittely ja salaperäisyyden poistaminen - merkintähän ei ole laatumerkki, vaan ilmaisee ainoastaan, että tuote on yhteisön lainsäädännön mukainen. Kiitämme yhteistyöstä kaikkia, jotka osallistuivat tähän prosessiin, ja suhtaudumme hyväksyttäväksemme annettuihin mietintöihin myönteisesti.
<SPEAKER ID="024" NAME="Malcolm Harbour">
PPE-DE-ryhmän puolesta. - (EN) Arvoisa puhemies, kollegani Alexander Stubb lipsautti, että tänään on syntymäpäiväni, joten haluan kiittää kaikkia esittelijöitä ja parlamentin jäseniä, koska mikä voisi olla parempi syntymäpäivälahja häpeilemättömälle yhteismarkkinoiden kannattajalle kuin tämän paketin hyväksyminen tänään. Me olemme käärimässä sitä auki, ja kiitän teitä tästä mahdollisuudesta: olemmehan avaamassa tätä pakettia kuluttajien ja kansalaisten näkökulmasta.
<P>
Työtoverini ovat lausuneet kiitokset kaikille osallisille, ja en halua käyttää paljoa aikaa tämän toistamiseen. Haluan kuitenkin erityisesti kiittää neuvoston puheenjohtajaa läsnäolosta. Se on selvä merkki siitä, kuinka tärkeänä puheenjohtajavaltio pitää tätä. Haluan myös kiittää häntä hänen antamastaan hyvin vahvasta tuesta tälle työlle parlamentin valiokunnassa - sitä on osattu arvostaa. Samaten tähän pakettiin on tarvittu myös valtava määrä ponnistuksia komission puolelta. Haluan myös ilmaista henkilökohtaisen arvostukseni Michel Ayralille, jonka kanssa työskentelin myös monien muiden asiakirjojen yhteydessä. Hän kannatti myös innokkaasti paremman sääntelyn hanketta, joka on todellisuudessa osa tätä kaikkea.
<P>
Tämä asettaa mitä suurimmassa määrin puitteet, tavallaan, keskustelullemme Lissabonin strategiasta tänä iltapäivänä, koska mikään ei voisi olla tärkeämpää työpaikka- ja kasvustrategialle kuin todella tehokkaasti toimivat ja kilpailukykyiset yhtenäiset sisämarkkinat. Haluamme kilpailukykyisiä yhtiöitä ja luottavaisia kuluttajia säilyttääksemme työpaikkojen tason ja taloudellisen kasvun Euroopassa, ja tämä saavutetaan todella tehokkaiden yhtenäismarkkinoiden kautta. Tuotteiden osalta haluamme sääntöjä, jotka ovat yrityksille hyvin selkeitä, jotta niiden tuotetiimit voivat jatkaa loistavaa suunnittelutyötään ja korkealaatuisten ja turvallisten tuotteiden tuottamista.
<P>
Älkäämme unohtako, että suurimmalla osalla yhtiöistä on henkilökuntaa, joka pyrkii tähän, ja nykyisen tilanteen vallitessa he ovat todella turhautuneita, koska heidän täytyy usein suunnitella uudelleen tuotteita tai hakea vastavuoroista tunnustamista toistamiseen - tämä on tärkeä askel eteenpäin.
<P>
Kuluttajilla on oikeus olettaa saavansa laatutuotteita ja oikeus olettaa, että meillä on asianmukaiset testausmenetelmät sen varmistamiseksi, että markkinoilla olevat tuotteet ovat käyneet läpi tällaiset hyväksymismenetelmät.
<P>
Haluan vain sanoa, ja olen samoilla linjoilla kuin kollegani John Purvis tässä edellä, erityisesti vastauksena Peter Lieselle, joka ei ole paikalla: on paljon yhtiöitä, jotka saavuttavat loistavan suunnittelu- ja laatutason, mutta työskentelevät kiinalaisten tai muiden toimittajien kanssa. Mainitsen teille syntymäpäiväni puitteissa - koska silloin tulee ajatelleeksi mukavia asioita - että vierailin hiljattain yrityksessä, joka tekee pienoismallijunia tunnetuille merkeille, Fleischmannille ja Rivarossille, jotka työtoverini Saksasta ja Italiasta varmasti tuntevat. Nämä ovat mahtavia, laadukkaita pienoismalleja. Näiden merkkien tuotteet itse asiassa suunnitellaan Englannissa, mutta valmistetaan Kiinassa, ja jos joku epäilee, ettei Kiinassa voida tuottaa laatutuotteita, hänen pitäisi vierailla paikallisessa junien pienoismalleja myyvässä kaupassaan viikonloppuna, ja ehkäpä ostaa lahja lapsenlapselleen, kuten minä tein.
<SPEAKER ID="025" NAME="Evelyne Gebhardt">
PSE-ryhmän puolesta. - (DE) Arvoisat puhemies, komission jäsen Verheugen ja Andrej Vizjak, sallikaa minun aloittaa toivottamalla Malcolm Harbourille hyvää syntymäpäivää. Olen iloinen siitä, että voimme antaa hänelle tämän hienon syntymäpäivälahjan. Voisimme itse asiassa kutsua tätä sisämarkkinoiden viikoksi, ja on tietenkin erittäin tärkeätä kiinnittää huomiota sisämarkkinoihin. Eilen Bill Newton Dunn ja Janelly Fourtou esittelivät kaksi hyvää ja keskeistä tulliyhteistyötä koskevaa mietintöä, jotka ovat tärkeitä myös tämän päivän esityslistan puitteissa. Voimme myös sanoa varmuudella, että meillä on tässä markkinoiden ja kuluttajien käyttöön pari säätökytkintä, jotka nyt yhdenmukaistetaan yhtenäiseen ohjauspaneeliin. Se on hyvä asia.
<P>
Nämä kolme käsittelyssä olevaa mietintöä ja Arlene McCarthyn sisämarkkina- ja kuluttajansuojavaliokunnan puolesta esittämä suullinen kysymys ovat kokonaisuus, joka antaa hyvän kuvan Euroopan parlamentista. Tästä meidän on kiittäminen esittelijöitä ja kaikkia tämän parlamentin jäseniä. Haluaisin myös sanoa erityiset kiitokset oman ryhmäni Mia De Vitsille ja Barbara Weilerille, koska heitä ei ole vielä mainittu, ja tietysti meidän omalle esittelijällemme Christel Schaldemoselle. Tietenkin myös sinulle, Alexander Stubb, olisihan mahdottomuus unohtaa mainita sinut, tai André Brie.
<P>
Uskon, että tämä paketti on arvokas ja oleellinen uusi osa sisämarkkinoita säätelevään lainsäädäntöön. Samanaikaisesti parannamme kuluttajansuojaa markkinoilla. Sosialidemokraattinen ryhmä pitää erityisen tärkeänä tähän tavoitteeseen pyrkimistä.
<P>
Emme ole kuitenkaan läheskään valmiita. Meidän täytyy jatkaa tuotteiden turvallisuuden tarkkaa valvontaa sisämarkkinoilla. Tämän osalta sallinette minun ilmaisevan erityiskiitokseni komission jäsen Verheugenille hänen selkeästä ja yksiselitteisestä lähestymistavastaan, joka koskee CE-merkinnän tulevaisuutta, eli toisin sanoen paremman merkintäjärjestelmän saavuttamista sisämarkkinoilla ja Euroopan unionissa. Tämä on hyvin tärkeä tavoite, jos kuluttajien ja unionin kansalaisten halutaan ottavan unionin todella omakseen. Näissä puitteissa tämä on todella tärkeätä.
<P>
Odotamme innolla tutkimuksen tuloksia ja niiden käsittelyä, ja olen todella tyytyväinen siitä, että te, hyvä Günter Verheugen, niin selvästi ilmaisitte, että tämä tutkimus on näkyvällä paikalla komission asialistalla. Tämä on hyvä asia, sillä epäselvä CE-merkintä on usein johtanut kuluttajia harhaan ja antanut väärää tietoa, ja se on väärin. Meidän täytyy saada tämä loppumaan.
<P>
Olen myös tyytyväinen siihen, että käsillä olevissa mietinnöissä ja neuvoston kanssa tekemässämme sopimuksessa olemme onnistuneet varmistamaan kansallisten laatumerkintöjen käytön jatkossa, tietenkin sillä ehdolla, että nämä kansalliset merkinnät itse asiassa parantavat kuluttajansuojaa ja että niitä ei käytetä tai tulkita väärin protektionististen tavoitteiden saavuttamiseksi.
<P>
Toinen ehto, jonka olemme jo lähes täyttäneet, on sellaisen eurooppalaisen turvallisuusmerkinnän luominen, joka on ainakin samantasoinen, ellei jopa korkeampitasoisempi, kuin nämä kansalliset merkit. Vasta sitten voimme puhua kansallisista merkeistä luopumisesta.
<P>
On myös tärkeätä, että järjestämme tämän äänestyksen tänään, ja toistan vilpittömät kiitokseni ministeri Andrej Vizjakille. Tiedän, kuinka vaikeata neuvoston työskentely myös oli, koska me painostimme neuvostoa voimakkaasti. Neuvosto olisi halunnut enemmän aikaa neuvotteluille parlamentin kanssa, mistä olen täysin tietoinen. Arvostan sitä, että ponnistelitte sen varmistamiseksi, että voimme kuitenkin äänestää tällä viikolla, mikä on hyvä asia, koska se tekee tilanteesta selkeän. Tästä haluisin ilmaista erityiset kiitokseni.
<SPEAKER ID="026" NAME="Janelly Fourtou">
ALDE-ryhmän puolesta. - (FR) Arvoisa puhemies, minun täytyy tietenkin aloittaa kiittämällä esittelijöitä, Alexander Stubbia, André Brietä ja erityisesti Christel Schaldemosea hänen tehokkuudestaan: hänen iloisen tehokasta toimintaansa olemme varmasti kaikki arvostaneet.
<P>
Komission puolella haluaisin kiittää myös Jacques McMillania, joka on tarjonnut runsaskätisesti apuaan, ja puheenjohtajavaltio Sloveniaa, joka on antanut sen sysäyksen, joka tarvittiin tämän paketin läpisaamiseksi ensimmäisessä käsittelyssä.
<P>
ALDE-ryhmä on tyytyväinen saavutettuun kompromissiin, koska huolenaiheemme otettiin huomioon. Nämä liittyivät lähinnä maahantuojien vastuuseen ja CE-merkintäjärjestelmään.
<P>
Me kaikki haluamme toimivat markkinat, joilla vakaat liikkeenharjoittajat myyvät turvallisia tuotteita. Siten ALDE-ryhmä kannattaa säännöksiä, joilla vaaditaan maahantuojia olemaan tarkkaavaisempia myyntiin asettamiensa tuotteiden suhteen - heidän on kannettava vastuunsa ja kaikki sen seuraukset.
<P>
CE-merkinnän osalta olemme tyytyväisiä asetuksen ja päätöksen säännösten väliseen erotteluun.
<P>
Henkilökohtaisesti olen pahoillani siitä, että emme ole vielä kokonaan ratkaisseet kansallisten merkkien liittämistä CE-merkinnän oheen. Tämä on jatkuva ongelma. Muistanette, että kun äänestimme koneita koskevan direktiivin hyväksymisestä helmikuussa 2006, pyysimme Euroopan komissiolta julkilausumaa, jossa se vakuuttaisi selventävänsä ”edellytyksiä kiinnittää koneisiin CE-merkintöjen ohella muita joko kansallisia, eurooppalaisia tai yksityisiä merkintöjä”.
<P>
Komissio on saattanut tehtävänsä loppuun, mutta meillä, parlamentin jäsenillä, jajäsenvaltioilla ei ole ollut poliittista tahtoa ottaaksemme selkeää kantaa asiaan. Voimme vain pahoitella epäonnistumistamme, mutta olen iloinen Günter Verheugenin ilmoituksesta, että asiaa tutkitaan perusteellisesti, koska tätä selvästi tarvitsemme.
<P>
ALDE-ryhmä kannattaa tätä kompromissia sen nykyisessä muodossa, ja olemme tyytyväisiä tekstin eteen tehtyyn työhön.
<SPEAKER ID="027" NAME="Leopold Józef Rutowicz">
UEN-ryhmän puolesta. - (PL) Arvoisa puhemies, keskustelua turvallisuusmerkinnöistä on käyty vuosia. Koska valtioilla on velvollisuus suojella kansalaisiaan näiden henkeä ja terveyttä uhkaavilta tuotteilta, jotkin niistä loivat sääntelyjärjestelmän, jolla alistettiin tietyt tavararyhmät erilaisille vaatimuksille, kuten merkinnöille ja sertifikaateille, ja asianomaisille viranomaisille annettiin tehtäväksi seuranta ja valvonta.
<P>
Euroopan unionissa CE-merkintä on pakollinen suurelle määrälle tuotteita. Se todistaa, että tuote on turvallinen, ja se pitää kiinnittää yhtälailla viisi euroa maksavaan silitysrautaan kuin viisikymmentä euroa maksavaan, joten ei ole järkevää lisätä muita merkkejä.
<P>
CE-merkinnän kiinnittämiseen ei liity suuria ongelmia. Ongelman aiheuttavat laittomat muutokset, joita tehdään tuotteisiin, jotka valmistaja on jo merkinnyt, laiton CE-merkinnän käyttö ja sertifikaatin saanutta tuotetta muistuttavien tuotteiden lisääminen saatuun sertifikaattiin ilman asianmukaista sertifiointimenettelyä.
<P>
EU tarvitsee siis paremmin tahdistettuja toimia kaikkien kuluttajansuojaelimien taholta. Unionin rajat on sinetöitävä, jotta sertifioimattomat tuotteet eivät pääse markkinoille. Lisäksi on perustettava tehokas valvonta- ja tiedotusjärjestelmä ja tiukempi rangaistusjärjestelmä sen varmistamiseksi, että CE-järjestelmän kiertäminen ei ole kannattavaa.
<P>
Kun otetaan huomioon sertifioinnin suuret kustannukset, pienten ja keskisuurten yritysten Euroopan unionissa pitäisi saada tukea asiaankuuluvien merkintöjen hankkimiseen. UEN-ryhmä kannattaa kaikkia toimia, joiden tarkoituksena on taata kuluttajansuoja ja Euroopan markkinoiden tehokas toiminta.
<SPEAKER ID="028" NAME="Heide Rühle">
Verts/ALE-ryhmän puolesta. - (DE) Arvoisa puhemies, toivotan Malcolm Harbourille hyvää syntymäpäivää ja hyvää jatkoa hedelmälliselle yhteistyöllemme. Ja tietenkin haluan kiittää kaikkia kolmea esittelijäämme. Kuten ehkä tiedätte, toimin ryhmäni varjoesittelijänä kaikkien kolmen mietinnön osalta, mistä syystä tiedän miten väsymättömiä teidän ponnistelunne olivat tämän komission esityksen oleellisten kohtien parantamiseksi. Samalla tahtoisin kiittää komission jäsen Verheugenia, joka taas kerran huomautti, että esitys lähtee parlamentista parempana, kuin mitä se oli sinne saapuessaan. Mielestäni tämä on merkittävä huomautus, koska olemme kaikki tehneet kovasti töitä tämän lainsäädännön eteen. Olemme todella tehneet kovasti töitä parantaaksemme sekä yritysten että kuluttajien olosuhteita.
<P>
Tämä paketti sisältää kolme perusosaa. Lainmukaisesti kaupan pidettyjen tavaroiden vastavuoroista tunnustamista koskevan asetuksen tarkoitus on poistaa tullien ulkopuolisia esteitä, joita voitaisiin myös kutsua protektionistisiksi esteiksi. Valiokunnassa säilytimme tasapainon, johon Günter Verheugen viittasi ja jota myös minä pidän erittäin tärkeänä, vaikka sitä onkin tässä keskustelussa joskus aliarvioitu. Toisaalta tullien ulkopuoliset esteet on poistettava, vaikka toisaalta jäsenvaltioilla pitäisi, luonnollisesti, olla valta päättää, mitkä ehdot pätevät. Saksassa meillä esimerkiksi on natsi-symboleihin liittyvä ongelma. Eli jos tiettyihin tuotteisiin liittyy erityisongelmia ja niitä ei voida tunnustaa yksittäisissä jäsenvaltioissa eettisistä syistä, jäsenvaltioilla täytyy säilyä oikeus kieltää tällaiset tuotteet. Tasapaino on säilytetty. Pidän tätä erittäin tärkeänä, koska se on ainoa keino, jolla sisämarkkinoille ja yhtenäismarkkinoiden käsitteelle saadaan sekä kuluttajien että myös asianosaisten yrittäjien hyväksyntä. Tässä suhteessa olemme ottaneet valtavan askeleen eteenpäin.
<P>
Pidän tärkeänä yhteyspisteiden perustamista, mutta myös sen todistamista, että niistä ei synny ylimääräistä byrokratiaa, koska yhteyspisteitä on jo perustettu palveludirektiiviin ja ammattipätevyyden vastavuoroiseen tunnustamiseen liittyen. Mitä useampia yhteyspisteitä perustamme, sitä suurempi taakka voi aiheutua yksittäisille jäsenvaltioille. Myös tässä suhteessa olemme toimineet hyvin vastuullisesti.
<P>
Mielestämme oli myös tärkeätä, kuten sanoimme, että vastavuoroinen tunnustaminen voi toimia ainoastaan, jos markkinoita säätelevät ehdot ovat samat kaikissa jäsenvaltioissa. Jäsenvaltioilla oli epäilemättä monia erilaisia ehtoja. Jotkin olivat taipuvaisia yksityistämään tai osittain yksityistämään markkinavalvonnan, jotkin valitsivat sertifioinnin, ja sertifikaatit myöntävä elin oli enemmän tai vähemmän yksityinen. Me olemme tehneet kristallinkirkkaaksi, että markkina-akkreditointi ei voi olla muun kuin julkisviranomaisen vastuulla, ja olemme asettaneet jäsenvaltioille suuremman vastuun. Pidän tätä hyvin suurena edistysaskeleena.
<P>
Markkinavalvonta on tietenkin keskeisessä asemassa tuoteturvallisuuden luomisessa ja ylläpitämisessä Euroopan unionissa. Puhuttaessa direktiivien ja asetusten tiukentamisesta, meidän pitäisi pitää mielessämme, että direktiivin tai asetuksen tehokkuus välineenä riippuu varsinaisesti sen valvonnasta, tässä tapauksessa jäsenvaltioiden markkinavalvontamekanismeista. Jäsenvaltioilla onkin nyt suurempi velvoite kehittää ja rahoittaa markkinavalvontajärjestelmiänsä ja hankkia niihin henkilöstöä. Uskoakseni tämä on hyvin tärkeä ehto. Tulevina vuosina parlamentin on pysyttävä tarkkaavaisena tiukemman markkinavalvonnan toteutumisen varmistamiseksi.
<P>
Toinen tärkeä osio on keinovalikoima, josta Christel Schaldemose vastasi. Tämä puitepäätös muodostaa keinovalikoiman tulevia direktiivejä varten, sillä se varmistaa suuremman oikeudellisen yhdenmukaisuuden keskeisten kysymysten osalta, ja antaa selkeän ja johdonmukaisen kannan erityisesti CE-merkintään, mutta myös maahantuojien asemaan kauppaketjussa. Olemme lisänneet maahantuojien vastuuta kautta Euroopan unionin. Myös tämä oli tärkeä askel eteenpäin.
<P>
Kokonaisuutena voimme olla erittäin tyytyväisiä pakettiin, joka on käsittelyssä tänään. Se nauttii myös laajaa kannatusta poliittisten ryhmien taholta.
<P>
Päätän puheenvuoroni ilmaisemalla kiitokseni neuvoston puheenjohtajavaltiolle Slovenialle. Ilman puheenjohtajavaltio Slovenian vahvaa tukea emme olisi koskaan pystyneet saamaan tätä valmiiksi siinä lyhyessä ajassa, joka meillä oli käytettävissämme ennen ensimmäistä käsittelyä. Erityisesti haluan kiittää komissiota ja sisämarkkina- ja kuluttajansuojavaliokunnan sihteereitä. Ilman heitä emme varmasti olisi pystyneet pysymään tiukassa aikataulussamme ja kehittämään aitoa kompromissia ajoissa ennen ensimmäistä käsittelyä.
<SPEAKER ID="029" NAME="Jaromír Kohlíček">
GUE/NGL-ryhmän puolesta. - (CS) Hyvät naiset ja herrat, toisin kuin monet muut taloustieteet, markkinointi on oikea tiede, ja sellaisena sillä on omat tarkkaan määritetyt lakinsa ja sääntönsä, jotka pysyvät samoina tilanteesta riippumatta. Näihin sääntöihin kuuluu tuotteen ehdoton, tekninen määrittely, pyrkimys löytää yksityiskohtaisia eroja samankaltaisten tuotteiden väliltä ja pyrkimys suojella selkeästi määritellyissä tilanteissa maantieteellistä merkintää. Jälkimmäisellä ei kuitenkaan yleensä ole mitään tekemistä tuotteen teknisten parametrien kanssa. Yksi yhtenäismarkkinoiden näkökohdista on pyrkimys olla rajoittamatta tuotteiden myyntiä toisen valtion alueella tullien ulkopuolisilla esteillä, kuten asettamalla määrällisiä rajoitteita, vaatimalla sertifioinnin toistamista joka valtiossa, jättämällä patentteja tunnustamatta, vaatimalla tietynlaisia pakkauksia tai merkintöjä yhteismarkkinoiden ulkopuolelta tuotaville tuotteille ja niin edelleen.
<P>
Ensimmäinen askel, joka voisi auttaa sekaannuksen tai jopa tavaroiden vapaan liikkuvuuden keinotekoisten esteiden poistamisessa, on parantaa tietoisuutta. Siksi olen tyytyväinen pyrkimykseen perustaa jäsenvaltioihin yksi tai useampi tuoteyhteyspiste. Niiden päätarkoitus on tarjota tietoa muissa jäsenvaltioissa käytössä olevista teknisistä säännöistä.
<P>
Ehdotus käsittelee myös todistustaakkaa. Näissä puitteissa se käsittelee myös teknistä menettelyä, joka voi johtaa tuotteen pääsyn toisen jäsenvaltion markkinoille kieltämiseen huolimatta siitä, että se on lainmukaisesti kaupan toisessa valtiossa tai alkuperäjäsenvaltiossa. Menettely kokonaisuudessaan perustuu yksittäisten jäsenvaltioiden toimivaltaisten viranomaisten välisen vuoropuhelun parantamiseen. Tehokkaampi tiedonvälitys on keskeinen osio, kun kyseessä on tuotteen myynnin kieltämisestä kohdemarkkinoilla aiheutuvien riskien estäminen.
<P>
Muuten kiitettävässä aloitteessa ongelmana on se, että sillä pyritään kattamaan direktiivin kattama suuri määrä tuotteita. Olisi lapsellista olettaa, että samanlaista tai jopa täysin samaa lähestymistapaa voidaan soveltaa teollisiin tuotteisiin, kuten autoihin, ja vaatteisiin, kenkiin ja elintarvikkeisiin. Vaikka kannatankin yhtenäistä lähestymistapaa, olen vakuuttunut siitä, että yksittäisille tuotteille on pidettävä yllä erityiskohteluita. En näe mitään vaikeuksia yhdenmukaistetulla alalla, mutta ennemminkin sellaisten tuotteiden kohdalla, joiden vaatimuksia ei ole yhdenmukaistettu.
<P>
Asetuksessa säädetään taloudellisille toimijoille 20 päivän määräaika, jossa niiden on vastattava toimivaltaisten kansallisten viranomaisten päätöksiin. Tämä perustuu niin kutsuttuun julkiseen etuun, joka vaatii, että tuote on vedettävä markkinoilta tai kiellettävä tai joissakin tapauksissa siihen on tehtävä muutoksia, ennen kuin sen pääsy markkinoille sallitaan. Ehdotuksen myönteinen piirre on kansallisten oikeusviranomaisten päätösten tarkistamismahdollisuuden korostaminen. Mielestäni ehdotuksen, jota kannatan kokonaisuudessaan, ainoa epäselvä kohta on viittaus perustamissopimukseen. Esimerkiksi rahoitusselvityksen 5.2 artikla on otsikoitu ”Yhteisön osallistumisesta saatava lisäarvo, ehdotuksen johdonmukaisuus muiden rahoitusvälineiden kanssa sekä mahdolliset synenergiaedut”. Jos ehdotuksella viitataan Lissabonin sopimukseen, pidän tätä epäasianmukaisena, koska Lissabonin sopimuksen ratifiointiprosessi on vasta alkanut.
<P>
Lopuksi haluaisin esittää, että mielestäni asetus auttaa estämään testien ja sertifikaattien jatkuvaa päällekkäisyyttä, joka johtuu siitä, että yksi jäsenvaltio pitää toisen sertifikaatteja riittämättöminä. Aiemmin työskentelin vientiyrityksen edustajana ja koin käytännössä tällaisia vaikeuksia ja uskon nyt, että kyseessä oleva ehdotus auttaa välttämään niitä.
<SPEAKER ID="030" NAME="Godfrey Bloom">
IND/DEM-ryhmän puolesta. - (EN) Arvoisa puhemies, uskon että saan anteeksi sen, että luulin eksyneeni Hollywoodin Oscar-gaalaan tässä aiemmin: kaikki onnittelevat toisiaan, taputtavat selkään, aivan mahtavaa! Alexander Stubb onnistui kiittämään ilmeisesti kaikkia, mutta luulen että hän unohti isoäitinsä. Kyllä, unohdit isoäitisi, Alexander Stubb.
<P>
Mielenkiintoista, eikö totta? Me yhdenmukaistamme, homogenisoimme, sääntelemme, säädämme lakeja. Ihan kuin tällä toimielimellä olisi maaninen tarve todistaa arvonsa pelkästään toiminnalla: hyvä, huono, keskinkertainen. Meidän täytyy näyttää kiireisiltä. Täällä oletetaan, että eurooppalainen kansalainen on kuin jokin kehittymätön lapsi, ja me olemme hyvää tarkoittavat, mutta arvovaltaiset vanhemmat: tiedämme kaiken ja hallitsemme kaikkea. Mutta emme me tiedä, vai mitä? Tämän parlamentin kaupallinen kokemus on säälittävä. Urapoliitikkoja, palkkalaisia, kaikki ilman kunnon ymmärrystä ulkopuolisesta maailmasta, tuotamme maanisesti puutteellisia ja vaarallisia lakeja ja samalla ahneesti imemme julkista nisää naurettavan asemamme varjolla.
<P>
Nousevat valtiot, kuten Intia ja Kiina, jotka ottavat tuotantoa haltuunsa tälläkin hetkellä, varmasti tuijottavat meitä ihmeissään. Maailmanlaajuinen kilpailu kaupassa ei eroa jalkapallopelistä. Nousevat valtiot katselevat, kun me kokoonnumme kentälle asemiin, pilli viheltää, ja me alamme uutterasti potkia palloa omaan maaliimme. Kylläpä ne nauravat makeasti meidän selkämme takana. Ei sillä, että tällä parlamentilla olisi yhtään legitimiteettiä jäljellä, kun perustuslakia runnotaan läpi vastoin kansan tahtoa. Mutta niiden päivä tulee, ja luodit lentelevät meidän puutarhaamme, ja olemme sen todellakin ansainneet.
<SPEAKER ID="031" NAME="Jean-Claude Martinez" AFFILIATION="NI">
(FR) Arvoisa puhemies, toivottaessani Malcolm Harbourille hyvää syntymäpäivää minun on samalla todettava, että vaikuttaa siltä, että olemme matkanneet ajassa 90-luvulle. Silloin tehtailimme kiireellä yhtenäismarkkinoita valmistelevaa lainsäädäntöä ja ilmeisesti olemme edelleen samassa tilanteessa, koska tänään käsittelemme kahta uutta asetusta ja yhtä päätöstä, jotka liittyvät tavaroiden vapaan liikkumisen varmistamiseen. Tosiasioista ei voi kiistellä, ja tosiasia on se, että hallitukset ovat kiinnostuneita suojelusta, tai oikeammin protektionismista. Tekniset standardit, lomakkeiden täyttäminen ja turvallisuusvaatimukset muodostavat kaikki tullien ulkopuolisia esteitä. Esimerkiksi Ranska suojeli autoteollisuuttaan ja rajoitti ulkomaisten autojen määrää teillämme vaatimalla vuosien ajan, että ajovalojen oli oltava keltaiset, ei valkoiset.
<P>
Nyt komissio ehdottaa yhteisiä puitteita vapaille markkinoille, joilla myydään polkupyöriä ja tikkaita, joilta isät voivat pudota, leluja, jotka aiheuttavat lapsille kuoleman vaaran, vedenkeittimiä, jotka keittävät heidän äitinsä, ja erilaisia laitteita, joilla mummut ja papat voivat saada sähköshokkihoitoa.
<P>
Vaikutelmamme 23 vuotta Euroopan yhtenäisasiakirjan allekirjoittamisen jälkeen oli, että kaikki oli valmista: että vuonna 1979 annettu Cassis de Dijon -tuomio, jota seurasi muutama sata tuomioistuimen päätöstä, oli varmistanut sen, että kaikki tunnustaisivat vastavuoroisesti toistensa tuotteet. Me olimme väärässä. Yhtenäismarkkinat ovat edelleen moninaiset markkinat, ja siten poistaakseen teknisen ja oikeudellisen pilkun viilauksen, joilla ovelasti tuodaan raja-aidat takaisin, komissio ehdottaa sellaisen periaatteen hyväksymistä, jolla sälytetään kustannukset maahantuojien kannettaviksi: maahantuojat ovat vastuussa tuomiensa tuotteiden turvallisuudesta, ja todistustaakka käännetään.
<P>
Käsissämme olevat tekstit toistavat itsestäänselvyyksiä: niissä perustellaan uudelleen vastavuoroisen tunnustamisen käsitettä; niissä kumarretaan nimilaputtamismanialle, jota nimitetään CE-merkinnän kiinnittämiseksi, ja sen hyväksytyille ulottuvuuksille ja rangaistuksille sen väärinkäytöstä; ja 15 vuotta rajojen ja tullien poistamisen jälkeen esittelijämme André Brie kehottaa lisäämään tulliviranomaisten määrärahoja. Tullimiesten palauttaminen vapaakauppa-alueelle on jo melko saavutus, vaikka ilmeisesti Adam Smith, tuo vapaakaupan johtotähti, vietti viimeiset vuotensa kierrellen kotikaupunkiaan isänsä tullivirkailijan univormussa!
<P>
Joten tehkäämme samoin! Palautetaan tullivirkailijat lippahattuineen kaikkineen. Joudumme luultavasti tuomaan lakit Kiinasta, mutta ainakin voimme varmistaa, että ne ovat turvallisia. Emmehän toki haluaisi vastuuta yhdenkään komission jäsenen auringonpistoksesta!
<SPEAKER ID="032" NAME="Andreas Schwab" AFFILIATION="PPE-DE">
(DE) Arvoisa puhemies, hyvät naiset ja herrat, myös minun olisi aluksi kiitettävä esittelijöitä ja parlamentin muita jäseniä, jotka ovat työskennelleet tämän monimutkaisen tiedoston kanssa, mutta tässä tilanteessa haluan aloittaa eri äänensävyssä. Yksi sellainen henkilö, jota en todellakaan kiitä, on Godfrey Bloom, joka ei puheenvuorossaan lisännyt mitään rakentavaa tähän keskusteluun. Tässä suhteessa hän on epäonnistunut omassa pyrkimyksessään keventää taakkaa Euroopan kansalaisten harteilla. Toivon, että sallitte minun kuitenkin lausua uudelleen syntymäpäiväonnitteluni, jotka ilmaisin eilen illalla ystävälleni Malcolm Harbourille.
<P>
Nähtäväksi jää, onko tämä paketti hyvä syntymäpäivälahja. Meidän on odotettava ja seurattava, kuinka jäsenvaltiot panevat täytäntöön neuvoston kanssa nyt tekemämme päätökset. Tahdon ilmaista vilpittömät kiitokseni teille Andrej Vizjak, kaikista ponnisteluistanne tässä asiassa, mistä puhuimme Sloveniassa, ja haluan kiittää myös komission jäsen Günter Verheugenia. Paljon tulee liittymään lausekkeeseen, jonka valmisteli Alexander Stubb, joka ansaitsee kunnian sen sujuvasta läpimenosta parlamentissa. Viittaan todistustaakan kääntämiseen sisämarkkinoiden yhdenmukaistamattoman alan osalta. Tämä on periaate, joka helpottaa suuresti elämää sisämarkkinoilla mahdollisimman vähäisen byrokratian ansiosta erityisesti pienille ja keskisuurille yrityksille.
<P>
Toivon, että kaikki jäsenvaltiot ovat ymmärtäneet sen, mihin ne ovat ryhtyneet. Enää pienten yritysten omistajien tai valmistajien ei tarvitse kysyä hallituksilta, voiko tuotteita tuoda maahan, vaan jäsenvaltioiden pitää tästä lähtien todistaa, että kaikki niiden asettamat säännökset ovat tarpeellisia ja oikeasuhtaisia. Voin taata, että jotkin jäsenvaltiot heräävät karuun todellisuuteen tässä asiassa. Joka tapauksessa tämä on rohkaiseva viesti sisämarkkinoille ja niillä toimiville pienille ja keskisuurille yrityksille.
<P>
Olen myös todella kiitollinen Arlene McCarthylle ja Janelly Fourtoulle siitä tiedosta, että tässä parlamentissa ei alettu pohtia CE-merkintää vasta, kun uutta lähestymistapaa koskeva puitelainsäädäntö hyväksyttiin. Sitä vastoin aina, kun viime vuosina on keskusteltu CE-merkintään liittyvistä direktiiveistä, olemme jatkuvasti kysyneet, antaako CE-merkintä, joka, kuten tiedämme, oli aluksi tarkoitettu ainoastaan markkinavalvontaelimien käyttöön, kuluttajille sen tiedon, jota he haluavat tuotetta ostaessaan. On sanomattakin selvää, että on erittäin vaikeaa vetää raja kuluttaja- ja teollisuustuotteiden välille. Olemme tietenkin tietoisia tarpeesta löytää edullinen ratkaisu, joka ei aiheuta lisäbyrokratiaa. Samanaikaisesti olemme kiitollisia, arvoisa Günter Verheugen, että pyritte toteuttamaan tutkimuksen, jota meidän valiokuntamme yksimielisesti kannattaa. Toivomme, että tässä tutkimuksessa löytyy luotettavia todisteita, jotka mahdollisesti osoittavat, että CE-merkintä nykyisessä muodossaan ei anna kuluttajille kaikkea heidän tarvitsemaansa tietoa.
<SPEAKER ID="033" NAME="Barbara Weiler" AFFILIATION="PSE">
(DE) Arvoisat puhemies, komission jäsen ja neuvoston puheenjohtaja, hyvät naiset ja herrat, noin vuosi sitten, 14. helmikuuta, Euroopan komissio esitti tätä uutta tavaroita koskevaa toimenpidepakettia koskevan ehdotuksen antaakseen sisämarkkinoiden kaupalle piristysruiskeen. Se tosiasia, että olemme saaneet paketin valmiiksi tänään, hieman alle vuodessa, on uskoakseni osoitus asiasta vastanneen tiimin hyvin nopeasta ja tehokkaasta toiminnasta. Parlamentin jäsenet, jotka istuvat siellä takana, äärioikealla, jos sen näin voisi sanoa, eivät panneet tikkua ristiin, ja heidän osallistumisensa antoi vaikutelman, että he eivät edelleenkään tiedä, mistä tässä paketissa on kyse.
<P>
Minut yllätti tämän keskustelun kuluessa sisämarkkinoilta edelleen löytyvien esteiden määrä, kun otetaan huomioon, että Jacques Delors antoi lähtölaukauksen yhtenäismarkkinoille jo vuonna 1992. On ällistyttävää nähdä ne todelliset vaikeudet, joita pienet ja keskisuuret yritykset kohtaavat pyrkiessään toisen EU:n jäsenvaltion markkinoille. Komission mukaan tähän pakettiin sisältyy toimenpiteitä, jotka koskettavat 22 teollisuudenalaa, jotka tuottavat vuodessa yhteensä noin 1500 miljardia euroa.
<P>
Olemme pystyneet varmistamaan, että tulevaisuudessa markkinavalvontajärjestelmän kehittäminen perustuu yhdenmukaisiin lähtökohtiin, ja tämä on oleellista. Kun markkinat ovat avoimet, on valvontajärjestelmien oltava toiminnassa. Vaaralliset tavarat on helpompi havaita ja tehdä turvallisiksi, ja vilpillisiä toimintoja voidaan tutkia kohdistetusti, ja lainrikkojat voidaan asettaa syytteeseen. Kuten muut puhujat ovat sanoneet, eivät ainoastaan tuottajat, vaan myös maahantuojat joutuvat tulevaisuudessa vastuuseen. Tästä ei tule kuollutta kirjainta, koska myös noudattamatta jättämisestä seuraavat rangaistukset määritellään vastuuta koskevassa säännöksessä.
<P>
Tämä markkinavalvontajärjestelmä on suuri voitto niille pelaajille, jotka jo noudattavat sääntöjä, koska se parantaa huomattavasti mahdollisuuksia havaita mustat lampaat valmistajien ja maahantuojien joukossa. Olin yllättynyt kuullessani, että tähän saakka tulliviranomaiset ja markkinavalvontaelimet eivät ole tienneet lähes mitään toistensa toiminnasta. Tällainen salailu ja liikesalaisuuksien oletettu suojelu loppuu tässä ja nyt.
<P>
CE-merkinnän osalta olen tyytyväinen siitä, että parlamentti on kulkenut omia teitään. Emme taipuneet kuluttajajärjestöjen hätäisiin vaatimuksiin luopua CE-merkinnästä tai komission kehotukseen tarpeettomasti parantaa sitä. Nämä eivät olleet oikeita reittejä. Uskoakseni olemme valinneet parhaan tien eteenpäin.
<P>
Joidenkin tahojen painostuksesta parlamentti myös turvasi kansalliset turvamerkinnät, sekä saksalaisen että muita, kunnes löydämme ihanteellisen vaihtoehdon.
<P>
Sosiaalidemokraattina olen ylpeä siitä, että yksi erityinen periaate on sisällytetty sekä päätöslauselmaamme että itse asetukseen. Tarkoittamani kohta oli jotakuinkin kiistanalainen viime hetkeen saakka, mutta onnistuimme muuttamaan sen niin, että akkreditointielimet eivät saa kilpailla toisiaan vastaan ja että niiden julkinen tehtävä on niin sanotusti pyhä. Uskoakseni tästä myös vallitsi yhteisymmärrys. Paremman läpinäkyvyyden tarve oli meille kaikille tärkeä.
<P>
On hämmästyttävää todeta, kuinka vähän yhteistyötä vieläkään tehdään, ja uskoakseni tämä paketti parantaa myös julkisviranomaisten yhteistyön mahdollisuuksia.
<P>
Päätän muutamaan sanaan paketista kokonaisuutena. Se on voitto Euroopan yrityksille ja kansalaisille. Monet asiat helpottuvat, monet prosessit muuttuvat vähemmän byrokraattisiksi, ja siten tietenkin edullisemmiksi, ja silti luomme kuluttajille paremman turvallisuustason. Lainatakseni liiketalouden ilmaisua tätä voidaan perustellusti pitää tilanteena, jossa kaikki voittavat.
<SPEAKER ID="034" NAME="Toine Manders" AFFILIATION="ALDE">
(NL) Arvoisa puhemies, erittäin lämpimät onnittelut esittelijöille Alexander Stubbille, Christel Scahldemoselle ja André Brielle siitä ripeästä ja rakentavasta tavasta, jolla he suorittivat tehtävänsä. Tällaista lainsäädäntötyön kuuluisi olla: nopeaa ja vakaata. Kiitokset myös komissiolle ja puheenjohtajavaltiolle.
<P>
EU perustettiin juuri tämänlaisen lainsäädännön vuoksi, ja on hyvä, että annamme huomattavan vahvistuksen taloudelle, erityisesti pk-yrityksille. Saamme paljon valituksia pieniltä yrityksiltä, koska niiden vienti- ja muuta liiketoimintaa vaikeuttavat tosiasialliset esteet rajoilla, vaikka yhtenäismarkkinoista niin kovasti puhutaankin. Tämä merkitsee vakaampaa perustaa Euroopan unionille. Pienet yritykset ovat kuitenkin taloutemme peruspilari ja tämä on myös se ala, joka tarjoaa työpaikkoja, joita niin kovasti Euroopan unionissa tarvitsemme.
<P>
Myös jäsenvaltioille tämä luo terveemmän pohjan, koska säästämme huomattavasti hallinnollisissa kuluissa, 150 miljardia euroa vuodessa. Tämän vuoden talousarvio on 120 miljardia. Joten yksikään jäsenvaltio ei saisi sanoa, että unioni on liian kallis, koska niille itse asiassa jää ylimääräistä rahaa. Meillä ei ole täällä laumoittain tiedotusvälineiden edustajia välittämässä tätä ilouutista, mutta mielestäni se on mainitsemisen arvoinen.
<P>
Liberaalidemokraatteina olemme tietenkin todella tyytyväisiä nähdessämme yhtenäismarkkinoita vahvistettavan. Dynaamisempi talous tarkoittaa vauraampaa Eurooppaa, ja siitä on etua liiketalouden toimijoille ja kuluttajille eli myös Euroopan unionille.
<P>
En käytä kaikkea sallittua aikaa, koska monet muut puhujat ovat jo ylistäneet tämän paketin sisältöä. En siis puutu teknisiin seikkoihin. Tämä on hieno työsuoritus. Toivon, että voimme hyväksyä sen yksimielisesti ja että se tulee voimaan hyvin pian.
<P>
Nyt kun todistustaakan kääntäminen on käytössä, komissiolla on hyviä keinoja käytössään sellaisten jäsenvaltioiden varalle, jotka käyttävät väärin markkinoiden suojelumenettelyjä. Toimenpiteisiin ryhdytään sellaisissa tapauksissa nopeasti ja asianmukaisesti. Uskonkin, että tämä toimii hyvin.
<SPEAKER ID="035" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, Euroopan unioni on runsas kokoelma arvoja, kokemuksia ja historiallista sekä sosiaalista monimuotoisuutta. Meillä on eroja, ei ainoastaan menneissä kokemuksissamme, vaan myös nykyisissä laeissa ja velvoitteissa, jotka vaikuttavat eurooppalaisiin toimielimiin, työpaikkoihin ja kansalaisiin.
<P>
Elämme syvän sosiaalisen, taloudellisen ja kulttuurisen muutoksen aikaa, ja sillä valitettavasti on tiettyjä kielteisiä vaikutuksia. Mutta se on myös pannut alulle monia hyviä ja myönteisiä kehityskulkuja, joihin lukeutuu pääoman, tavaroiden ja palveluiden vapauttaminen ja henkilöiden vapaa liikkuvuus. Vaikka tämä kehitys luo sopivat puitteet taloudelliselle toiminnalle, voimme myös huomata pääoman usein menevän ihmisten edelle vaarantaen heidän terveytensä tai jopa henkensä.
<P>
Meidän onkin vahvistettava kaikkia mahdollisia valvontamenettelyjä. CE-järjestelmää on vahvistettava sekä meidän rajoillamme, kuten jotkut parlamentin jäsenet ovat maininneet, että myös sisämarkkinoillamme, ja erityisesti kauppaverkostoissa. Super- ja hypermarkettien tuottamien tuotteiden valikoima uhmaa mielikuvitusta, ja tämä tärkeä tosiasia on otettava huomioon. Meidän on pidettävä mielessämme merkintäjärjestelmän lisäksi myös muut saatavilla olevat keinot parantaa kuluttajien tietotasoa ja kykyä valita tavaroiden välillä.
<SPEAKER ID="037" NAME="Kathy Sinnott" AFFILIATION="IND/DEM">
(EN) Arvoisa puhemies, näillä mietinnöillä pyritään kehittämään tuotemarkkinoiden sääntelyä, erityisesti tiukentamalla CE-merkinnän tunnistamista ja estämällä merkinnän väärinkäyttö. Kaikki tämä on myönteistä, mutta puheenvuorossani aion poiketa hieman alalle, joka näissä mietinnöissä on jätetty huomiotta, mutta joka mielestäni on todella oleellinen keskusteltaessa tuotteista.
<P>
Ehdotettujen erilaisten toimenpiteiden tarkoitus on rohkaista ihmisiä ostamaan tuotteita ja ostaessaan valitsemaan eurooppalaisia tuotteita. Kuinka voimme sovittaa yhteen tämän kuluttamisen rohkaisemisen ja tarpeen käyttää resursseja viisaasti? Eli olisi ymmärrettävä, että ne on jaettava sekä maailmanlaajuisesti että tulevien sukupolvien kanssa.
<P>
Jotkin jäsenvaltiot keskittyvät ensisijaisesti taloutensa rakentamiseen, mutta toisille vastuullinen ympäristöstä huolehtiminen on yhtä tärkeää kuin kauppa. Nämä valtiot pyrkivät sovittamaan yhteen kilpailukykyisen kaupan ja hyvän, kestävän elintason ja tuotteiden käytön. Energiatehokkuus sekä kierrätysmateriaalien ja lievästi myrkyllisten materiaalien käyttö ovat kaikki askelia oikeaan suuntaan, mutta tärkeä lisä on suunnitellun vanhentamisen poistaminen. Suunniteltu vanhentaminen tarkoittaa sellaisten tuotteiden tietoista luomista, jotka eivät kestä kulutusta ja joita ei voi korjata.
<P>
Ostaessani mikroaaltouunin valitsin tarkoituksella laadukkaan, jotta se kestäisi kauan. Se kesti kaksi vuotta. Kun vein sen takaisin, minulle sanottiin, että sitä ei kannata korjata ja että ei ole ketään, joka sen korjaisi. Ostin sitten uuden hyvän uunin. Se kesti kaksi vuotta. Nyt ostan uuden halvimman mahdollisen mikrouunin joka vuosi, ja sitten se heitetään pois.
<P>
Meidän on oltava tarkkoina yhdenmukaistamisen kanssa, jotta jätämme vastuullisille maille mahdollisuuden kieltää tuotteet, jotka on suunniteltu vanhenemaan ennen aikojaan ja että rohkaisemme valtioita sallimaan vain kestäviä ja korjattavia tuotteita, koska juuri nämä valtiot hautautuvat jätevuorten alle ennemmin tai myöhemmin.
<SPEAKER ID="038" NAME="Zita Pleštinská" AFFILIATION="PPE-DE">
(SK) Hyvät naiset ja herrat, olen nauttinut tämänpäiväisestä hyvästä ilmapiiristä sisämarkkinoita koskevan keskustelun aikana ja haluaisin kiittää kaikkia, jotka ovat siihen osallistuneet. Tietenkin demokratiaan kuuluu, että kuuntelemme myös vastakkaisia näkökulmia, kuten työtoverini Godfrey Bloomin ilmaisemaa kannanottoa.
<P>
Minulla on poika nimeltä Andrej, mistä syystä tiedän, että tämä nimi kuuluu henkilölle, joka on vahva ja voimakas. Tämän nimen kantaja, ministeri Andrej Vizjak, antaa tälle keskustelulle hyvin voimakkaan dynamiikan. Haluaisin huomauttaa, että ei ole tavanomaista, että neuvosto on edustettuna tällaisissa keskusteluissa. Toimivien eurooppalaisten sisämarkkinoiden perusehto on esteiden poistaminen taloudellisten toimijoiden tieltä ja suotuisten olosuhteiden luominen yhtiöille, erityisesti 23 miljoonalle pienelle ja keskisuurelle yrityksellemme. Monien kehitysmaiden tuotteiden osalta meidän on löydettävä ratkaisuja globalisaation aiheuttamiin haasteisiin.
<P>
Yksi mahdollinen ratkaisu on varmistaa selkeällä lainsäädännöllä, että kaikki Euroopan markkinoille tuotavat tuotteet noudattavat samoja turvallisuusvaatimuksia kuin unionin alueella valmistetut tuotteet. Tuotteiden kaupan pitämistä koskevan lainsäädäntöpaketin perusperiaatteina ovat valmistajien vastuu varmistaa, että heidän tuotteensa ovat eurooppalaisten lakien mukaisia, ja toisaalta jäsenvaltioiden vastuu varmistaa Euroopan unionin markkinoiden valvonta. Minun täytyy myöntää, että eurooppalainen standardointi tuli minulle läheiseksi aiheeksi ollessani parlamentin esittelijänä eurooppalaisen standardoinnin rahoittamista koskevissa kysymyksissä, ja tunnen yhä samoin.
<P>
Ymmärrän tämän merkittävän politiikan tärkeyden ja olen tyytyväinen komission jäsen Verheugenin osallistumiseen. PPE-DE-ryhmän esittelijänä keskityin myös Christel Schaldemosen mietinnön tarkistuksiin, jotka koskivat maahantuojien vastuun lisäämistä, pienten ja keskisuurten yritysten hallintotaakan vähentämistä ja niin kutsutun uuden lähestymistavan säilyttämistä tuotteiden kaupan pitämisen perusviitekehyksenä. Huomautin myös tarpeesta toteuttaa tehokkaampia tiedotuskampanjoita kuluttajien tietoisuuden lisäämiseksi: tämä on kulmakivi lisättäessä kuluttajien luottamusta EU:n sisämarkkinoihin.
<P>
Tarkistuksissani keskityin erityisesti kuluttajiin ja heidän suojelemiseensa terveydelle vaarallisilta tuotteilta. Käytännöllisellä tasolla on nähtävissä, että nykyisellään CE-merkintä ei tarjoa riittävää takuuta tuotteen turvallisuudesta. Tämän vuoksi olemme pyrkineet tämän lainsäädäntöpaketin avulla tekemään CE-merkinnästä merkityksellisemmän, ottamaan käyttöön rangaistuksia sen väärinkäytöstä, tiukentamaan sen myöntämiseen liittyviä sääntöjä ja tekemään markkinavalvontajärjestelmästä huomattavasti tehokkaamman.
<P>
Sovittuun kompromissiin sisältyy joidenkin CE-merkintää koskevien artikloiden siirtäminen asetukseen. Tämä on hyvin myönteistä. Loppuyhteenvedoksi kiitän Christel Schaldemosea ja muita esittelijöitä heidän rakentavasta yhteistyöstään, joka on auttanut meitä yhdenmukaistamaan termistön, prosessit ja noudattamisen arviointimallit niin, että voimme käyttää niitä kaikkien eurooppalaisten kuluttajien hyödyksi tarkistaessamme alakohtaisia direktiivejä, erityisesti kauan odotettua leluja koskevaa direktiiviä.
<SPEAKER ID="039" NAME="Mia De Vits" AFFILIATION="PSE">
(NL) Arvoisat puhemies, komission jäsen ja Andrej Vizjak, hyvät naiset ja herrat, kiitokseni kaikille panoksestanne ja erityiskiitokset esittelijä Alexander Stubbille, joka todella avuliaasti otti meidät varjoesittelijät mukaan keskustelun kaikkiin vaiheisiin. Kiitos siitä.
<P>
Tavaroita koskevan paketin hyväksyminen on suuri askel kohti eurooppalaisia tavaroiden yhtenäismarkkinoita, ja nämä kolme mietintöä muodostavat kokonaisuutena välineet, jotka tarvitsemme saadaksemme yhtenäismarkkinat toimimaan kunnolla. Meillä on vastavuoroisen tunnustamisen periaate, mutta se toimii pääasiassa teorian tasolla. Aivan liian usein periaatetta ei huomioida. Yhtenäismarkkinat eivät nykyään toimi, niin kuin Jacques Delors suunnitteli neljännesvuosisata sitten. Komission laskujen mukaan tuotteiden myyminen toisen jäsenvaltion markkinoilla maksaa yrityksille 2-10 prosenttia enemmän, koska vastavuoroisen tunnustamisen periaatetta ei sovelleta asiaankuuluvasti. Todellakin, kuten tekin laskitte, Alexander Stubb, tämä aiheuttaa unionille 150 miljardin lisälaskun vuosittain. Tämä on huono asia sekä yrityksille ja niiden työntekijöille että kuluttajille, joiden on tämän seurauksena maksettava korkeampia hintoja. Olikin siis jo aika pyyhkiä pölyt vastavuoroisen tunnustamisen periaatteesta ja alkaa soveltaa sitä kunnolla. Tästä johtuu tämän tiukasti suunniteltu todistustaakan kääntämisen sisältävä menettely, jonka mukaan komissiota on tiedotettava jäsenvaltion tekemästä päätöksestä menettelyn lopuksi. Toivon, että komissio myös ryhtyy toimiin, jos menettelyn lopuksi vaikuttaa vielä löytyvän joitakin pieniä sääntöjä, jotka eivät perustu puolueettomiin kriteereihin.
<P>
Yksi tai kaksi asiaa tulevaisuuden varalle: kansallisten valvontaviranomaisten tiukat laatuvaatimukset ovat askel eteenpäin, mutta lopulta meidän on kuitenkin kehitettävä valvonnan osalta rajat ylittävää yhteistyötä. Kävimme sisämarkkinavaliokunnan kanssa tutustumassa Antwerpenin satamaan, jossa näimme tullipalveluiden pyytävän lisää määrärahoja, mikä on jäsenvaltioiden asia, mutta ne kaipasivat myös lisää rajat ylittävää yhteistyötä, ja tässä on meille työsarkaa tulevaisuudessa.
<P>
Toiseksi, me saimme suuremman selvyyden CE-merkinnän osalta, mutta yhdyn Arlene McCarthyn ja Evelyne Gebhardtin mielipiteeseen siitä, että meidän on valmisteltava todellista turvallisuusmerkintää tulevaisuudessa. Iloitsen komission jäsen Verhaugenin myönteisestä vastauksesta tämän osalta. Vastavuoroisen tunnustamisen on toimittava paremmin, ja kaikkien osapuolten, myös jäsenvaltioiden ja komission, on hyväksyttävä vastuunsa. Mutta se on siltikin vain toiseksi paras vaihtoehto. Haluamme tulevaisuudessa nähdä yhdenmukaistavia lakiesityksiä tavaroiden yhtenäismarkkinoiden valmiiksi saattamiseksi.
<SPEAKER ID="040" NAME="Frédérique Ries" AFFILIATION="ALDE">
(FR) Arvoisa puhemies, kaikella kunnioituksella Godfrey Bloomia kohtaan, joka on jo paennut istuntosalista, minun on lisättävä ääneni kiitosten kuoroon ja ylistettävä kolmea yhteisesittelijäämme ja kiitettävä heitä siitä ajasta ja periksiantamattomuudesta, jotka he ovat uhranneet tämän oikeudenmukaisen kompromissin saavuttamiseksi, jotta eurooppalaiset valmistajat ja kuluttajat voisivat kaikki hyötyä.
<P>
Kun otamme huomioon, että minulla on vain kaksi minuuttia aikaa ja että puhun ympäristövaliokunnan jäsenenä, antanette minulle anteeksi sen, että keskityn oleellisimpiin kysymyksiin, ja erityisesti CE-merkintäjärjestelmään. Seitsemän kuukautta Mattel-tapauksen ja yli 20 miljoonan Kiinassa valmistetun, CE-merkinnällä varustetun, lelun markkinoilta poisvetämisen jälkeen, kuten olemme jo kuulleet, unioniin on kohdistunut enemmän painostusta kuin koskaan ennen merkintäjärjestelmän kehittämiseksi. Viime vuosina unioni on ajanut joustavaa, vapaaehtoista järjestelmää, joka perustuu niin kutsutulle uudelle lähestymistavalle, joka on menetelmä, jolla epäilemättä on etunsa, mutta joka eristyksissä käytettynä voi olla vähemmän tehokas, jos tietyt valmistajat kiinnittävät CE-merkinnän kunnioittamatta sitä koskevia sääntöjä ja siten saattavat kuluttajat selvään vaaraan.
<P>
Siksi tämä toimenpidepaketti on oleellinen: se antaa ongelmaa käsitteleville viranomaisille, eli hyväksynnästä ja sertifioinnista vastaaville elimille ja tullipalveluille, ne aseet, jotka ne tarvitsevat vastustaessaan CE-merkintäjärjestelmän väärinkäytöksiä.
<P>
Ei ole sattuma, että Euroopan parlamentti on jo useammin kuin kerran puhunut - viimeksi lelujen turvallisuutta koskevan päätöslauselman puitteissa syyskuussa 2007 - tiukemman markkinavalvonnan puolesta. Esittelijämme André Brie antoi tälle merkittävän painoarvon.
<P>
Niinkin kauan sitten kuin tammikuussa 2004, Peter Liesen, Karin Scheelen ja myös Claude Turmesin tuella paheksuin energiaa käyttävien tuotteiden ekologista suunnittelua koskevaan direktiiviin liittyvässä mietinnössäni puutteita hyvin useiden tuotteiden turvallisuudessa ja tiettyjen, sekä pakollisten että vapaaehtoisten, merkintäjärjestelmien epäluotettavuutta. Neljän vuoden jälkeen vaikuttaisi siltä, että emme ole edistyneet paljoa, ja minun on sanottava niiden monien ammattilaisten puolesta, jotka ovat lähestyneet meitä asian tiimoilta, että tämä on suuri harmi.
<P>
Kaikki sellaiset toimenpiteet, jotka lisäävät oikeusvarmuutta ja antavat lisäapua teollisuudenharjoittajille ja pk-yrityksille, ovat tietenkin tervetulleita. Mielessäni on mietinnössä julkistettu paikallisten tuoteyhteyspisteiden järjestelmä sekä Alexander Stubbin tämän aamuinen ilmoitus henkilökohtaisesta tiedotuspisteestään. En tiedä, aikooko hän kutsua sitä nimellä Stubb/pk-yritykset.com, mutta toivotan hänelle onnea yritykseen ja minun on sanottava, että jaan työtovereideni huolen, joka ilmaistiin suullisessa kysymyksessä, liittyen lisämerkintään ja sen yhteensovittamiseen nykyisen järjestelmän kanssa.
<P>
Yhdyn täysin Arlene McCarthyn ilmaisemaan huoleen, jota hän havainnollisti kuvaavalla esimerkillä vedenkeittimestä, ja olen kiitollinen komission jäsenelle siitä, että hän ilmaisi tässä kysymyksessä edistytyn.
<P>
Arvoisa puhemies, yhteenvetona huomauttaisin, että säännöt, joita täällä perustamme, ovat arvokkaita vain, jos eurooppalaiset tuottajat ja jakelijat, ja mitä oleellisimmin, kuten Mia De Vits juuri huomautti, myös kolmansien maiden taloudelliset toimijat, erityisesti maahantuojat, noudattavat niitä, kuten niiden tietysti pitäisi.
<SPEAKER ID="041" NAME="Wiesław Stefan Kuc" AFFILIATION="UEN">
(PL) Arvoisa puhemies, muutamien viime vuosien aikana on ollut yhä enemmän tapauksia, joissa tuotteita, jotka eivät täytä EU:n standardeja, on tuotu EU:n markkinoille. Kyse ei ole ainoastaan kiinalaisista leluista. Tuholaismyrkkyjä, kasvinhoitotuotteita ja jopa lääkkeitä kopioidaan, ja sen lisäksi, että ne eivät suojele tai paranna, ne ovat useissa tapauksissa itse asiassa vaarallisia. Edessämme olevat kolme mietintöä, esittelijöinä André Brie, Christel Schaldemose ja Alexander Stubb, käsittelevät tavaroiden tuomista EU:n markkinoille, teknisten määräysten soveltamista lainmukaisesti kaupan pidettyihin tuotteisiin, ja akkreditointi- ja markkinavalvontajärjestelyjä. Niissä ei loukata tavaroiden vapaan liikkuvuuden perusperiaatetta, vaan mahdollistetaan EU:n markkinoiden ja samalla kansalaistemme suojeleminen.
<P>
Kuten esittelijät sanovat, meidän on varmistettava, että poikkeukset karsitaan ja että ehdotettuja asetuksia ja päätöksiä sovelletaan ja niiden mukaan toimitaan mahdollisimman laajalla alalla. Jos mahdollista, olisi toivottavaa luoda yksi ainoa asiakirja, muiden vastaavien asetusten mallilla, jossa ongelmat käsiteltäisiin tyhjentävästi. Siten välttäisimme perusteluiden ja termien lukuisat toistot, joista voi aiheutua ristiriitaisia tulkintoja. Luonnokset ja mietinnöt, jotka meille on esitetty, ovat erinomainen perusta kattavalle ja yhtenäiselle asiakirjalle.
<SPEAKER ID="042" NAME="Małgorzata Handzlik" AFFILIATION="PPE-DE">
. - (PL) Arvoisa puhemies, onnittelen kaikkia kolmea esittelijää heidän erinomaisista ja rakentavista mietinnöistään. Tavaroiden asettaminen saataville unionin alueella on epäilemättä hyvin vakava asia. Muistamme kaikki viimeaikaiset ongelmat, jotka vaarallisten lelujen tuominen EU:n markkinoille aiheutti. EU:n valvontaviranomaiset eivät havainneet näitä leluja, koska seurantajärjestelmä osoittautui tehottomaksi, niin kuin monessa muussakin tapauksessa on käynyt.
<P>
On entistä yleisempää, että tuottajat kiinnittävät CE-merkinnän tuotteisiinsa ilman mitään valvontaa, ja huolimatta siitä, että kyseessä olevat tuotteet eivät täytä EU:n vaatimuksia. Lisäksi CE-merkintä on usein väärennetty. Nämä ja muut syyt ovat taustalla komission ehdotuksessa tavaroiden tuontia EU:n markkinoille koskevaksi paketiksi.
<P>
Haluaisin kiinnittää huomiota yhteen tämän paketin osista: André Brien mietintöön akkreditoinnista ja markkinavalvonnasta. CE-merkintään liittyvä kysymys, jota käsitellään tässä mietinnössä, vaikuttaa minusta erityisen tärkeältä. Olen ilahtunut siitä, että parlamentin jäsenet ovat asettuneet kannattamaan CE-merkintää pääasiallisena vakuutena EU:n normien noudattamisesta, ja mikä tärkeintä, että he puoltavat sen aseman vahvistamista.
<P>
Toinen tärkeä ongelma, josta on keskusteltu tässä yhteydessä, ovat kansalliset merkinnät EU:n markkinoilla. Haluaisin nyt korostaa, että liittyessään unioniin Puolalle kerrottiin toistuvasti, että sen ei tule sisällyttää toisten maiden turvallisuusmerkintöjä omaan kansalliseen järjestelmäänsä. Noudatimme näitä ohjeita, ja menimme jopa niin pitkälle, että poistimme käytöstä oman B-merkintämme, joka oli puolalainen tuoteturvallisuusmerkintä. Niinpä meille kaikille oli tärkeätä, että uusi lainsäädäntö noudattaa EU:n lähestymistapaa ja kunnioittaa syrjimättömyyden periaatetta kieltämällä uusien turvallisuusmerkintöjen käyttöönoton CE-merkinnän rinnalle.
<P>
Olen mielissäni siitä, että neuvosto, komissio ja parlamentti ovat pitäytyneet tässä kannassa poistamalla asiaa koskevat lausekkeet ja näin säilyttäneet tilanteen ennallaan. Kaikesta huolimatta olen sitä mieltä, että pitkällä aikavälillä meidän tulisi pyrkiä kehittämään CE-merkintää siten, että muut merkinnät voidaan ottaa pois käytöstä, vaikka tämän suuntaista aloitetta on odotettava, kunnes komissio on tutkinut asiaa.
<SPEAKER ID="043" NAME="Anna Hedh" AFFILIATION="PSE">
(SV) Kiitos, arvoisa puhemies. Haluan myös kiittää lämpimästi esittelijöitä erinomaisesta työstä. Heidän työskentelynsä etenemistä oli todella jännittävää seurata.
<P>
Vaikka kannatankin enemmän hallitusten välistä yhteistyötä, ymmärrän, että joissain tapauksissa lakiemme on tarpeen olla unionissa mahdollisimman yhtenäiset. Tavaroiden kaupan pitämistä sisämarkkinoilla koskeva lainsäädäntöpaketti on yksi tällainen tapaus, koska kaikki, mitä tuotamme EU:ssa ja tuomme EU:n alueelle, liikkuu vapaasti sisämarkkinoilla. Minulle kuluttajien turvallisuus markkinoilla on ensisijaista.
<P>
Iloitsenkin esittelijöiden lakipakettiin tekemistä ehdotuksista, sillä ne parantavat komission ehdotuksia monilta kohdin. Esimerkiksi Christel Schaldemose haluaa, että maahantuojat kantavat vastuun siitä, että heidän tuomansa tuotteet noudattavat EU:n sääntöjä.
<P>
Mielestäni tämä on erittäin tärkeätä nyt, kun tarkistamme myös lelujen turvallisuutta koskevan direktiivin niiden ongelmien varjossa, jotka ovat viimeaikoina herättäneet huomiota lelumarkkinoilla. Mielestäni on itsestään selvää, että maahantuojien on oltava vastuussa ja rangaistusuhkan alla, jos ne tuovat maahan vaarallisia tuotteita. Kuka muukaan? Meidän on myös korjattava ja vahvistettava CE-merkintäjärjestelmää. Vaikka juuri tämä kysymys on ollut arkaluontoisin, mielestäni esittelijät ovat edistyneet siinä hyvin.
<P>
Kuten Christel Schaldemose sanoi, CE-merkintäjärjestelmä ei ratkaise kaikkia ongelmiamme sisämarkkinoilla. Mutta monet kuluttajat uskovat nykyään, että CE-merkintä tarkoittaa, että tuotteet ovat turvallisia etenkin lelujen ja laitteiden ollessa kysymyksessä. Arlene McCarthy esitti tästä esimerkin vedenkeittimen ja lelun avulla. Meidän vastuullamme on varmistaa, että merkintäjärjestelmää vahvistetaan ja että markkinavalvonta todellakin toimii kaikissa jäsenvaltioissa.
<P>
Lopuksi korostaisin vielä kerran, että kuluttajien täytyy saada kunniapaikka, koska ilman luottavaisia kuluttajia, jotka tuntevat olonsa turvallisiksi, meillä ei ole myöskään kukoistavia markkinoita.
<SPEAKER ID="044" NAME="Magor Imre Csibi" AFFILIATION="ALDE">
(RO) Sallinette minun tehdä muutaman huomion CE-merkinnästä. Tällä hetkellä sitä käytetään kaikissa sellaisissa tuotteissa, joihin sovelletaan EU:n direktiivejä. Niin kauan kuin tuottajat voivat merkitä useimmat tuotteet ilman minkäänlaista viranomaisen tai itsenäisen elimen järjestämää valvontaa, tämä merkintä ei ole tehokas. Tämä on ensimmäinen ongelma.
<P>
Tämän vuoksi olemme kaikki yhtä mieltä siitä, että nykyisellä tuotteiden CE-merkintäjärjestelmällä ei pystytä takaamaan tuotteiden turvallisuutta eurooppalaisille kuluttajille. Itse asiassa sitä ei edes ole suunniteltu turvamerkinnäksi.
<P>
Hyvä komission jäsen Verheugen, viime vuonna sanoitte, että emme koskaan saavuta 100-prosenttista tuoteturvallisuutta. Tämän vuoksi pyydän, että komissio harkitsee huolellisemman markkinavalvonnan ja tiukempien tullitarkastusten lisäksi myös ankarampia rangaistuksia sellaisille yrityksille, jotka valmistavat tai tuovat maahan tuotteita, jotka eivät ole EU:n normien ja direktiivien mukaisia.
<P>
Älkäämme unohtako, että useimmat eurooppalaiset kuluttajat uskovat, ilman todellista tietoa, että CE-merkinnällä varustettu tuote on valmistettu EU:n alueella tai sen on sertifioinut EU:n itsenäinen elin. Tämä on toinen ongelma. Jopa komission jäsen Verheugen uskoo, että nykyinen CE-merkintä saattaa aiheuttaa hieman sekaannusta. Tätä ei voi hyväksyä, ja siksi pyydän komissiota aloittamaan eurooppalaisille kuluttajille suunnatun tiedotuskampanjan, jotta nämä eivät erehtyisi pitämään CE-merkintää laatu- ja turvallisuusmerkintänä.
<P>
Arvoisa komission jäsen, hyvät kollegat, olemme kaikki samaa mieltä siitä, että tuoteturvallisuuden osoittava merkintä on välttämätön. Joko nykyistä CE-merkintää kehitetään tai luodaan uusi merkintä, ratkaisu on kuitenkin löydettävä mahdollisimman pian. Sisämarkkinoihin kuuluu tavaroiden vapaan liikkuvuuden lisäksi kuluttajien suojelemiseksi tehtävät aktiiviset toimenpiteet.
<SPEAKER ID="045" NAME="Zuzana Roithová" AFFILIATION="PPE-DE">
(CS) Arvoisa komission jäsen, EU:n sisämarkkinoiden dynaaminen kehitys ja vielä dynaamisempi haitallisten tuotteiden tuonti erityisesti Kiinasta pakottavat meidät uudistamaan tuotteiden kaupan pitämisen sääntöjä, mukaan lukien yhdenmukaistamattomia tuotteita koskevat säännöt. Tämä kolmiosainen lainsäädäntöpaketti vähentää byrokratiaa ja helpottaa jäsenvaltioiden tehtävää valvoa EU:n markkinoita, jotka nykyään eivät toimi ainoastaan yhdellä tasolla. Tämän vuoksi olemme perusteellisen keskustelun jälkeen tiukentamassa vaatimuksia koko toimitusketjun osalta, alkaen tuottajista EU:ssa tai Kiinassa ja päätyen maahantuojiin ja jakelijoihin EU:ssa. Yhdenmukaistamme elimien akkreditointisäännöt ja sertifikaattien vastavuoroisen tunnustamisen.
<P>
Valvontaelimien lisäksi kuluttajien tietoisuus on aiempaa tärkeämmässä asemassa: asiantuntevien kuluttajien pitäisi voida erottaa tuotteet niiden merkintöjen perusteella ja tästä johtuvat pyrkimyksemme vahvistaa EU:n CE-merkintää, joka osoittaa valvontaviranomaisille ja tiedostaville kuluttajille, että tuotteet täyttävät EU:n laatu- ja turvallisuusvaatimukset. Meidän on myös taisteltava sen väärinkäyttöä vastaan, mukaan lukien tarkoitukselliset sekaannukset muiden merkkien, kuten ”China Exportin”, kanssa.
<P>
Sain selville, että EU:n merkintää ei ole vielä rekisteröity, joten pyysin komissiota rekisteröimään sen. Vaikka komissio ilmoitti, että rekisteröintiprosessi on aloitettu, julkaistussa ilmoituksessa rekisteröintihakemusta ei mainittu. Pyytäisin taas komissiota ryhtymään toimiin tämän asian osalta.
<P>
Komission jäsen, kehottaisin teitä myös rekisteröimään EU:n merkinnän kansainvälisillä markkinoilla käytettäväksi. Molemmat näistä toimenpiteistä helpottavat myöhempiä oikeustoimia väärinkäytöksiä vastaan, myös sellaisissa tapauksissa, joissa joudutaan maksamaan korvauksia. Pidän tähän liittyviä viivästymisiä anteeksianamattomina. Haluan ilmaista kunnioitukseni komission tämän tavaroita koskevan paketin valmistelemiseksi tekemää erinomaista työtä kohtaan, ja erityisesti kaikkien esittelijöiden perusteellista työtä kohtaan, ja haluan kiittää heitä erinomaisesta tuloksesta.
<SPEAKER ID="046" NAME="Manuel Medina Ortega" AFFILIATION="PSE">
(ES) Arvoisa puhemies, noin kolmekymmentä vuotta sitten yhteisöjen tuomioistuin vakiinnutti vastavuoroisen tunnustamisen periaatteen asiassa Cassis de Dijon antamassaan tuomiossa. Yksi tämän päivän esittelijöistä, Alexander Stubb, sanoi, että tämä toimenpidepaketti on yritys soveltaa Cassis de Dijon -tapauksen tuomiota lainsäädännön tasolla. Tuomiota ei kuitenkaan voida korvata säädöksellä, koska tuomio on itse asiassa väline, jolla yhteisöjen tuomioistuin määrää sisämarkkinoiden yhdenmukaistamisesta.
<P>
Käsittelyssä oleva paketti on väliaikainen, mutta paremmalle on tarvetta, mikä on tullut ilmi tässä keskustelussa. On nimittäin tarpeellista yhdenmukaistaa aidosti tuotanto Euroopan unionin alueella.
<P>
Nykyinen vastavuoroisen tunnustamisen järjestelmä tarkoittaa, että olemme alttiita ketjun heikoimman lenkin pettämiselle. Näin tapahtui esimerkiksi hullunlehmäntaudin yhteydessä, kun Yhdistyneen kuningaskunnan hallitus päätti purkaa sääntelyn lihaluujauhon valmistamista koskevan menettelyn osalta. Näin tapahtui hiljattain myös toisella alalla Equitable Life -yhtiön kohdalla, koska rahoitusala ei ollut asianmukaisesti säädelty.
<P>
Paketti merkitsee askelta eteenpäin, mutta vain pientä askelta. On nimittäin luonnollista, että hallitukset eivät luovu kansalaistensa suojelemisesta - Anna Hedh tiivisti tämän erinomaisesti - niin kauan kuin ensinnäkin on hallituksia, jotka eivät onnistu harjoittamaan mahdollisimman korkeatasoista valvontaa, ja toiseksi ei ole Euroopan unionin ylläpitämää valvontajärjestelmää. Lyhyesti sanottuna tämä on huono korvike kunnolliselle EU:n laajuiselle sääntelylle 27 kansallisen sääntökokoelman korvaamiseksi.
<P>
Euroopan parlamentti luultavasti hyväksyy tämän paketin, ja uskon sen olevan hyvä paketti, mutta emme voi levätä laakereillamme. Ilman aitoa yhteisön asetusta ja ilman aitoa laatutodistusta, joka rauhoittaa kansalaisten mielet kautta unionin, emme voi juuri edistyä markkinoiden rakentamisessa eurooppalaisille tuotteille.
<P>
(Suosionosoituksia)
<SPEAKER ID="047" NAME="Anja Weisgerber" AFFILIATION="PPE-DE">

<P>
- (DE) Arvoisa puhemies, hyvät naiset ja herrat, se tosiasia, että voimme hyväksyä tämän tavaroita koskevan paketin ensimmäisessä käsittelyssä on selvä merkki erinomaisesta yhteistyöstä Euroopan parlamentissa ja myös parlamentin ja neuvoston välillä.
<P>
Tämä on olennainen lainsäädännöllinen hanke kauppaa harjoittaville tahoille ja erityisesti kuluttajille. Tämän paketin avulla poistamme kaupan esteitä, jotka aiheutuvat erilaisista teknisistä määräyksistä jäsenvaltioissa. Samalla takaamme unionin markkinoilla kaupattavien tuotteiden laadun. Uusi lainsäädäntö varmistaa, että EU:n lainsäädännön vastaiset tai vaaralliset tuotteet poistetaan markkinoilta nopeasti tai että ne eivät edes pääse markkinoille. Vaarallisista tuotteista on viivyttelemättä ilmoitettava komissiolle, jotta ne voidaan vetää markkinoilta kaikissa jäsenvaltioissa. EU:n ulkopuolisten maiden, esimerkiksi Kiinan, kanssa tehtävää yhteistyötä kehitetään asetuksen määräämillä toimenpiteillä, esimerkiksi yhteisillä ohjelmilla ja teknisen asiantuntijuuden vaihto-ohjelmilla.
<P>
Näiden uusien määräysten avulla varmistamme tehokkaan markkinavalvonnan kautta Euroopan unionin. Loppujen lopuksi tämä on tärkeintä.
<P>
Kaikissa keskusteluissamme ja neuvotteluissamme keskityimme ensisijaisesti kuluttajaan. CE-merkintä esimerkiksi osoittaa, että valmistaja noudattaa EU:n vaatimuksia kyseessä olevan tuotteen osalta. Nyt kuitenkin valmistajien lisäksi maahantuojien on kannettava suurempi vastuu. Erityisesti väärennetyt tai harhaanjohtavat CE-merkinnät on kielletty, ja niiden käyttäminen johtaa rikossyytteeseen jäsenvaltioissa. Tällä kaikella suojellaan kuluttajia, mutta annetaan turvaa myös rehelliselle yrittäjälle, joka noudattaa kaikkia sääntöjä. Yksi tärkeimmistä saavutuksistamme on ollut käytännössä hyväksi havaittujen kansallisten merkintöjen, kuten saksalaisen GS-merkinnän, säilyttäminen. Kuluttajat tuntevat nämä merkinnät ja luottavat niihin.
<P>
Torstaina hyväksymme säännöstön, joka edistää parhaalla mahdollisella tavalla tavaroiden kauppaa sisämarkkinoilla, ja samalla - ja tämä on todella tärkeätä - suojelee kuluttajia paremman valvonnan avulla.
<SPEAKER ID="048" NAME="Bernadette Vergnaud" AFFILIATION="PSE">
(FR) Arvoisat puhemies ja komission jäsen, hyvät naiset ja herrat, eurooppalaiset kuluttajat odottavat, että heidän ostamiensa tuotteiden turvallisuutta valvotaan paremmin. Aivan liian usein kuulemme tv-uutisissa, että se ja se unionin ulkopuolelta tuotu tuote on vaarallinen turvallisuudelle tai terveydelle. Tämä toimenpidepaketti on erinomainen ratkaisu tällaisiin ongelmiin, ja haluaisin korostaa esittelijöidemme tekemää neuvottelutyötä ja sitä, että neuvotteluiden aikana he pitivät kiinni kuluttajansuojan tärkeydestä.
<P>
Nykyisessä tuoteturvallisuustilanteessa uudet oikeudelliset välineet ovat ehdottomasti tarpeen. Kiinnittäisin huomionne erityisesti myöhemmin esitettävään suulliseen kysymykseen, joka liittyy CE-merkinnän käyttämissääntöjen tarkistukseen.
<P>
EU:n kansalaiset ovat tähän asti pitäneet merkintää luottamuksen ja turvallisuuden vakuutena, vaikka se itse asiassa on ainoastaan valmistajan ilmoitus siitä, että tuote on EU:n lainsäädännön mukainen. Siten se on usein kiinnitetty väärin perustein. Meidän ei tarvitse kuin muistella Mattelin lelujen tapausta. Odotan innolla komission ehdotusta sellaisesta lisämerkinnästä, joka tekisi järjestelmästä uskottavamman, parantaisi kuluttajatiedotusta ja tekisi maahantuodut tuotteet turvallisemmiksi. Minulla ei kuitenkaan ole epäilystäkään siitä, etteikö komission jäsen Kuneva olisi sitoutunut hoitamaan tätä asiaa. Hän on aina ilmaissut tukensa kuluttajien luottamuksen parantamiselle.
<P>
Se, mitä tarvitsemme - ja mitä Christel Schaldemosen mietinnössä ehdotetaan - on tiukempi markkinavalvonta, jotta voidaan estää merkintäjärjestelmän väärinkäytökset ja selventää maahantuojien ja valmistajien vastuualat, sillä loppujen lopuksi ainoastaan heillä on vastuu siitä, että markkinoille saatetaan turvallisia tuotteita. Olemme myös hyvin tietoisia siitä, että yhteistyö kansallisten valvontaviranomaisten ja tullipalveluiden välillä on erittäin epäsäännöllistä.
<P>
Ensisijaisena tavoitteena on saada maahantuojat suoraan vastuullisiksi niiden tuotteiden turvallisuudesta, joita he tuovat maahan. Nykyään niitä vastaan on hyvin vaikeata ryhtyä toimiin, koska joissakin tapauksissa valmistajat ovat jo sulkeneet tehtaansa ja kadonneet siihen mennessä, kun ongelmia ilmenee Euroopassa. Emme voi enää hyväksyä tätä.
<P>
Haluaisin päättää kiittämällä Christel Schaldemosea siitä, että hän on ottanut huomioon arviointimenettelyiden noudattamisen osalta pienten ja keskisuurten yritysten tilanteen. Haasteena on löytää tasapaino raskaiden ja pienille yrityksille, mukaan lukien käsityöaloille, suhteettoman kalliiden menettelyjen ja ja vastuusta vapauttamisen välille.
<SPEAKER ID="049" NAME="Agnes Schierhuber" AFFILIATION="PPE-DE">
(DE) Arvoisat puheenjohtaja, komission jäsen ja neuvoston puheenjohtaja, haluaisin ilmaista kiitokseni tästä mietinnöstä, ja muistuttaa parlamenttia siitä, että Euroopan unionin CE-merkintä tarkoittaa, että tuote on EU:n laatu- ja luotettavuusstandardien mukainen. Ei voi olla epäilystäkään siitä, etteikö maahantuotujen tuotteiden ole tulevaisuudessa oltava tarkalleen niiden samojen standardien mukaisia, joita sovellamme EU:ssa tuotettuihin tavaroihin. Vain siten voimme saavuttaa tasapuolisen toimintaympäristön. Tuotteet on voitava merkitä edelleen näkyvästi jäsenvaltioiden tunnetuilla merkeillä, koska olemme tietoisia siitä, että lukuisat kuluttajat luottavat näihin merkkeihin suuresti.
<P>
Loppuyhteenvetona sallinette minun sanoa, että erityisen tärkeitä ovat alueellisten erikoistuotteiden ja luomuruokatuotteiden lisämerkinnät, koska tiedämme, että myös ne tunnetaan laajalti ja niihin luotetaan sekä EU:n markkinoilla että niiden ulkopuolella, ja tällaista myönteistä toimintaa on kannustettava.
<SPEAKER ID="050" NAME="Bogdan Golik" AFFILIATION="PSE">
(PL) Arvoisa puhemies, pidän meille tänään esiteltyä pakettia askeleena eteenpäin sekä kuluttajien että EU:n yrittäjien kannalta. Haluaisin sanoa muutaman sanan vastavuoroisen tunnustamisen periaatteesta. En tiedä, oletteko tietoisia siitä, hyvät naiset ja herrat, että yhteisöjen tuomioistuin antoi tätä periaatetta koskevan tuomionsa jo lähes kolmekymmentä vuotta sitten.
<P>
Valitettavasti se tapa, jolla jäsenvaltiot ovat panneet täytäntöön vastavuoroisen tunnustamisen periaatteen, joka on hyvin oleellinen yhtenäismarkkinoiden toiminnalle, on kaukana tyydyttävästä. On tullut tavaksi määrätä yrityksille raskaita hallintomenettelyjä, ennen kuin niiden sallitaan tuoda tuotteita markkinoille. Olen yrittäjä itsekin, ja minulla on monen vuoden kokemus tästä byrokratiasta
<P>
En tiedä ymmärrättekö te, että Euroopan unionissa toimivien yritysten maksamat kulut, jotka aiheutuvat vastavuoroisen tunnustamisen noudattamatta jättämisestä, ovat valtavat ja että unionin menetykset ovat noin 150 miljardia euroa. Jos edelleen haluamme tehdä unionin taloudesta vahvan ja kilpailukykyisen Lissabonin strategian puitteissa sekä lähitulevaisuudessa suhteessa Intiaan, Kiinaan, Brasiliaan ja muihin voimakkaisiin valtioihin, meidän on yhdessä hyväksyttävä tämä periaate ja annettava sille asiaankuuluva tunnustus.
<SPEAKER ID="051" NAME="Andrej Vizjak">
neuvoston puheenjohtaja. - (SL) Hyvät naiset ja herrat, sallikaa minun näin lopuksi jakaa kanssanne muutamia ajatuksia tästä sopimuksesta, joka koskee kolmea lainsäädännöllistä tekstiä, jotka olemme lähestulkoon viimeistelleet ja jotka auttavat huomattavasti parantamaan sisämarkkinoiden toimintaa. Michel Ayral olisi varmasti ollut iloinen tänään. Kaipaamme häntä paljon.
<P>
Saksalaiset ja portugalilaiset kollegamme tekivät suuren työn neuvoston puolesta, ennen kuin Sloveniasta tuli puheenjohtajavaltio, ja Slovenialle jäi EU:n toimielinten välinen lopullinen yhdenmukaistaminen. Iloitsen siitä huomattavasta avusta, jota olemme kaikilta saaneet tämän - jotkut sanoisivat - vaikean tehtävän suorittamiseen suhteellisen tehokkaasti ja nopeasti.
<P>
Liityimme unioniin alle neljä vuotta sitten, ja ryhtyessämme puheenjohtajavaltioksi otimme vastaan valtavan haasteen, johon liittyy suuri vastuu. Tästä syystä olemme erityisen tyytyväisiä siitä, että olemme saaneet olla saattamassa loppuun tätä hienoa tehtävää, joka on erittäin tärkeä unionin kaikille jäsenvaltioille.
<P>
Mielestäni paketin soveltaminen mahdollistaa ensisijaisesti seuraavat asiat. Ensinnäkin pääsemme eroon protektionismista, jota ilmenee joillakin Euroopan unionin markkinoilla, ja tämä varmastikin parantaa näillä markkinoilla toimivien talouksien kilpailukykyä. Uskon, että protektionismi on suurin este näiden markkinoiden taloudellisten toimijoiden kilpailukyvyn ja niiden välisen kilpailun kehittymiselle.
<P>
Toiseksi turvaamme samanveroisen kohtelun ja vastavuoroisen avustamisen kansallisten tuotevalvontaviranomaisten kesken, tehokkaat tarkastukset EU:n alueen yrityksissä valmistetuille tuotteille ja EU:n alueelle kolmansista maista tuotaville tuotteille ja tietysti yhdenmukaisemmat uudet tekniset säädökset. Lopputuloksena meillä on ystävällisempi ympäristö taloudellisille toimijoille, erityisesti pienille ja keskisuurille yrityksille. Lisäksi tämän paketin soveltaminen varmistaa tuotteiden korkean turvallisuustason Euroopan unionin markkinoilla, mikä on erittäin tärkeätä kansalaistemme näkökulmasta.
<P>
Olenkin vakuuttunut siitä, että tämä paketti on tärkeä ensiaskel. Tänään olemme puhuneet pitkästi jatkotoimenpiteistä, jotka muodostavat myös huomattavia haasteita sen työn puitteissa, johon aiomme ryhtyä.
<SPEAKER ID="052" NAME="Günter Verheugen">
komission varapuheenjohtaja. - (DE) Arvoisa puhemies, hyvät naiset ja herrat, sallikaa minun aloittaa lisäämällä muutama suoriin taloudellisiin vaikutuksiin liittyvä huomautus. Vastavuoroista tunnustamista koskevat säännöt koskevat 21:tä prosenttia kaikesta EU:n teollisesta tuotannosta, mikä on todella suuri määrä.
<P>
Lisäksi, jos tämä vastavuoroisen tunnustamisen periaate toimisi täydellisesti, eli jos sitä sovellettaisiin täysimääräisesti kaikkialla, seurauksena olisi unionin BKT:een kasvaminen 1,8 prosentilla, mikä olisi todella huomattavaa makrotalouden kannalta. Tämän vastakohta on myös totta sinänsä, että jos vastavuoroinen tunnustaminen ei toimi eli jos tunnustamista ei harjoiteta, sisämarkkinoiden arvo laskee arvioidemme mukaan noin 10 prosentilla, mikä vastaa noin 150 miljardin euron vuositappiota.
<P>
Zuzana Roithová kysyi CE-merkinnän rekisteröinnistä. Itse asiassa emme voineet tehdä sitä ennen kuin viime vuonna, koska se vaati tarkistuksen tekemistä asiaankuuluvaan EU:n lainsäädäntöön. Prosessi on käynnissä, ja oletan, että tänään tehtävät päätökset auttavat meitä nopeuttamaan sitä. Asia ei ole pelkästään meidän päätettävissämme, mutta teemme voitavamme saattaaksemme rekisteröinnin loppuun mahdollisimman nopeasti.
<P>
Magor Imre Csibi mainitsi - arvostelevaan sävyyn - minun sanoneen viime vuonna, että sataprosenttista tuoteturvallisuutta ei ole mahdollista saavuttaa. Sallikaa minun siksi painottaa uudelleen, että sellaista asiaa kuin täydellinen tuoteturvallisuus ei ole olemassa. Vaikka kaikki tuotteet sertifioisi itsenäinen kolmas osapuoli, tällainen elin ei voisi millään tarkastaa tuotantoketjun jokaista yksittäistä tuotetta.
<P>
Testit tehdään aina prototyypeillä, ja ongelmia ei esiinny prototyypeissä, vaan normaalissa massatuotannossa. Myös sellaisten tuotteiden kohdalla, joille meillä on erittäin tiukat turvallisuussäädökset, kuten reseptilääkkeille ja moottoriajoneuvoille, kuulemme jatkuvasti ilmoituksia valmistusvirheistä ja tuotteiden poistamisesta myynnistä. Ajatus siitä, että voimme tarjota kuluttajille sataprosenttisen tuoteturvallisuuden, on harhakuvitelma.
<P>
Tästä syystä meidän on vaadittava - tämä on ainoa vaihtoehtomme - että kaikki ne, joilla on velvollisuuksia toimitusketjussa, asetetaan vastuuseen. Tämä koskee ensiksi raaka-aineiden toimittajia ja seuraavaksi tuottajia ja, maahantuotujen tuotteiden ollessa kyseessä, myös maahantuojia.
<P>
Tämä vastaa myös John Purvisin kysymykseen: näiden uusien säädösten kautta teemme selväksi maahantuojille EU:n alueella, että ne ovat vastuussa sen varmistamisesta, että niiden maahantuomat tuotteet ovat turvallisia ja asiaankuuluvien standardien mukaisia. Toisin sanoen EU:n alueen maahantuojat ottavat vastuun EU:n ulkopuolelta tuoduista tuotteista, ja jos vaarallinen tai viallinen tuote aiheuttaa menetyksiä tai vauriota, vahinkoa kärsineen osapuolen ei tarvitse selvittää valmistajaa tai muuta vastaavaa tahoa jossain EU:n ulkopuolisessa valtiossa, vaan vaatimukset voidaan esittää unionin alueella toimivalle maahantuojalle. Voin vakuuttaa teille, että tällä uudella säädöksellä on oleellisia käytännön vaikutuksia.
<P>
Tässä olivat vastaukset esitettyihin yksityiskohtaisiin kysymyksiin. Haluan käyttää hyväksi tätä tilaisuutta ja kiittää teitä vielä kerran myönteisestä ja rakentavasta hengestä, jossa tätä keskustelua on käyty. Jos Malcolm Harbour on vielä täällä, sallinette minun sanoa hänelle, että jos hänen syntymäpäiviään juhlistetaan aina tällaisilla merkittävillä menestyksillä, minun puolestani hänellä voisi olla syntymäpäivä joka päivä.
<P>
(Suosionosoituksia)
<SPEAKER ID="053" NAME="André Brie">
esittelijä. - (DE) Arvoisa puhemies, täällä on vallinnut sellainen yhteisymmärrys, että voin vain ilmaista kiitokseni keskustelusta - en näe tarvetta toistaa mitään jo sanottua. Niissä parissa eriävässä mielipiteessä, jotka esitettiin, ei ollut asiasisältöä, joten jätän ne omaan arvoonsa. Haluaisin joka tapauksessa asettaa tämänpäiväisen ilmeisen yhteisymmärryksen oikeisiin mittasuhteisiin. Uskoakseni olemme antamassa hyvät lainsäädäntövälineet. Viime vuosina ei ongelmia ole niinkään aiheuttanut lainsäädäntö, vaan sen soveltaminen jäsenvaltioissa. Tietenkään aina ei ole kyse Mattelin kaltaisista tapauksista, joka mainittiin aiemmin ja jossa miljoonia leluja oli vedettävä markkinoilta, mutta samankaltaiset viivästykset, milloin ja missä tahansa EU:ssa ne ilmenevätkin, kertovat siitä, että markkinavalvontajärjestelmä yksinkertaisesti sanottuna ei ole toimiva.
<P>
Otetaan esimerkiksi vaikka RAPEX-järjestelmä, joka korostaa suuria eroja EU:n jäsenvaltioiden markkinavalvontajärjestelmien välillä. Tällaisia eroja ei enää myöskään hyväksytä. Siksi vetoan jäsenvaltioihin, että välineet, jotka hyväksymme tänään, sekä markkinavalvontajärjestelmät, jotka ovat jo olemassa, otetaan todellakin käyttöön.
<P>
Haluan tehdä vielä yhden henkilökohtaisen huomautuksen. Olemme kiittäneet useita ihmisiä tänään. Kun valmistelin mietintöäni, työskentely sisämarkkina- ja kuluttajansuojavaliokuntamme sihteeristön mainioiden edustajien kanssa oli todella miellyttävä kokemus. Ilman heitä emme olisi saaneet tätä mietintöä aikaiseksi. Siksi ilmaisenkin erityiskiitokseni Peter Traungille ja Luca Visaggiolle.
<SPEAKER ID="054" NAME="Christel Schaldemose">
esittelijä. - (DA) Arvoisa puhemies, haluaisin myös kiittää kaikista myönteisistä ja hyvistä huomioista, jotka tehtiin keskustelussa tänään. Tämä yksinkertaisesti osoittaa, että olemme kuluneen vuoden aikana tehneet erinomaista työtä ja että olemme varmistaneet mahdollisimman monen näkökohdan sisällyttämisen, mihin olen erittäin tyytyväinen.
<P>
Haluan kuitenkin esittää muutaman huomautuksen vastauksena joihinkin tänään keskustelussa esiin nostettuihin kysymyksiin. Nämä liittyvät CE-merkintään. On ehdottomasti totta, että se on kuluttajia hämmentävä ja että tämä tutkimus kuluttajille suunnatun turvallisuusmerkinnän mahdollisesta käyttöönotosta tulee tarpeeseen. Korostaisin kuitenkin vahvasti, että tämän paketin myötä CE-merkintäjärjestelmä kehittyy huomattavasti, koska markkinavalvontaa lisätään ja jäsenvaltiot velvoitetaan nostamaan syyte CE-merkinnän väärinkäytöstapauksissa. CE-merkintää ja CE-merkintäjärjestelmää parannetaan huomattavasti verrattuna nykyiseen tilanteeseen. Tilanne paranee myös niiden markkinavalvontaviranomaisten kannalta, jotka käyttävät merkintää työkalunaan. Jos valmistaja tietoisesti käyttää CE-merkintää, hän ilmoittaa noudattavansa EU:n säädöksiä. Jos hän ei tee tätä, häntä voidaan rangaista. Hän ei voi väittää, että hän ei ollut tietoinen siitä, mitä teki. Tämä on huomattava parannus. Kysymys, jota emme ole pystyneet selvittämään, koskee kuluttajasuhteita. Komission jäsen vastasi erittäin myönteisesti ilmoittamalla, että tämän asian eteen työskennellään paljon.
<P>
Keskustelua on käyty siitä, oliko oikein vai väärin valmistella ensimmäisessä käsittelyssä hyväksyttävä sopimus. Mielestäni tämänpäiväinen keskustelu osoittaa selvästi sen, että monet ovat osallistuneet työskentelyyn, koska kyseessä oli kolme mietintöä, joilla oli useita varjoesittelijöitä jne. Useat parlamentin jäsenet ovat osallistuneet työhön ja ovat siten saaneet tilaisuuden ilmaista kantansa. Mielestäni voimme olla hyvin tyytyväisiä tulokseen.
<P>
Lopuksi haluaisin mainita varjoesittelijöiden nimet ja osoittaa tunnustukseni heidän tekemälle työlleen: Heide Rühle, André Brie, Janelly Fourtou ja Zita Pleštinská, kuten tietenkin molempien ryhmien sihteeristöt ja valiokunnan sihteeristö, ovat osallistuneet työhön huomattavalla panoksella. Suuret kiitokset, on ollut todella ilo osallistua tähän työhön.
<SPEAKER ID="055" NAME="Alexander Stubb">
esittelijä. - Arvoisa puhemies, haluan päättää tämän keskustelun neljään huomioon, ja valitettavasti minun on aloitettava Godfrey Bloomista, joka kuuluu Yhdistyneen kuningaskunnan itsenäisyyspuolueeseen ja joka arvosteli tänään muiden muassa minua siitä, että ilmaisin kiitollisuuteni ihmisille, jotka työskentelivät tämän paketin eteen. En tiedä mitä hänelle kotona opetettiin, mutta minä olen aina ajatellut, että kuuluisi hyviin tapoihin kiittää niitä ihmisiä, jotka ovat tehneet tämän paketin mahdolliseksi.
<P>
Ehkä hänen ei pitäisi kiittää puheensa kirjoittajaa - koska hän tietenkin luki suoraan paperista - koska ilmiselvästi puheen kirjoittaja ei ollut ymmärtänyt, mistä tässä paketissa on kyse.
<P>
Minun osuuteni paketista koski vastavuoroista tunnustamista sisältäen tavaroiden vapaan liikkuvuuden ilman kaiken yhdenmukaistamista. Ehkäpä Godfrey Bloom, tai hänen puheenkirjoittajansa, ehdottaa, että Marmite-levitteen tai Branston-pikkelsin ei pitäisi liikkua vapaasti, tai Rolls Royce -autojen, Churchin kenkien, tai Burberryn vaatteiden - enpä tiedä, kuinka hyväksi tämä olisi Yhdistyneen kuningaskunnan taloudelle. Siksipä ehdottaisin, että jos haluat olla uskottava EU:n vastustaja, lue ainakin ne asiakirjat, joista aiot tehdä huomautuksia.
<P>
Toinen huomioni on, että tämä on luultavasti EU:n tehokkuusennätys. En nimittäin tiedä mitään muuta tärkeätä lainsäädäntöpakettia, jonka komissio olisi esitellyt ystävänpäivänä - 14. helmikuuta - vuonna 2007 ja jonka Coreper olisi hyväksynyt 13. helmikuuta 2008 - aikaa kului päivän alle vuosi. Kaikille niille, jotka pelkäsivät, että laajentumisen jälkeen meistä tulisi hieman kankeita ja tehottomia, sanoisin, että tämä on hyvä esimerkki nopeasta toiminnasta. Väittäisin myös, että tämä on luultavasti suurin tavaroiden vapaaseen liikkuvuuteen liittyvä paketti, joka on käsitelty sitten vuoden 1992 Delors-pakettien, jos muistatte. Tässä mielessä tämä prosessi oli huomattavan nopea, ja vielä kerran haluan kiittää kaikkia, jotka osallistuivat siihen, koska tämä osoittaa, että koneisto toimii.
<P>
Kolmas huomioni liittyy siihen, että Frédérique Ries sanoi, että yritykset tämän jälkeen lähettävät vastavuoroisen tunnustamisen toimimattomuutta koskevat valituksensa osoitteeseen alexstubb.com. Jos sopii, laitan sivulle suoran linkin komission kotisivulle. Ottakaa yhteyttä komissioon, jos teillä on vastavuoroiseen tunnustamiseen liittyviä ongelmia. Näin kuuluu ja täytyy toimia.
<P>
Viimeinen huomioni on, että tämä on puheenjohtajavaltio Slovenian ensimmäinen suuri saavutus. Tämä on ensimmäinen suuri lainsäädäntöpaketti, jonka se on vienyt läpi, ja haluaisin onnitella puheenjohtajavaltiota hyvin tehdystä työstä. Tiedän, että Coreperissa ei ollut helppoa, kuten ei myöskään työryhmissä, mutta puheenjohtajavaltio toimi erinomaisesti ja on toivottavasti yhtä menestyksekäs puheenjohtajuuskautensa loppukuukausinakin.
<SPEAKER ID="056" NAME="Puhemies">
(EN) Näissä sopusointuisissa tunnelmissa totean, että keskustelu on päättynyt. Äänestys toimitetaan torstaina.
<P>
Kirjalliset kannanotot (142 artikla)
<SPEAKER ID="998" NAME="Iles Braghetto  " AFFILIATION="PPE-DE">
kirjallinen. - (IT) Olemme tässä täysistunnossa keskustelleet tavaroita koskevasta paketista, joka luo yleiset puitteet tavaroiden kaupan pitämiselle EU:n alueella ja vahvistaa vastavuoroisuuden periaatteet. Asioiden ollessa nykyisellä kannalla Euroopan parlamentti haluaisi tehdä CE-merkinnästä (Conformité Européenne) tehokkaamman, koska se tarjoaa vakuutuksen tuotteiden turvallisuudesta ja mahdollistaa EU:n ulkopuolelta tuotujen tuotteiden tunnistamisen. Joidenkin vuosien ajan markkinoilla on kuitenkin ollut merkintä, joka on graafisesti lähes samanlainen kuin CE-merkintä, lukuun ottamatta kirjainten asettelua. Tämä merkintä tarkoittaa jotakin aivan muuta, nimittäin kiinalaista vientiä, ”China Export”. Kansalaiset vaativat aloitteita, rangaistuksia ja tullivalvonnan tehostamista, jotta EU:n CE-merkinnän hyväksikäyttö voidaan estää.
<P>
Väärennettyä tuontitavaraa, joka ensi näkemältä vaikuttaa täyttävän markkinoiden vaatimukset, myydään kautta Italian. Tässä on osansa myös näiden kahden merkinnän samankaltaisuuden aiheuttamalla epäselvyydellä.
<P>
Tämä asetus tarkoittaa, että tavarat voivat liikkua vapaammin EU:n alueella, ja siten kuluttajien valinnanmahdollisuutta ja luottamusta lisätään ja tavaroiden myyntiä yksinkertaistetaan.
<P>
(Istunto keskeytettiin klo 11.30 ja sitä jatkettiin klo 12.00.)
<SPEAKER ID="058" NAME="Daniel Hannan" AFFILIATION="PPE-DE">
(EN) Arvoisa puhemies, haluaisin varauksetta pyytää anteeksi Euroopan parlamentin puhemieheltä, kollegoiltani ja parlamentilta loukkausta, jonka mahdollisesti aiheutin huomautuksillani 31. tammikuuta, kun vastustin puhemiehen uusia, työjärjestyksen ylittäviä valtuuksia. Ymmärrän nyt, että sanani loukkasivat monia tässä parlamentissa. Toivon, että hyväksytte tämän anteeksipyynnön siinä hengessä, jossa sen esitän.
<P>
(Suosionosoituksia)
<SPEAKER ID="059" NAME="Puhemies">
(ES) Kiitoksia paljon, Daniel Hannan. Anteeksipyyntönne on huomioitu ja hyväksytty.
