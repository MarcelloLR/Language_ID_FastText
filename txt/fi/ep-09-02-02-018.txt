<CHAPTER ID="018">
Euroopan erämaat (lyhyt esittely)
<SPEAKER ID="182" NAME="Puhemies">
(FR) Esityslistalla on seuraavana lyhyt esittely Hegyin ympäristön, kansanterveyden ja elintarvikkeiden turvallisuuden valiokunnan puolesta laatimasta mietinnöstä Euroopan erämaista.
<SPEAKER ID="183" NAME="Gyula Hegyi" LANGUAGE="HU">
Noin 46 prosenttia maapallon maapinta-alasta voidaan katsoa olevan luonnonympäristöä, erämaata, johon ihminen ei ole koskenut. Euroopassa erämaata on kuitenkin vain 1 prosentti koko alueesta. Meidän on pyrittävä kaikin keinoin varmistamaan, että edes jäljellä olevat erämaat, tämä 1 prosentti, säilyvät tuleville sukupolville. Tämä on mietintöni tavoite, ja toivon, että erämaa-alueiden suojelun lisääminen sisällytetään ennemmin tai myöhemmin EU:n lainsäädäntöön. Eurooppalaisessa kulttuurissa on kaksi erilaista käsitystä erämaasta. Yhtäältä sitä pidetään paikkana, jota on syytä pelätä ja välttää ja jossa kohtaamme hirviöitä ja tuntemattomia vaaroja. Tällainen käsitys on peräisin monista kansantarinoista. Toisaalta sitä pidetään kiehtovana ja miellyttävänä paikkana, johon voimme tilapäisesti paeta kaupunki- ja teollisuusyhteiskunnan aiheuttamaa stressiä.
<P>
Aihetta koskevassa englanninkielisessä kirjallisuudessa erotetaan käsitteellisesti toisistaan suojelu eli luonnon oikea käyttö ja säilyttäminen eli luonnon suojaaminen kaikelta ihmisen käytöltä. Tämänkaltaisissa filosofisissa keskusteluissa mennään mietintöäni pitemmälle, mutta haluan todeta julkisesti, että pidän kestävää kehitystä ihanteellisena ratkaisuna. Erämaita ei voida lukita pankin tallelokeroon, kuten kaulakorua tai osakekirjoja. Meillä on oikeus löytää sen arvot. Meidän on siksi suojeltava luontoa, mutta ihmisen toteuttamilla toimilla.
<P>
Eurooppa on liian pieni, jotta kansalaisilta voitaisiin kieltää pääsy joillekin alueille. Luonnon löytäminen ja ihmisten ennen sivilisaatiota kokemien olojen kohtaaminen opettavat kunnioittamaan luontoa ja voivat muodostaa perustan laadukkaalle matkailulle. Nämä alueet ovat kuitenkin samalla äärimmäisen herkkiä ihmisen aiheuttamille ympäristön muutoksille, jotka johtuvat esimerkiksi moottoriajoneuvoista, kemikaaleista ja ilmastonmuutoksesta, sekä vieraiden kasvi- ja eläinlajien ilmaantumiselle. On varottava, etteivät vierailijat vaaranna erämaita, minkä vuoksi luonnonsuojelun asiantuntijoiden on valvottava kaikkia matkailumuotoja. Kestävän matkailun kehittäminen on yhdistettävä tällaisten alueiden suojeluun, ja kaikki voitot on käytettävä erämaiden suojeluun.
<P>
Erämaat ovat turvapaikkoja monille lajeille, kuten karhulle, sudelle ja ilvekselle, jotka eivät selviydy vähänkään muuttuneissa oloissa. Euroopassa on edelleen monia lajeja, joita ei vielä ole löydetty ja tutkittu. Useimmat niistä elävät maaperässä tai lahopuussa ja ovat hyvin herkkiä muutoksille. Häiriöttömät alueet ovat sopivia paikkoja luonnossa tapahtuvan evoluution ja muutosten tutkimiseen. Erämaa-alueet kuuluvat yleisesti Natura 2000 -verkostoon, mutta niitä on suojeltava tarkemmin. Mietinnössäni kehotetaan siksi Euroopan komissiota kartoittamaan yhdessä jäsenvaltioiden kanssa Euroopan viimeiset erämaa-alueet ja kehittämään niiden suojelun tehostamista koskevan strategian. Vielä koskemattomien alueiden luonnonarvot ja luontotyyppien ominaispiirteet on määritettävä, ja niiden suojelu on varmistettava. Asiantuntijat ovat neuvoneet, ettei kannata ajatella uutta lainsäädäntöä, vaan erämaa-alueiden tarkempi ja tiukempi suojelu pitäisi sisällyttää pikemminkin Natura 2000 -säännöksiin. Koska Natura 2000 -verkoston rahoitus on vähintäänkin epäjohdonmukaista ja perustellusti suuren arvostelun kohteena, meidän on joka tapauksessa muutettava asian kannalta merkityksellisiä säännöksiä ensi vaalikaudella, viimeistään uudessa talousarviossa. Tässä yhteydessä voisi olla hyvä tilaisuus myös määritellä erämaa oikeudellisesti ja tehostaa sen suojelua.
<P>
Myös kotimaassani sijaitseva Aggtelekin tippukiviluola on luokiteltu erämaaksi. Osa kyseisestä alueesta sijaitsee naapurimaa Slovakian puolella. Olisin erittäin iloinen, jos unkarilaiset ja slovakialaiset luonnonsuojelijat voisivat tehdä menestyksekästä yhteistyötä ja perustaa PAN Parks -alueen, koska PAN Parks -verkosto on kehittänyt onnistuneen Euroopan laajuisen erämaiden suojelujärjestelmän.
<SPEAKER ID="184" NAME="Viviane Reding">
komission jäsen. - (EN) Arvoisa puhemies, biologisen monimuotoisuuden katoamisen pysäyttäminen on Euroopan unionin ja komission ensisijaisena tavoitteena. Kyse on sananmukaisesti maapallolla olevan elämän tulevaisuudesta. Vaikka biologisen monimuotoisuuden säilyttäminen on erittäin tärkeää, siinä on toistaiseksi edistytty vähän.
<P>
Komissio laati joulukuussa 2008 ensimmäisen kokonaisvaltaisen arvion Euroopan yhteisössä ja jäsenvaltioissa saavutetusta edistyksestä. Viime vuosina on tapahtunut myönteistä kehityksestä - esimerkiksi Natura 2000 -verkostossa - mutta EU:n alueen biologiseen monimuotoisuuteen kohdistuu edelleen jatkuvaa painetta luontotyyppien tuhoutumisen, ympäristön pilaantumisen, ilmastonmuutoksen ja tulokaslajien vaikutuksen vuoksi. Komissio totesi, ettemme erittäin todennäköisesti saavuta tavoitettamme ja onnistu pysäyttämään biologisen monimuotoisuuden katoamista vuoteen 2010 mennessä ja että sekä jäsenvaltioiden että EU:n on toteutettava lisää tehokkaita toimia.
<P>
Komissio on näin ollen iloinen, että parlamentti on jatkuvasti tukenut toimia, joilla suojellaan Euroopan rikasta ja monimuotoista luonnonperintöä. Meistä on erittäin myönteistä, että jäsen Hegyi ehdotti tämän tärkeän Euroopan erämaita koskevan päätöslauselman laatimista.
<P>
Haluan aluksi todeta yleisesti, että komissio käsittelee jo monia mietinnössä esiin otettuja asioita.
<P>
Komissio antoi esimerkiksi joulukuussa 2008 tiedonannon "Tavoitteena haitallisia vieraslajeja koskeva EU:n strategia". Olemme aloittamassa myös yleisen pohdinnan EU:n biologista monimuotoisuutta koskevan politiikan tulevaisuudesta ja odotamme Euroopan parlamentin panosta näissä asioissa. On tarkasteltava erityisesti täytäntöönpanon tehostamista sekä biologisen monimuotoisuuden ja ilmastonmuutoksen välistä suhdetta.
<P>
Lisäksi on tärkeää, että mietintöön lisätään yksi selvennys. EU:n luontolainsäädännön tehokkuutta arvioidaan jatkuvasti niin kutsutuissa 17 artiklan mukaisissa kertomuksissa, mutta lainsäädäntöä ei aiota tällä hetkellä muuttaa, vaan pääpaino on täytäntöönpanon tehostamisessa.
<P>
Siirryn nyt erämaa-aiheeseen. Eurooppa on tiheään asuttua aluetta, josta vain 1-2 prosenttia on säästynyt ihmisen toiminnan vaikutuksilta. Erämaa-alueet ovat pieniä, mutta sekä tieteellisesti että kulttuurisesti erittäin arvokkaita. Ne voivat olla jopa Euroopan yhteistyön ja yhdentymisen symboli, kuten Saksan Baijerin ja Tšekin Böömin metsien yhteinen kansallispuisto.
<P>
Valtaosa näistä alueista kuuluu jo Natura 2000 -verkostoon. Mietintö kuitenkin innostaa tarkastelemaan jälleen EU:n erämaita ja lähestulkoon erämaita sekä tutkimaan, voidaanko EU:n lisätoimilla joissain tapauksissa edistää näiden erityisten alueiden suojelua. Komissio on teettänyt joitakin tutkimuksia ja tekee yhteistyötä EU:n puheenjohtajavaltion Tšekin kanssa. Prahassa järjestetään konferenssi toukokuussa 2009. Siellä on tilaisuus pohtia Euroopan erämaihin liittyviä asioita ja määrittää toimia niiden suojelun varmistamiseksi.
<P>
Lopuksi vakuutan komission ymmärtävän, että Euroopan maisemat ovat muodostuneet ihmisen pitkän vaikutusprosessin tuloksena. Natura 2000 perustuu ajatukseen elävästä maisemasta, joka tasapainottaa luonnon ja ihmisen tarpeet. Emme tietenkään aio muuttaa nykyisiä maisemia takaisin erämaaksi, mutta meidän on julkisesti sitouduttava säilyttämään Euroopan viimeiset jäljellä olevat erämaa-alueet.
<P>
Komissio pitää siksi Euroopan parlamentin päätöslauselmaa ajankohtaisena. Se on erittäin myönteinen panos Prahan konferenssiin. Paljon kiitoksia esittelijälle.
<SPEAKER ID="185" NAME="Avril Doyle" AFFILIATION="PPE-DE">
(EN) Arvoisa puhemies, käytän työjärjestyspuheenvuoron, koska haluan protestoida työjärjestyksen 45 artiklan 2 kohdan liiallista ja yhä vapaampaa soveltamista. Sen nojalla käydään useimmat tärkeät keskustelut.
<P>
Otan tämän asian esiin, koska olisin halunnut puhua erityisesi Hegyin mietinnössä tehdystä erinomaisesta työstä. Kollegat todellakin käsittelevät aiheita, joista ei keskustella päävaliokunnassani eikä muiden jäsenten päävaliokunnissa, ja minulta evätään oikeus puhua niistä täysistunnossa.
<P>
PPE-DE-ryhmässä väiteltiin viime viikolla sekä työryhmissä että koko ryhmän kesken erittäin kiivaasti ja raivoisasti joistakin tämän viikon esityslistallamme olevista asioista, joihin sovelletaan 45 artiklan 2 kohtaa. Minusta todellakin tuntuu, että meidän on arvioitava kyseistä työjärjestyksen artiklaa kiireesti uudelleen. Tiedän, että parlamentti ja parlamentin jäsenet ovat itse laatineet ja hyväksyneet tämän artiklan, mutta hyvää tahtoamme käytetään mielestäni väärin monissa - nimenomaan kaikkein tärkeimmissä - esityslistallamme olevissa asioissa, joista meillä on yhä harvemmin tilaisuus keskustella.
<SPEAKER ID="186" NAME="Puhemies">
- (FR) Hyvä jäsen Doyle, panemme toteamuksenne mielellämme merkille, mutta muistutan, että 45 artiklan soveltaminen kuuluu puheenjohtajakokouksen toimivaltaan ja että puheenjohtajakokouksessa annettavat äänet painotetaan, eli suurilla ryhmillä, erityisesti teidän ryhmällänne, on valtavasti vaikutusvaltaa päätettäessä, mitä täysistunnossa käsitellään minkäkin artiklan nojalla.
<P>
Olen vähän samaa mieltä kanssanne. Täytyy todeta, että olemme ehkä siirtyneet liiallisesta suvaitsevaisuudesta lialliseen tiukkuuteen ja että totuus on varmasti jossain sillä välillä.
<P>
Älkää kuitenkaan olko huolissanne, asianosaiset käsittelevät tätä asiaa.
<P>
Hyvät parlamentin jäsenet, kehotan teitä myös kääntymään ryhmänne puheenjohtajan puoleen. Silloin viestinne varmasti ymmärretään parhaiten.
<P>
Keskustelu on päättynyt.
<P>
Äänestys toimitetaan huomenna.
<P>
Kirjalliset kannanotot (työjärjestyksen 142 artikla)
<SPEAKER ID="187" NAME="Nicodim Bulzesc  " AFFILIATION="PPE-DE">
kirjallinen. - (EN) Toimin Euroopan erämaita koskevan mietinnön varjoesittelijänä ja haluan kiittää kollega Gyula Hegyitä hänen tekemästään työstä.
<P>
Haluan ottaa tässä yhteydessä esiin kaksi asiaa.
<P>
Ensinnäkin meidän on todellakin edistyttävä Euroopan viimeisten erämaa-alueiden kartoituksessa. Se edellyttää tietenkin "erämaan" määrittämistä, joten kehotan Euroopan komissiota toteuttamaan toimia tällä alalla.
<P>
Toiseksi haluan käsitellä mietinnön keskeistä asiaa, nimittäin ihmisen läsnäoloa ja matkailua. Ihmisen läsnäoloa ei saa jättää huomiotta, vaan kunkin maan luonnonkauniit paikat on päinvastoin esiteltävä ihmisille, jotta he suojelevat niitä paremmin.
<P>
Meidän on tuettava näillä alueilla harjoitettavaa kestävää matkailua ja opetettava alueiden hallinnasta vastaaville, miten erämaa voidaan säilyttää ja miten sitä suojellaan.
<P>
Yhdyn siksi alan keskeisten kansalaisjärjestöjen pyyntöön ja kehotan Euroopan komissiota antamaan Euroopan erämaiden suojelua koskevia suuntaviivoja.
<SPEAKER ID="188" NAME="Magor Imre Csibi  " AFFILIATION="ALDE">
kirjallinen. - (EN) Erämaa voi tarkoittaa eri asioita eri ihmisille. Minulle erämaat ovat alueita, joita ihminen ei häiritse toiminnallaan ja joilla vallitsevat luonnon omat prosessit. Erämaamatkailun edistäminen ei siksi sovi mielestäni lainkaan yhteen termin "erämaa" kanssa. Toisaalta olen samaa mieltä siitä, että asianmukaisesti harjoitettava kestävä matkailu voi olla paikallisille yhteisöille taloudellinen kannustin säilyttää luonnon- ja kulttuuriperintö.
<P>
Erämaamatkailun lisääntynyt kysyntä kohdistaa kuitenkin paineita nimenomaan niihin arvoihin, joita matkailijat etsivät, ja voi nopeuttaa hauraiden ekosysteemien tuhoutumista. Ongelma voitaisiin ratkaista avaamalla pieni osa erämaa-alueista laadukkaalle kestävälle matkailulle, joka ei vaikuta kielteisesti alueiden suojelukohteisiin. Matkailutoiminta olisi sallittava ainoastaan tiukoin ehdoin, esimerkiksi rajoittamalla matkailijoiden päivittäistä määrää ja sellaisen kestävää matkailua koskevan järkevän suunnitelman perusteella, joka tukee suojelualoitteita ja edistää erämaan vastuuntuntoista kokemista. Matkailusuunnitelmia ja toiminnanharjoittajien toimintoja on arvioitava perusteellisilla arviointimenetelmillä, jotka on suunniteltu erityisesti erämaa-alueita varten. Tavoitteena on saada matkailijat ja toiminnanharjoittajat ymmärtämään, että erämaahan liittyy vapauksien lisäksi myös velvollisuuksia.
<SPEAKER ID="995" NAME="Vasilica Viorica Dăncilă  " LANGUAGE="RO">
Luonnonrikkaudet on säilytettävä tuleville sukupolville. Romania on yksi niistä maista, joissa on huomattavan paljon erilaisia kasvi- ja eläinlajeja. Jotta tämä tavoite voidaan saavuttaa, Euroopan unionin on kuitenkin lisättävä erämaiden suojeluun osoitettavia yhteisön varoja. Komission on näin ollen myönnettävä maaseuturahaston kautta aiempaa enemmän varoja Euroopan maatalousalan ympäristönsuojeluhankkeisiin ja pyrittävä selkeästi rahoittamaan erämaiden suojelutoimia.
<P>
Toisaalta komission on otettava käyttöön selkeitä sääntöjä, jotka koskevat rahoitustuen myöntämistä tällaisten alueiden lähellä toteutettaviin paikallisyhteisöjen hankkeisiin, joissa suojelualueilla sallitaan valvottu matkailu ja joista on taloudellista hyötyä kyseisille paikallisyhteisöille.
<P>
Lisäksi komission on edistettävä jäsenvaltioiden rajatylittävää yhteistyötä kahden tai useamman valtion alueella sijaitsevien erämaa-alueiden suojeluhankkeissa.
<SPEAKER ID="189" NAME="Daniel Petru Funeriu  " LANGUAGE="RO">
Euroopan biologinen monimuotoisuus on arvokkain perintö, jonka voimme jättää tuleville sukupolville. Kannatan ja tuen Euroopan erämaita koskevaa mietintöä. Haluan kiinnittää huomion biologisesti monimuotoisimman Euroopan alueen - Tonavan suiston - huolestuttavaan tilaan. Tonavan suistolla harjoitetaan jatkuvasti intensiivistä salametsästystä, puolustetaan laittomia taloudellisia etuja ja harjoitetaan etenkin valvomatonta matkailua. Suistoon vaikuttava aggressiivinen toiminta johtuu ennen kaikkea alueen asukkaiden ja Romanian kautta virtaavien Tonavan sivujokien varsilla asuvan maaseutuväestön tietämättömyydestä.
<P>
Haluan käyttää tilaisuutta hyväkseni ja kehottaa komissiota ja neuvostoa harkitsemaan tämän mietinnön pohjalta mahdollisimman pian mahdollisia erityistoimia, joilla perustetaan Tonavan suiston tilannetta tutkiva työryhmä, laaditaan tehokkaita ympäristöä koskevia koulutusohjelmia alueen biologiseen monimuotoisuuteen suoraan vaikuttavalle väestölle sekä otetaan käyttöön biologisen monimuotoisuuden suojelua koskevia normeja.
<P>
Euroopan unioni ei kuitenkaan onnistu säilyttämään erämaita, etenkään Tonavan suistoaluetta, ellei EU:n naapurivaltioissa toteuteta samoja toimia. Kehotan näin ollen komissiota ja neuvostoa tehostamaan vuoropuheluaan ja toteuttamaan erityistoimia hoitaessaan suhteita näihin valtioihin.
<SPEAKER ID="994" NAME="Daciana Octavia Sârbu  " LANGUAGE="RO">
Kun otetaan huomioon, ettemme pysty täyttämään lupauksia, jotka annoimme vuonna 2007 hyväksyessämme biologisen monimuotoisuuden vähenemisen pysäyttämisestä vuoteen 2010 mennessä annetun päätöslauselman, edistämis-, kehittämis- ja rahoitustoimilla toteutettavasta erämaa-alueiden suojelusta on tulossa ensisijaisen tärkeää ilmastonmuutoksen ja matkailun kielteisen vaikutuksen vuoksi.
<P>
Euroopan erämaiden kartoitusjärjestelmän perustamista koskevan ehdotuksen ansiosta voitaisiin määrittää biologisesti monimuotoiset ja luonnonvaraiset alueet, joihin on kiinnitettävä aiempaa enemmän huomiota ja joilla jäsenvaltioiden on toteutettava merkittäviä suojelutoimia. Tavallisille kansalaisille tarkoitetut erämaa-alueita koskevat tiedotuskampanjat, laadukas kestävä matkailu sekä lintu- ja luontotyyppidirektiivien täytäntöönpano ovat vain muutamia välineitä, joiden avulla voimme suojella näitä alueita.
<P>
Euroopassa on jo kahdeksan PAN-verkostoon kuuluvaa kansallispuistoa, joista yksi on Retezatin kansallispuisto Romaniassa. Nämä puistot kuuluvat PAN-verkostoon. Kyseinen verkosto vastaa erämaa-alueiden hallinnoinnista sekä kokoaa yhteen kaikki kansalliset viranomaiset ja paikalliset matkailutoimistot, jotka osallistuvat matkailun kestävän kehittämisen varmistamiseen. Euroopan komission olisi kannatettava tätä aloitetta ja tehtävä yhteistyötä PAN-verkoston kanssa, jotta voidaan vaihtaa tietoja ja hyviä käytäntöjä.
