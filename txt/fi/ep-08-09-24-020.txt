<CHAPTER ID="020">
IASCF: perussäännön tarkistaminen - julkinen vastuuvelvollisuus ja IASB:n muutosehdotusten laatiminen (keskustelu) 
<SPEAKER ID="453" NAME="Puhemies">
(EN) Esityslistalla on seuraavana Pervenche Berèsin laatima suullinen kysymys IASCF:stä: perussäännön tarkistaminen - julkinen vastuuvelvollisuus ja IASB:n muutosehdotusten laatiminen (B6-0463/2008).
<SPEAKER ID="454" NAME="Pervenche Berès" LANGUAGE="FR">
Arvoisa puhemies, arvoisa komission jäsen, parlamentti tietää nyt, että komissio käyttää tiettyä luovuutta kansainvälisten tilinpäätösstandardien kohdalla perustaessaan valiokuntia, jotka eivät tee mitään. Tiedustellessamme teiltä tämän parlamenttikauden alussa EFRAGin sääntöjä ja roolia, järjestitte paneelikeskustelun, joka ei ole täyttänyt tehtäväänsä, sen myöntävät nykyään kaikki.
<P>
IASCF:n valtuutetut ovat ehdottaneet valvontaryhmän perustamista, mutta heti kun jotkin jäsenet olivat eri mieltä suunnitelmistanne, esititte kansainvälisen kirjanpitoa käsittelevän neuvoa-antava ryhmän perustamista.
<P>
Parlamentti on nyt jo tottunut menettelyihinne. Kun kerroimme tästä teille ja teimme aloitteen mietinnön laatimiseksi IASCF:n hallinnointiin liittyvistä kysymyksistä, ryhdyitte yhdessä japanilaisten ja amerikkalaisten kollegoidenne sekä IOSCOn kanssa kiireesti puuhaamaan 7. marraskuuta 2007 lehdistötiedotetta, jossa ilmoititte toimivanne välittäjänä kaikissa hallintoa koskevissa ongelmissa sen sijaan, että olisitte odottaneet voidaksenne toimia Euroopan unionin demokraattisen edustuksen eli parlamentin kannan mahdollistamalla lainmukaisella tavalla.
<P>
Kun parlamentti laati kantansa esittelijämme Alexander Radwanin aloitteesta, te katsoitte parhaaksi viime maaliskuussa lykätä keskustelua huhtikuulle teitä koskevista syistä, joista te yksin olette vastuussa.
<P>
Huhtikuussa annettujen ehdotusten pohjalta teillä oli mahdollisuus toimia välittäjänä siinä, mikä olisi voinut olla Euroopan unionin kansainvälinen kanta. Toimitte näin tämän päätöslauselman 9 kohdan pohjalta, ja luen nyt tuon kohdan: "Toteaa, että komissio pyrkii edellä mainitussa 7. marraskuuta 2007 annetussa lausunnossa - kuten se teki huhtikuussa 2006 sopiessaan suuntaviivoista Yhdysvaltain viranomaisten kanssa - ennakoimaan ratkaisuja, vaikka tehokkuuden ja legitiimiyden kannalta parempi toteuttaa avoin kuulemisprosessi ja keskustelu, jonka osan tämä päätöslauselma voisi muodostaa". Siten teitte salaisissa ja yksityisissä kabineteissanne ja yksiköissänne ratkaisun kuulematta sen enempää neuvostoa kuin parlamenttiakaan.
<P>
Arvoisa komission jäsen, mitä te olette tehneet 24. huhtikuuta jälkeen, jolloin hyväksyimme tämän päätöslauselman? Tiedustelimme teiltä tuolloin IMF:n ja Maailmanpankin roolia. Sen jälkeen muita jäseniä on esittänyt teille kysymyksiä Baselin pankkivalvontakomitean toimista sekä IASCF:n valvontaryhmissä toimivista Euroopan valvontaviranomaisista. Jälleen kerran olette tämän ongelman edessä päätyneet tyhjänpäiväisen komitean, nimittäin kansainvälisen kirjanpitoa käsittelevän neuvoa-antava ryhmän perustamiseen.
<P>
Toteatte, ettei valvontaryhmää pidä kasvattaa, koska se heikentäisi sen valtaa, eikä komissiolla olisi enää valtaa ohjata valtuutettujen toimintaa. Valtuutettujen ehdotus perustuu seitsenjäseniseen kokoonpanoon. Te ehdotatte kokoonpanoa, jossa on viisi jäsentä, yksi tarkkailijajäsen sekä kaksi jäsentä neuvoa-antavassa elimessä eli tilintarkastajien kansainvälisessä komiteassa.
<P>
Me puolestamme ehdotamme, että valtuutettujen ehdottamaa seitsenjäsenistä ryhmää vahvistetaan tarpeen mukaan. Jäsenmäärä ei ole oleellinen asia, sillä myös Kansainvälisen tilinpäätösstandardilautakunnan jäsenmäärää on ehdotettu kasvatettavan 14 jäsenestä 16:een.
<P>
Arvoisa komission jäsen, haluamme näin ollen sanoa teille kaksi asiaa. Ensinnäkin jos todella haluatte uudistaa IASB:n hallintoa, olemme samoilla linjoilla, sillä mehän sitä teiltä pyysimme. Mutta toivomme, että kuulette meitä ja otatte meidät mukaan alusta asti eikä vasta viime hetkellä. Älkää vain sanoko, että teillä oli kiireellisiä töitä elokuussa, koska olemme vaatineet tätä viime syksystä asti, ja parlamentin kanta on ollut tiedossanne viime huhtikuusta lähtien.
<P>
Kaiken lisäksi olemme todenneet, että IASB:n ja IASCF:n työohjelmissa on toinen vaihe, jonka kuluessa koko välinettä on tarpeen tarkistaa, samoin kuten IASCF:n perustamisehtoja. Ehdotammekin, että ottaisitte tilaisuudesta vaarin ja asettaisitte koko mekanismin vakautta ja hallintoa koskevat selkeät ehdot, jotta saisimme vihdoin nykyisten haasteiden tasalla olevan hallintojärjestelmän. Toisin sanoen voidaan kysyä, millaisia tilinpäätösstandardeja tarvitaan sellaisten rahoitusmarkkinoiden luomiseksi, joilla tilinpäätösstandardeja tulkitaan ottamalla huomioon talouden realiteetit meillä ja muualla?
<SPEAKER ID="455" NAME="Charlie McCreevy">
komission jäsen. - (EN) Arvoisa puhemies, tarve parantaa Kansainvälisen tilinpäätösstandardilautakunnan IASB:n hallintoa on tunnustettu jo pitkään komissiossa, parlamentissa ja neuvostossa. Itse olen korostanut tätä useaan otteeseen. Olen suhtautunut kriittisesti IASB:n puutteelliseen kuulemiseen ja palautteen antamiseen sekä uusien standardien vaikutusten riittämättömään arviointiin.
<P>
Koska IASB:n tosiasiallisena tehtävänä on kansainvälisten standardien asettaminen, on ehdottoman tärkeää, että sen hallintomenettelyissä noudatetaan mahdollisimman korkeita standardeja. Haluaisin päästä tilanteeseen, jossa voimme ottaa käyttöön EU:ssa kansainväliset tilinpäätösstandardit luottaen täysin siihen, että standardien käsittely ja sisältö ovat esimerkillisiä. Sen tähden saadessani kuulla, että IASCF:n perussääntöä aiotaan tarkistaa, asetin ensisijaiseksi tavoitteeksi hallinnon parantamisen.
<P>
Muistatte varmaan, että ehdotin viime marraskuussa yhdessä Yhdysvaltain arvopaperikomission (SEC), Japanin rahoituspalveluviraston sekä IOSCOn kollegoideni kanssa valvontakomitean perustamista IASCF:n julkisen vastuuvelvollisuuden varmistamiseksi.
<P>
Olemme edenneet tässä mukavasti. IASCF on hiljattain ehdottanut muuttavansa perussääntöään muodollisen yhteyden saamiseksi ehdotettuun valvontalautakuntaan. IASCF hyväksyy, että lautakunnalle on annettava valtuudet osallistua IASCF:n valtuutettujen nimittämiseen ja että lautakunnalla on lopullinen sana nimitysten hyväksynnässä. Se hyväksyy niin ikään, että valvontalautakunta voi käsitellä mitä tahansa valtuutettujen tai IASB:n toimialuetta ja saattaa se IASCF:n valtuutettujen lautakunnan tai IASB:n käsiteltäväksi.
<P>
IASCF:n tarkoituksena on saada näiden asioiden käsittely päätökseen lokakuun alussa. IASCF:n perussäännön muutokset tulevat voimaan 1. tammikuuta 2009. Tämä mahdollistaa etenkin sen, että valvontalautakunta voi aloittaa toimintansa vuoden 2009 alussa. Nyt onkin korkea aika vahvistaa nämä ehdotukset. Jos jätämme vahvistamisen viime tippaan, emme ehdi aloittaa hallintokysymysten käsittelyä uudelleen.
<P>
Käynnissä oleva rahoitusalan kriisi vain vahvistaa tarvetta varmistaa, että tilinpäätösstandardeissa otetaan huomioon vakauden valvonnan ja taloudellisen vakauden tavoitteet. EKP:n kaltaisia elimiä ei ole sopimuksilla aiemmin onnistuttu saamaan valvontalautakuntaan. Uusissa sopimuksissa voimme harkita kompromissia, jonka mukaan kirjanpitoa käsittelevän kansainvälisen neuvoa-antavan ryhmän tehtäväksi asetetaan valvontaryhmän neuvominen vakauden valvontaa ja taloudellista vakautta koskevissa asioissa. Ryhmään olisi otettava mukaan sekä Euroopan keskuspankin että Euroopan arvopaperimarkkinavalvojien komitean sekä luonnollisesti myös muiden keskeisten elinten edustajia. Olen jälleen kerran kiitollinen parlamentille siitä, että se on korostanut 24. huhtikuuta antamassaan päätöslauselmassa vakauden valvonnan ja taloudellisen vakauden merkitystä.
<P>
Komission on edustettava myös muita EU:n toimielimiä ja etenkin parlamenttia hoitaessaan mahdollisia tehtäviään valvontalautakunnassa. Jotta komissio voisi hoitaa tehtäviään tehokkaasti, ehdotan kuulemismenettelyjen aloittamista Euroopan parlamentin kanssa. Kuuleminen voidaan tarvittaessa muokata sopivaan muotoon.
<P>
Olen pyrkinyt varmistamaan, että yksikköni pitävät parlamentin keskeiset jäsenet ajan tasalla tämän keskustelun etenemisessä. Minulle kerrottiin tänään, että kommunikaatiossa oli kuitenkin katkos. Valmistellessaan kantaamme yksikköni eivät olleet nähtävästi tiedottaneet heinäkuun loppupuolen tapahtumista kesälomien vuoksi, kuten niillä on yleensä tapana. Tiedän, että parlamentissa ollaan laajasti tyytymättömiä siihen, ettei teitä ollut kuultu riittävästi ehdotustemme laatimisen yhteydessä. En minäkään ole tyytyväinen siihen, ja olenkin antanut selkeät ja tiukat ohjeet yksiköilleni siitä, ettei sama virhe saa toistua. Pääsihteerini on käsittääkseni ottanut yhteyttä jäsen Berèsiin selvittääkseen, mistä erehdys johtui. Toivon, ettei tämä erehdys vaaranna tavoitetta, johon olemme yhdessä pyrkineet, eli IASB:n hallintojärjestelmän parantamiseen.
<P>
Luotan siihen, että pienin lisäparannuksin IASCF:n hallinnon parantaminen parantaa myös tilinpäätösstandardien laatua ja varmistaa, että ne vastaavat kaikkien sidosryhmien, myös Euroopan unionin, tarpeita, onhan unioni toistaiseksi laajin alue, jolla kansainvälisiä tilinpäätösstandardeja sovelletaan.
<P>
Nyt käsillä oleva IASCF:n hallinnonuudistus merkitsee muutosta elimen vastuuvelvollisuudessa julkisviranomaisia kohtaan, mitä parlamentti on toistuvasti vaatinut. Vetoan Euroopan parlamenttiin, että se antaisi tukensa ehdotuksillemme, sillä siten voidaan parhaiten varmistaa uudistuksen todellinen vaikutus.
<SPEAKER ID="456" NAME="Jean-Paul Gauzès" LANGUAGE="FR">
Arvoisa puhemies, arvoisa komission jäsen, hyvät parlamentin jäsenet, olemme juuri kuulleet talous- ja raha-asioiden valiokunnan puheenjohtajan kertovan meille tähän asiaan perehtyneiden jäsenten näkemyksistä. Kaikki tiedostavat tilinpäätösstandardien ja ilmoitettujen uudistusten merkityksen, kuten täällä on korostettu. Arvoisa komission jäsen, nyt on aika selventää huomionne ja panna ne täytäntöön.
<P>
Minulla on ehdotus: päätöslauselma on kovin tiukka ja niin sen pitääkin olla, mutta synnintekijää ei sentään tarvitse tappaa. Sitä vastoin voimme hengähtää muutaman päivän, jotta saisimme luotua komission ja parlamentin välille menettelyn, jonka avulla voimme selkeästi määrittää parlamentille tiedottamisen laajuus, missä määrin parlamentti on otettava mukaan näiden asioiden käsittelyyn sekä parlamentin kannat. Tämän vuoksi joudumme lykkäämään äänestystä muutamalla päivällä. Tämän ehdotuksen PPE-DE-ryhmä aikoo esittää huomenna, eli että päätöslauselmaa koskevaa äänestystä lykätään, jotta parlamentti ja komissio voivat työskennellä kunnolla yhdessä tämän tärkeän aiheen parissa. On selvää, että jos tällä välin ei saada mitään aikaan ja jotta saamme kiinni hukatun ajan sekä korjattua mahdolliset tiedotuskatkokset, joudumme äänestämään tänään käsiteltäväksi jätetystä päätöslauselmasta sen mukanaan tuomista hankalista päätöksistä huolimatta.
<P>
Toivon, että me kaikki ymmärrämme nykyisen talouskriisin aiheuttamissa vaikeissa oloissa, jotka eivät ole täysin vieraita ainakaan tilinpäätösstandardien kohdalla, että meidän on löydettävä nopea ja käytännönläheinen ratkaisu, jolla kehitys saadaan vietyä haluttuun suuntaan.
<SPEAKER ID="457" NAME="John Purvis" AFFILIATION="PPE-DE">
(EN) Arvoisa puhemies, minun on myönnettävä komission jäsenelle, että olen varsin ymmälläni tästä tapauksesta. En ollut kuullut siitä mitään tähän viikkoon asti, ja yhtäkkiä minulle tulvii yhteydenottoja IASCF:stä ja komissiosta, jotka yrittivät saada minut tavalla tai toisella vakuuttuneeksi IMF:n ottamisesta mukaan valvontaryhmään. Tämä on minusta väärä tapa edetä asiassa, jossa on kyse oikeastaan laista, joten kysyisin komission jäseneltä, emmekö voisi lykätä asian käsittelyä, selvittää se ensin ja palata siihen esimerkiksi lokakuun minitäysistunnossa.
<P>
Tekisi mieli sanoa, etten usko, että IMF:n ja Maailmanpankin ottaminen mukaan valvontaryhmään tekisi siitä jäykkää. Minusta ne voisivat edustaa muuta maailmaa varsin tyydyttävästi. En näe tarvetta uudelle kirjanpitoa käsittelevälle neuvoa-antavalle ryhmälle, joka neuvoo valvontaviranomaisia. Se on täysin turha. Ajattelen vain, eikö neuvoa voi joka tapauksessa tarvittaessa kysyä vaivattomasti ja epävirallisesti. Voisimme kenties keskustella asiasta tulevina viikkoina ja äänestää siitä lokakuun minitäysistunnossa, mikä voisi olla tyydyttävämpi tapa.
<SPEAKER ID="458" NAME="Zuzana Roithová" AFFILIATION="PPE-DE">
(CS) Arvoisa komission jäsen, nykyinen talouskriisi paljastaa, kuinka tärkeä yritysten käypä reaaliarvo on rahoitusmarkkinoiden terveen toiminnan kannalta. Tämä on tärkeä tieto sidosryhmille ja velkojille. Valvontakomitealla voitaisiin parantaa tilinpäätösten avoimuutta ja vertailukelpoisuutta ja siten lisätä sidosryhmien henkilökohtaista vastuuta oikeiden talouspäätösten teossa. Kansainvälinen standardointi johtaa rajatylittävien pääomamarkkinoiden syntymiseen, joten valvontaryhmän olisi vakauden nimissä pantava täytäntöön myös suhdannevaihteluja ehkäiseviä toimia sekä ennaltaehkäistävä systemaattisia riskejä. Ryhmän perustamista ei toki ole kyseenalaistettu. Sitä vastoin sen toimivaltuuksia ei ole selvennetty, eikä myöskään esimerkiksi sitä, annetaanko sille myös valvontatehtävä. Lisäksi minusta on tärkeää, että kaikilla jäsenvaltioilla olisi edustajansa ehdotetussa valvontaryhmässä, johon olisi otettava mukaan myös keskeisten elinten edustajia edustamaan maailman suurimpia rahatalousalueita, kulttuurista monimuotoisuutta sekä kehittyneiden ja kehitysmaiden talouksien ja julkisille elimille vastuussa olevien kansainvälisten laitosten etuja. On harmillista, ettei parlamenttia kuultu etukäteen, mikä olisi pitänyt olla itsestään selvää.
<SPEAKER ID="459" NAME="Pervenche Berès" LANGUAGE="FR">
Arvoisa puhemies, arvoisa komission jäsen, mitä olette tehneet huhtikuun 24. päivän jälkeen parlamentin kannan huomioon ottamiseksi? Mitä olette tehneet tuon päivän jälkeen sen hyväksi, että parlamentin kanssa keskusteltaisiin tehokkaista ratkaisuista valtuutettujen hallintoa koskevassa asiassa? Tiedämme vallan hyvin, että IASB on kuin uppoava laiva niiden tilintarkastajien käsissä, jotka ovat luoneet nämä niin sanotut "käypät arvot". Kukaan ei kuitenkaan tiedä, miten heidät on valittu, koska markkinoita ei enää ole.
<P>
Näin ollen IASCF:n hallinto on kysymys, josta meidän on tänään puhuttava. Olette kiirehtineet ehdottamaan meille neuvoa-antavien komiteoiden perustamista nyt, kun olemme esittäneet varsin järkeviä ratkaisuja, joiden mukaan kyseisten elinten hallinto voitaisiin sisällyttää osaksi maailmanlaajuista ja tilivelvollista hallintojärjestelmää. Onko tässä mitään järkeä?
<P>
Kysymystä ei voida mielestäni ratkaista vain ottamalla parlamentti mukaan prosessin eri vaiheisiin. IASCF:n hallintoa koskeva ehdotuksenne ei tyydytä meitä. Odotamme teiltä uutta ehdotusta, ja joudumme mahdollisesti odottamaan kuulemisen toista vaihetta ja tarvittaessa hallintoprosessin tarkistamista.
<SPEAKER ID="460" NAME="Charlie McCreevy">
komission jäsen. - (EN) Arvoisa puhemies, tässä elämänvaiheessa en enää hämmästy kovin usein, joten en ole ollenkaan yllättynyt Euroopan parlamentin tapahtumista tai joidenkin jäsenten näkemyksistä.
<P>
Meidän olisi vain muistettava eräs pikkuasia tässä erityisessä keskustelussa. IASCF ja sen perustuslaillinen elin IASB ovat riippumattomia elimiä.
<P>
(Hälinää istuntosalissa)
<P>
Haluan vain kertoa tosiasiat. Nuo elimet ovat siis täysin riippumattomia, mutta niistä on tosiasiassa tullut tilinpäätösstandardeja maailmanlaajuisesti asettavia elimiä, koska IASB:stä peräisin olevista tilinpäätösstandardeista on tosiasiassa tullut maailmanlaajuisesti sovellettavia tilinpitostandardeja. Kyse on siis riippumattomasta elimestä. Koska me olemme ottaneet Euroopassa käyttöön kansainväliset tilinpäätösstandardit (niitä koskeva päätös tehtiin ennen toimikauttani komissiossa ja Euroopan parlamentin suostumuksella), olemme nyt suurin alue, jolla näitä standardeja sovelletaan nykyisin. Asetelma saattaa muuttua, kun yhä useampi maa ottaa käyttöön nämä standardit. Sen jälkeen emme enää kenties ole suurin näitä standardeja käyttävä alue, mutta tällä hetkellä olemme sitä.
<P>
Olemme jo jonkin aikaa yrittäneet Euroopan parlamentin tuella parantaa IASCF:n valtuutettujen hallintojärjestelyjä ottamalla huomioon, että kyse on riippumattomasta järjestöstä.
<P>
Olemme edenneet asiassa, ja IAS ilmoitti hiljattain aikovansa tarkistaa omaa perussääntöään. Käytämme siis tilaisuuden hyväksemme ehdotuksen tekemiseksi. Meillä ei ole oikeutta tuputtaa näkemystämme IASCF:stä - se on riippumattomien valtuutettujen tehtävä - mutta voimme ehdottaa hallintojärjestelyjen parantamista. Halusin vain kertoa tämän tosiasian ennen kuin "joku menettää malttinsa", kuten meillä Irlannissa on tapana sanoa. Tämä on juridinen tosiasia.
<P>
IAS:n valtuutetut aikovat ottaa lokakuun alussa käyttöön uudet hallintojärjestelynsä käsiteltyään sitä ennen kaikki ehdotukset. Ehdotuksemme jättämisen määräaika on itse asiassa mennyt umpeen pari päivää sitten. Se oli 20. syyskuuta, ja nyt on 24. syyskuuta. Odotimme voidaksemme jättää lopullisen ehdotuksemme. Olemme olleet epämuodollisesti yhteydessä valtuutettuihin jonkin aikaa, joten he tietävät, mitä aiomme ehdottaa, mutta odotimme kohteliaasti parlamentin päätöslauselmaa. Näin ollen jätämme muodolliset ehdotuksemme muutaman päivän kuluessa.
<P>
Parlamentti voi nyt itse päättää, mitä se haluaa tehdä suosituksemme kanssa. Jäsen Gauzèsin esittämä lähestymistapa oli järkevä, kun hän ehdotti asian lykkäämistä muutamalla päivällä oikean menettelyn löytämiseksi siinä, kuinka parlamentti voidaan ottaa mukaan prosessiin, jonka aion panna alulle.
<P>
Viime marraskuussa ilmoittamastamme valvontalautakuntaa koskevasta ehdotuksesta on sanottava, ettei kaikkia voida ottaa mukaan edustamaan sitä. IASCF:n valtuutetut eivät tule hyväksymään sitä, ja jos he kieltäytyvät ehdottomasti, emme voi asialle mitään. Siten ehdotimme keskeisten henkilöiden ja elinten ottamista mukaan neuvo-antavaan ryhmään. En suhtaudu tiukasti siihen, miten ryhmä olisi muodostettava ja ketkä olisi otettava siihen mukaan. Minulla ei ole erityistä kantaa siitä.
<P>
Sain vasta tänään kuulla, etteivät yksikköni ole olleet jatkuvasti yhteydessä asiasta vastaavien Euroopan parlamentin jäsenten kanssa viimeisen kuukauden ajan. Tämä oli minulle uusi tieto, sillä luulin, että virkamieheni ovat pitäneet jatkuvasti yhteyttä jäseniin, joita tämä erityinen asia koskee, mutta nyt tiedän olleeni väärässä. Pahoittelin tätä edellisessä puheenvuorossani, jossa totesin myös antaneeni tiukat ohjeet siitä, ettei tämä saa toistua, sillä haluamme tehdä yhteistyötä. Enempää en voi tehdä.
<P>
Jäsen Purvis, parlamentti voi kyllä lykätä asian käsittelyä niin pitkälle kuin se haluaa - lokakuun puoleenväliin tai pidemmälle - mutta jotta Euroopan komissio voi sanoa sanansa asiassa, minun on jätettävä IASF:n hallintoa koskevat muodolliset ehdotuksemme suoraan IASF:n lautakunnalle. Lautakunta ei tule hyväksymään kaikkia ehdotuksia. Kuten John Purvis totesi, eri tahot ovat viime päivinä lobanneet häntä täällä saavuttaakseen haluamansa.
<P>
Päätöslauselman nykyistä muotoa luettaessa voidaan havaita yksi erityinen seikka, joka ei varmaankaan jää huomaamatta jäsen Berèsiltä, joka on jo pitkään ajanut IASB:n hallinnon ja vastuuvelvollisuuden parantamista. Tämä erityinen seikka on se, että päätöslauselma saisi aikaan juuri sen, mitä valtuutetut tosiasiassa haluavatkin eli kumota tavoitteemme parantaa hallintoa. Tämä on varsin erikoista, mutta päätöslauselma on kokonaan Euroopan parlamentin asia, ei minun. Halusin vain huomauttaa tästä ohimennen, koska IASB:ssä on valtuutettuja, jotka eivät ole järin innostuneita kauaskantoisista hallintojärjestelyistä, joita me heille ehdotamme. Heidän taholtaan on odotettavissa kohtuullisen paljon vastustusta. Luotamme siihen, että nykyiset valtuutetut ottavat huomioon huolenaiheemme ja parantavat hallintojärjestelmiä sopivaksi katsomallamme tavalla. Me vain ehdotamme, joten meillä ei ole valtuuksia vaatia tietynlaista järjestelmää, mutta meillä on kontakteja, joten he tietävät, mitä aiomme ehdottaa. Kaikki ehdotuksemme eivät ilahduta heitä. Olen tietoinen tästä, mutta me haluamme parantaa hallintoa.
<P>
En sano olevani kovin hämmästynyt poliittisista tapahtumista, koska olen toiminut tällä alalla jo runsaat 30 vuotta, mutta olisi varsin ironista, jos parlamentti, joka on ollut kovin vaativa meitä kohtaan ja painostanut meitä parantamaan IASB:n hallintoa ja vastuuvelvollisuutta, tekisi nyt tässä vaiheessa täysin päinvastoin, kuten se joidenkin mukaan tekee. Ja tämä kaiken sen jälkeen, mitä olemme vuosien mittaan saavuttaneet kahdessa asiassa eli siinä, että tilinpäätösstandardeista on tullut kansainvälisiä, ja siinä, että (kuten jäsenet tietävät) myös Yhdysvallat harkitsee näiden standardien käyttöönottoa yrityksissään (tätä minä ennustin pari vuotta sitten asiaa käsitelleille valiokunnan jäsenille, jotka naureskelivat ajatukselle, johon he eivät uskoneet mutta joka kuitenkin toteutui). Tämä olisi varsin ironista, mutta toivon, että esitin asiani parhaani mukaan.
<SPEAKER ID="461" NAME="Puhemies">
(EN) Olen vastaanottanut yhden työjärjestyksen 108 artiklan 5 kohdan mukaisesti jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan torstaina 25. syyskuuta 2008.
