<CHAPTER ID="013">
Minuutin puheenvuorot poliittisesti tärkeistä asioista
<SPEAKER ID="022" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="023" NAME="Erna Hennicot-Schoepges" AFFILIATION="PPE-DE">
(FR) Arvoisa puhemies, haluaisin kiinnittää Euroopan parlamentin huomion Valko-Venäjän presidentin Aleksander Lukashenkon Prahan vierailuun. Onko presidentti Lukashenkon vierailu yhteensopiva niiden arvojen kanssa, joiden puolesta me puhumme? Voiko Euroopan unioni tehdä yhteistyötä sellaisen presidentin kanssa, jolla on kaikki valta ilman mitään aikarajoituksia ja ilman mandaattia? Millaisen kuvan Euroopan unioni antaa itsestään, kun se suostuu ottamaan vastaan presidentin, joka on hankkiutunut eroon useista poliittisista vastustajistaan ja joka rajoittaa kansalaistensa oikeuksia? Millaisen vaikutelman unioni antaa Obaman hallinnolle, kun Yhdysvaltojen kansalainen viruu parhaillaan valkovenäläisessä vankilassa ja todennäköisesti kuolee sinne, ellei jotakin tehdä pikaisesti? Mielestäni vierailukutsua ei olisi pitänyt esittää.
<SPEAKER ID="024" NAME="Antonio Masip Hidalgo" AFFILIATION="PSE">
(ES) Arvoisa puhemies, haluaisin kertoa kaikille El Muselista, joka on minun alueeni Asturiasin suurin satama.
<P>
On ehdottoman tärkeää, että komissio vapauttaa sataman ylimääräisten kustannusten rahoittamisen. Komission jäsen Antonio Tajani sekä hänen edeltäjänsä Jacques Barrot ovat ymmärtäneet tämän, ja he ovat molemmat tunnustaneet El Muselin sataman merkittävät toiminnalliset ja ympäristöön liittyvät haasteet.
<P>
Kriisin aikana tarvitaan kipeästi sellaisia töitä, joita El Muselin satama tarjoaa. Siksi on päästävä eroon pitkäkestoisista ja liiallisen byrokratian aiheuttamista esteistä, on ajateltava laaja-alaisemmin ja puskettava rahoitusta eteenpäin. Rahoitus on hyvin tärkeä Asturiasin alueen, Pohjois-Espanjan ja myös Euroopan talouden elpymisen kannalta. Toistan vielä, että se on tärkeää myös Euroopan talouden elpymiselle, johon Espanja haluaa osaltaan vaikuttaa.
<SPEAKER ID="025" NAME="Metin Kazak" AFFILIATION="ALDE">
(BG) Edellisen Eurooppa-neuvoston kokouksen tulos on hyvä esimerkki siitä, kuinka voidaan käytännössä toteuttaa erästä Euroopan unionin perusperiaatetta eli yhteisvastuuta.
<P>
Myönnetty 5,6 miljardin euron tuki auttaa vanhan mantereen asukkaita toipumaan maailmanlaajuisen rahoitus- ja talouskriisin seurauksista. Bulgarialle myönnetty 105 miljoonan euron tuki käytetään energiaturvallisuuden varmistamiseen, internetin laajakaistayhteyden luomiseen ja maatalouteen, ja tämä osoittaa tukea ja lisääntyvää luottamusta ohjelmaan, jonka hallitus on laatinut kriisistä selviämiseksi.
<P>
Maalleni on erittäin tärkeää, että Euroopan komissio hyväksyy Kozloduyn ydinvoimalan kolmannen ja neljännen reaktorin aikaisen sulkemisen vuoksi hakemamme korvauksen jatkamisen vuoteen 2013 asti ja että Euroopan parlamentti antaa tukensa sille. Bulgaria kärsi eniten menetyksiä äskettäin sattuneessa Venäjän ja Ukrainan välisessä kaasukriisissä. Siksi on tärkeää huomioida, että kaikkien EU:n jäsenvaltioiden tasavertaisen kohtelun periaatetta noudatetaan.
<P>
Luotan siihen, että komission puheenjohtaja José Manuel Barroso antaa myönteisen vastauksen, ja kannustan Euroopan parlamentin kollegoitani edistämään oikeudenmukaisuutta ja yhteisvastuuta Euroopassa.
<SPEAKER ID="026" NAME="Eoin Ryan" AFFILIATION="UEN">
Arvoisa puhemies, haluaisin nostaa esille Irlannin pankki- ja rahoitusjärjestelmää koskevat huomautukset ja kommentit, joita lauotaan tietyiltä tahoilta.
<P>
Irlannin järjestelmä toimii EU:n direktiivien oikeudellisen ja lainsäädännöllisen poliittisen kehyksen mukaisesti. Irlannin järjestelmä on aivan yhtä vahva tai yhtä heikko kuin EU:n puitekehys. Kuten kaikki tiedämme, sääntelyjärjestelmä on epäonnistunut yleisesti. Irlanti ei ole sen huonompi tai parempi kuin mikään muukaan paikka.
<P>
Vastustan niitä Irlantia koskevia vihamielisiä huomautuksia, joita kuulee Lontoon, New Yorkin ja Saksan viestimissä. Kaikissa mainituissa paikoissa on jouduttu kohtaamaan sääntelyyn ja pankkeihin liittyviä haasteita ja aivan samanlaisia ongelmia ja useissa tapauksissa jopa paljon pahempia ongelmia kuin mitä meillä on ollut Irlannissa. Joidenkin EU:n naapureidemme jatkuva piikittely on perustunut pikemmin ennakkoluuloihin kuin objektiivisiin tosiasioihin. Ne eivät edistä EU:n yhteisvastuuta tällaisina aikoina, kun Euroopassa kamppaillaan valtavien rahoitus- ja talousalan haasteiden kanssa.
<SPEAKER ID="027" NAME="László Tőkés" AFFILIATION="Verts/ALE">
(HU) Kansainvälisesti tunnettu kaivosyhtiö Roşia Montană Gold Corporation, joka on kanadalainen ja romanialainen yhteisyritys, aikoo luoda Euroopan suurimman avoimen kultakaivoksen Transylvaniaan Verespatakin kaupunkiin (Roşia Montană). Euroopan parlamentti ilmaisi päätöslauselmassaan joulukuussa 2004 syvän huolestuneisuutensa hankkeen aiheuttaman luonnonkatastrofin uhan vuoksi. ICOMOSin vuoden 2005 yleiskokouksessa puolestaan päätettiin vanhan kohteen historiallisen kulttuuriperinnön suojelusta.
<P>
Hankkeen aikana on jo tapahtunut useita skandaaleja, ja hankkeessa on tarkoituksena käyttää samaa tekniikkaan perustuvaa syanidin käsittelymenetelmää kuin vuonna 2000 toteutetussa hankkeessa, jossa Tisza-joki saastui kokonaan. Lisäksi Verespatakin (Roşia Montană) kulttuuriperintöön kuuluvat rakennukset on tuhottu ja väestö on köyhtynyt. Romanian hallitus aikoo ilmeisesti poistaa väliaikaisen investointikiellon.
<P>
Pyydän Euroopan parlamenttia puuttumaan asiaan Verespatakin pelastamiseksi ja sen luonnonympäristön suojelemiseksi. Euroopan komission pitäisi omasta puolestaan edistää tuhoutuneen kaupungin ja sen ympäristön jälleenrakennustoimia.
<SPEAKER ID="028" NAME="Georgios Toussas" AFFILIATION="GUE/NGL">
(EL) Arvoisa puhemies, tulevina päivinä vietetään seuraavia merkkipäiviä:
<P>
on kulunut 10 vuotta siitä, kun Nato ja Euroopan unionin keskustavasemmistolaiset ja keskustaoikeistolaiset hallitukset päästivät valloilleen likaisen sodan Jugoslavian kansaa vastaan;
<P>
on kulunut 6 vuotta siitä, kun Yhdysvallat ja sen halukkaat liittolaiset aloittivat rikollisen sodankäynnin ja valloittivat Irakin, ja tässä sodassa noin 1,5 miljoonaa irakilaista on menettänyt henkensä;
<P>
on kulunut 60 vuotta siitä, kun perustettiin Νaton imperialistinen sotakoneisto, joka uhkaa rauhaa kaikkialla maailmassa. Nato viettää pian 60-vuotisjuhlaansa huippukokouksessa Strasbourgissa.
<P>
Kymmenen vuotta sitten Washingtonissa 23. ja 24. huhtikuuta 1999 Νaton jäsenvaltioiden päämiehet allekirjoittivat 50. merkkipäivän kunniaksi julistuksen, jossa hyväksyttiin uusi doktriini. Nato otti siis käyttöön uuden strategian, joka myös virallisesti syrjäyttää kansainvälisen oikeuden perussäännöt. Tämän jälkeen Nato on toteuttanut muita rikollisia toimia Afganistanissa, Irakissa, Iranissa ja Lähi-idässä.
<P>
Naton huippukokouksen valmisteluja varten Ranskan viranomaiset ovat sulkeneet Strasbourgin keskustan ja ottaneet käyttöön Schengenin sopimuksen mukaiset välineet estääkseen rauhan puolesta mielenilmauksia järjestävien ihmisten pääsyn Ranskaan. Poliisi on valmistautunut mielenosoituksiin huomattavan suurin armeijan joukoin ja poliisivoimin. Tällaisilla toimenpiteillä rikotaan räikeästi demokratian perusoikeuksia. Ne osoittavat, kuinka paljon imperialistit ja Íato pelkäävät ihmisiä.
<P>
Ihmisten on vastattava Naton rikollisen imperialistisen toiminnan 60-vuotismerkkipäivän juhlallisuuksiin vahvistamalla imperialismin vastaista rauhanliikettä ja ruohonjuuritason vaatimusta Νaton lakkauttamisesta...
<P>
(Puhemies keskeytti puhujan.)
<SPEAKER ID="029" NAME="Kathy Sinnott" AFFILIATION="IND/DEM">
Arvoisa puhemies, työryhmillä on pitkät ja erityislaatuiset perinteet parlamentissa. Työryhmissä parlamentin jäsenet voivat toimia yhteistyössä ja käsitellä joitakin asioita yli poliittisen ryhmäjaon.
<P>
Esimerkiksi vanhin työryhmä - vammaisuutta käsittelevä työryhmä - tarkistaa parlamentissa käsiteltävän lainsäädännön varmistaakseen, että vammaiset otetaan huomioon, ja kouluttaa muita parlamentin jäseniä vammaisuuteen liittyvissä asioissa.
<P>
Huolimatta siitä, että työryhmät tekevät arvokasta työtä, niiden asema on heikentynyt viime vuoden aikana ja niitä lakkautetaan parlamentin sisäisten sääntöjen vuoksi, koska Strasbourgin istunnon aikatauluun ei sisällytetä kokoushuoneita ja kokoontumisaikoja työryhmille.
<P>
Mielestäni asia on ratkaistava pikaisesti - ennen seuraavan parlamentin kauden alkua - koska muuten työryhmät ovat menneisyyttä. Mikäli ne lakkautetaan, parlamentista tulee paljon köyhempi ja eurooppalaisia ei enää palvella yhtä hyvin kuin aiemmin.
<P>
(Suosionosoituksia)
<SPEAKER ID="030" NAME="Desislav Chukolov" AFFILIATION="NI">
(BG) Hyvät kuulijat, viime vuosina on huomattu, että Bulgariassa harjoitetaan halveksittavaa toimintaa, jota kutsutaan äänten ostamiseksi.
<P>
Toimintaa harjoittavat kaikki muut poliittiset ryhmät paitsi isänmaallinen Attack-puolue. Jopa sellaiset puolueet, jotka kertovat edustavansa vaihtoehtoa hallitseville puolueille, maksavat äänestäjille. Asia kävi ilmi muutama päivä sitten Plevenin lähellä sijaitsevasta Brestin kylästä saadusta tiedosta.
<P>
Vaikuttaa siltä, että Bulgarian seuraavista vaaleista tulee maamme lähihistorian salakähmäisimmät ja vilpillisimmät vaalit. Etniseltä taustaltaan turkkilainen ja perustuslainvastainen puolue MRF on käyttänyt valtavan 60 miljoonan euron rahasumman saadakseen Euroopan parlamenttiin ja Bulgarian kansalliseen parlamenttiin valituksi mahdollisimman paljon sellaisia jäseniä, jotka ajavat Turkin etuja.
<P>
On todella olemassa vakavasti otettava vaara, että seuraavalla Euroopan parlamentin kaudella parlamentissa istuu edustajia, jotka ovat lunastaneet paikkansa ostamalla ääniä. Attack-puolueemme viesti on seuraava: Turkkia ei hyväksytä EU:hun. Me kehotamme, että puhemies Pöttering vaatii Bulgarian viranomaisia varmistamaan, että tällainen toiminta estetään tulevissa vaaleissa vaalilakien avulla.
<SPEAKER ID="031" NAME="György Schöpflin" AFFILIATION="PPE-DE">
(HU) Tämä on selkeä tarina. Muutaman sadan metrin päässä Unkarin rajasta sijaitsevassa itävaltalaisessa Heiligenkreuzin kylässä itävaltalainen yritys aikoo rakentaa suuren jätteenpolttolaitoksen. Unkarin puolella sijaitseva Szentgotthárdin kaupunki ei hyväksy suunnitelmaa muun muassa ympäristön suojeluun liittyvistä syistä.
<P>
Kahden viime vuoden aikana Unkarin puolella on protestoitu asiasta säännöllisesti, mutta itävaltalaiset eivät ole ottaneet protesteja huomioon. Tästä seuranneet Itävallan vastaiset asenteet alkavat jo vaikuttaa maiden perinteisesti ystävällismielisiin kahdenvälisiin suhteisiin.
<P>
Pyydämme, että itävaltalainen osapuoli tarkistaa suunnitelman siten, että myös Unkarin näkökulma otetaan huomioon, ja lopettaa hankkeen edistämisen.
<SPEAKER ID="032" NAME="Gyula Hegyi" AFFILIATION="PSE">
Arvoisa puhemies, tammikuussa komissio puuttui Unkarin muuntogeenistä MON810-maissia koskevaan kieltoon. Unkarin koko tiedeyhteisö, kaikki poliittisen puolueet ja Unkarin yhteiskunta ovat selkeästi kiellon kannalla. Maaliskuun Eurooppa-neuvoston kokouksessa Unkari ja Itävalta saivat selkeällä enemmistöpäätöksellä pitää kieltonsa komission päätöksestä huolimatta. Kaksikymmentäkolme kahdestakymmenestä seitsemästä jäsenvaltiosta antoi tukensa Unkarille komission päätöstä vastaan.
<P>
Tämä osoittaa, että on korkea aika tarkistaa muuntogeenisten organismien lupamenettelyä Euroopan unionissa. Luulen - ja myös neuvoston äänestys osoittaa sen - että suurin osa jäsenvaltioista on kanssani samaa mieltä siitä, että jäsenvaltioiden pitäisi saada päättää muuntogeenisten organismien sallimisesta. Toivon, että seuraava uusi parlamentti kehittää muuntogeenisten organismien sallimiselle uuden sääntelyjärjestelmän, joka perustuu toissijaisuusperiaatteeseen ja avoimuuteen. Komission pitäisi tehdä parlamentin ja jäsenvaltioiden kanssa yhteistyötä eikä sanella niille sääntöjä.
<SPEAKER ID="033" NAME="Jean Marie Beaupuy" AFFILIATION="ALDE">
(FR) Arvoisa puhemies, eräs kollegamme otti esille työryhmiä koskevan kysymyksen.
<P>
Parlamentissa on yli 20 työryhmää, ja niiden työ on ollut merkittävää koko nyt päättymässä olevan virkakauden ajan. Työryhmien tekemää työtä on hyödynnetty lukemattomissa asiakirjoissa. Hyvä puhemies, parlamentti on ottanut vastaan kymmeniä tuhansia ihmisiä ja satoja instituutiota työryhmien tekemän työn ansioista. Mikäli jatkamme työryhmien lyttäämistä kieltämällä niiltä kokoushuoneet, mielenilmauksia tulee lisää.
<P>
Arvoisa puhemies, teillä on paljon kokemusta, erittäin paljon kokemusta tästä parlamentista. Älkää salliko sitä, että seuraavalla parlamentin kaudella kokoonnuttaisiin enemmän tai vähemmän salaisissa pienryhmissä. Emme pelkää työryhmien avoimuutta, ja siksi pyydämme teitä antamaan avoimen arvion työryhmistä kuluvan parlamenttikauden aikana. Siten saamme todistuksen niiden tarpeellisuudesta.
<P>
Hyvä puhemies, pyydän, että ette sulkisi korvianne vaatimuksilta, joita työryhmät ovat esittäneet ja joita on esitetty viime vuosien aikana kaikissa teille osoitetuissa kirjeissä.
<SPEAKER ID="034" NAME="Ewa Tomaszewska" AFFILIATION="UEN">
(PL) Arvoisa puhemies, Euroopan väestönkehitys aiheuttaa kriisin, jota ei voida kieltää. Tästä seuraava työvoimapula uhkaa EU:n jäsenvaltioiden talouskehitystä. Lisäksi kriisi alentaa eläkejärjestelmien tehokkuutta ja aiheuttaa vakavia ongelmia Euroopan terveydenhuolto- ja sosiaaliturvajärjestelmille.
<P>
Euroopan komissio ei kuitenkaan ole ymmärtänyt pyrkimyksiämme muuttaa kielteistä väestönkehityksen suuntaa edistämällä perhekehityshankkeita. Erityisesti se on vastustanut tarvetta alentaa hyvin nuorille lapsille suunnattujen tuotteiden, esimerkiksi vaippojen, arvolisäveroa. Yksittäisten maiden rankaiseminen tällaisiin ratkaisuihin päätymisen vuoksi osoittaa, että meitä uhkaavista riskeistä ei olla tietoisia. Se voidaan myös nähdä merkkinä uskon puutteesta. Joka tapauksessa tätä ei voida hyväksyä.
<SPEAKER ID="035" NAME="Ilda Figueiredo" AFFILIATION="GUE/NGL">
(PT) On järkyttävää, että ainoa täysin portugalilaisomistuksessa oleva rengastehdas on ollut poissa toiminnasta jo useiden kuukausien ajan. Lähes 300 ihmistä on vaarassa menettää työpaikkansa heikossa sosiaalisessa asemassa olevalla Vale do Aven alueella. Kyseisen alueen työttömyysluvut ovat nousseet Euroopan unionin kärkijoukkoon sen jälkeen, kun lukuisia tekstiiliteollisuuden yrityksiä ja työpaikkoja lakkautettiin.
<P>
Santo Tirsossa sijaitsevan Camac-yrityksen työntekijät ja heitä edustava ammattiliitto ovat kertoneet julkisuudessa vakavasta tilanteesta ja ilmoittaneet, että yritys ei ole velkaa pankeille tai valtiolle. Sillä on sen sijaan jopa kymmenien tuhansien eurojen edestä luottoa arvonlisäveron pidätyksien vuoksi. Pääasialliset velkojat ovat työntekijät, joiden palkkoja ei ole maksettu. Lähes kaikki vienti suuntautuu Yhdistyneeseen kuningaskuntaan, ja yritys ei selvinnyt punnan arvonlaskun seurauksista ja valmistuksessa käytettyjen raaka-aineiden huimista hinnoista.
<P>
Yritys on jättänyt maksukyvyttömyyttä koskevan hakemuksen, ja ratkaisua odotetaan 30. maaliskuuta mennessä. Portugalin hallituksen ja Euroopan komission on vastattava pikaisesti varoitukseen ja työntekijöiden ilmaisemaan tyytymättömyyteen, jotta voitaisiin ehkäistä lisätyöttömyyttä ja kurjuutta kyseisellä alueella, jossa ei ole tarjolla vaihtoehtoisia työpaikkoja.
<SPEAKER ID="036" NAME="Philip Bushill-Matthews" AFFILIATION="PPE-DE">
Arvoisa puhemies, parlamentin menettelyjen tarkistaminen ja uudistaminen ovat asialistalla, ja kyseinen aihe on varmasti teille henkilökohtaisesti hyvin tärkeä.
<P>
Haluaisin vielä tukea muutaman kollegan aiemmin tekemiä huomautuksia, jotka koskivat työryhmien tärkeyttä. Olen ikääntymistä käsittelevän työryhmän varapuheenjohtaja. Kuten ehkä tiedätte, tänä vuonna - ensimmäistä kertaa - yli 50 % äänestäjistä on yli 50-vuotiaita. Ikääntymiskysymykset eivät näin ollen kiinnosta ainoastaan meitä täällä parlamentissa, vaan ne kiinnostavat myös ihmisiä ja valitsijoitamme parlamentin ulkopuolella.
<P>
Pyydän teitä, arvoisa puhemies, toimimaan tässä asiassa ominaisella tyylillänne eli selkeästi ja oikeudenmukaisesti ja varmistamaan, että tulevaisuudessa työryhmien työskentelyä helpotetaan eikä vaikeuteta. Lupaisitteko meille sen?
<SPEAKER ID="037" NAME="Puhemies">
(EN) On aina mukava nähdä brittikonservatiiveja, jotka ovat täysin sydämin mukana yhteisessä eurooppalaisessa hankkeessa ja kokonaan meidän puolellamme. Suurkiitokset, lupaan käyttäytyä parhaalla mahdollisella tavalla.
<SPEAKER ID="038" NAME="Proinsias De Rossa" AFFILIATION="PSE">
Arvoisa puhemies, otan esille Irlannin ympäristölainsäädännön rikkomukset ja erityisesti vedenlaatua koskevat kysymykset. Irlannissa toteutetun vedenlaatua koskevan EU:n uuden tutkimuksen mukaan lähes kaksi kolmesta kansalaisesta pitää vedenlaatua vakavana ongelmana. Puolet ihmisistä katsoo laadun pahentuneen vuoden 2004 jälkeen.
<P>
Vastaajista 80 % katsoo, että jokien, järvien ja rannikkovesien vedenlaatu ei ole parantunut viiden viime vuoden aikana. Jo seitsemän vuoden ajan komissio on tutkinut, noudattaako Irlannin hallitus Euroopan yhteisöjen tuomioistuimen vuonna 2002 antamaa päätöstä, jonka mukaan Irlanti rikkoi vedenlaatua koskevaa lainsäädäntöä.
<P>
Meidän on löydettävä keinoja taataksemme, että jäsenvaltiot myös noudattavat lakeja, joita säädämme Euroopan kansalaisten etujen mukaisesti. Komissio toimii unionissa valvovan poliisin tehtävässä, ja sen on toimittava nopeasti varmistaakseen, että lakeja noudatetaan.
<SPEAKER ID="039" NAME="Kinga Gál" AFFILIATION="PPE-DE">
(HU) Kriittisinä aikoina uusien jäsenvaltioiden vallanpitäjät turvautuvat vanhoihin toimintatapoihin, joita ei voida oikeusjärjestyksen mukaan hyväksyä. Kun vietimme Unkarissa kansallista juhlapäivää, poliittisia oikeuksia loukattiin Budapestissa epäoikeudenmukaisesti. Juhlia ympäröivä alue suljettiin kokonaan, aivan kuten tehtiin diktatuurin aikana. Muutama päivä sitten järjestettiin mielenilmaus, jossa vaadittiin vastuullisempaa hallitusta ja pääministerin eroa. Poliisin vastatoimiin kuului muun muassa pidätyksiä ja epäinhimillistä nöyryyttävää kohtelua.
<P>
Viikonlopun jälkeen on lisäksi ilmennyt, että viranomaiset eivät kunnioita demokratian periaatetta, koska aikaiset vaalit pyritään estämään siirtelemällä samoja johtotehtävissä olevia ihmisiä eri paikoille. Näin ei toimi sellainen demokraattinen oikeusperiaatteen mukainen valtio, josta me nuorempi kommunistivallan jälkeinen sukupolvi olemme unelmoineet. Päinvastoin, näin niin kutsutut pehmeät diktatuurivallat saavat alkunsa.
<P>
Samalla tavalla Romanian viranomaisten toiminta toi mieleen menneet ajat. Unkarin tasavallan presidentti matkusti 15. maaliskuuta Romanian viranomaisten suositusten vastaisesti Romanian 1,5 miljoonan ihmisen unkarialaisyhteisön juhlallisuuksiin, mutta hän saattoi osallistua tilaisuuteen ainoastaan matkustamalla sinne autolla yksityishenkilönä. Syynä tähän oli se, että Romania epäsi presidentin lentokoneen laskeutumisluvan sillä verukkeella, että vierailu vahingoittaisi maiden kumppanuussuhdetta. Tällaista tapahtuu vuonna 2009 kahdessa naapurimaassa, jotka ovat EU:n jäsenvaltioita.
<SPEAKER ID="040" NAME="Csaba Sándor Tabajdi" AFFILIATION="PSE">
(HU) Viime viikon EU:n huippukokouksessa vahvistettiin perusperiaatteet, jotka myös Euroopan parlamentti on lausunut: Euroopan unioni ei suvaitse protektionismia ja se ei hyväksy yhteismarkkinoiden saavutusten purkamista. Onnittelen puhemiestä, joka oli paikalla Eurooppa-neuvoston kokouksessa.
<P>
Siellä tehtiin erittäin tärkeitä päätöksiä. Muun muassa päätettiin asiasta, jota Unkarin pääministeri Ferenc Gyurcsány suositteli vuosi sitten ja jota tuettiin Euroopan parlamentin Rasmussenin mietinnössä, eli rahoitusmarkkinoiden ja pankkien valvontajärjestelmän perustamisesta. Periaatteesta päätettiin kyseisessä huippukokouksessa, ja se on merkittävä askel eteenpäin.
<P>
On merkittävä edistysaskel koko Euroopan unionille, mutta erityisen merkittävää Keski- ja Itä-Euroopalle sekä Baltian maille, että pankit eivät voi hylätä alueella sijaitsevia tytäryhtiöitään vaan pankkien on kohdennettava niille saamansa tuki.
<P>
Euroalueen ulkopuolella olevien jäsenvaltioiden maksutaseelle myönnettyä tukea on kaksinkertaistettu 25 miljardista eurosta 50 miljardiin euroon, mikä on erittäin tärkeä osoitus EU:n solidaarisuudesta. Tämä on meidän kaikkien etujemme mukaista, ja onneksemme se on koko Euroopan unionin etujen mukaista.
<SPEAKER ID="041" NAME="Aurelio Juri" AFFILIATION="PSE">
(SL) Edellisessä istunnossa hyväksyimme tärkeän merenkulkualan lainsäädäntöpaketin, joka parantaa meriliikenteessä tapahtuvien onnettomuuksien yhteydessä toteutettavia menettelyjä.
<P>
Kuten tiedämme, saamme merestä paljon hyötyjä, mutta siihen liittyy aina myös riskejä. Suuronnettomuuden tapahtuessa rannikolla asuvat ihmiset joutuvat kärsimään seurauksista. Paras toimintatapa on siksi ehkäisevä toiminta ja erityisesti sellainen ehkäisevä toiminta, jossa säännellään meriliikenteen määrää ja liikennemuotoa aina kulloisenkin alueen herkkyyden mukaan.
<P>
Haluaisin siksi esittää seuraavan kysymyksen komissiolle ja erityisesti komission jäsenelle Tajanille, joka vastaa liikenteestä ja jolle voin esittää kysymyksen hänen omalla äidinkielellään italiaksi.
<P>
(IT) Arvoisa puhemies, hyvät kuulijat, (...) kuinka uuden meriturvallisuutta koskevan lainsäädännön tavoitteet sopivat yhteen sellaisen hankkeen kanssa, jossa suunnitellaan kahden metaania tuottavan laitoksen rakentamista Triestenlahdelle. Alueella on paljon laivaliikennettä, ja kyseessä on suuri kaupunkikeskittymä. Meri ei ole syvä, sen syvyys on korkeintaan 20 metriä, ja meren pohjaa ei saa muokata, koska siellä on paljon elohopeaa. Mikäli terminaalit rakennetaan, niissä kussakin kävisi viikoittain yksi metaania kuljettava säiliöalus. Tunnemme riskit, joita kyseiset alukset aiheuttavat tällaisilla alueilla.
<SPEAKER ID="043" NAME="Bogusław Rogalski" AFFILIATION="UEN">
. - (PL) Arvoisa puhemies, tänään haluaisin erityisesti kiinnittää huomion Israelin armeijan pyrkimyksiin hävittää Palestiinan kansakunta meidän silmiemme edessä. Me emme saa suhtautua välinpitämättömästi tähän kysymykseen.
<P>
Minua nolottaa, kun kuuntelen Israelin viestimien lähetyksiä, joissa sotilaat kertovat, kuinka heitä on käsketty ampumaan siviilejä, myös vanhoja naisia. Haarec-sanomalehdessä julkaistiin kirjallinen käsky, jonka eräs armeijan päälliköistä oli antanut alaisilleen. Hän käski joukkojaan ampumaan ihmisiä, jotka auttavat haavoittuneita palestiinalaisia. Sotilaat ovat lisäksi oppineet osoittamaan äärimmäistä välinpitämättömyyttä palestiinalaisten henkiä kohtaan. Tämän todistaa Israelin armeijan sotilaiden käyttämät kaameat T-paidat, joissa on raskaana olevan arabinaisen kuva ja teksti "kaksi kuolemaa yhdellä laukauksella".
<P>
Meidän on rikottava hiljaisuus, joka kyseisen aiheen ympärillä vallitsee tässä parlamentissa. Mikään kansakunta ei ole muita parempi tai huonompi. Palestiinalaiset tarvitsevat nyt apuamme ja tukeamme. Meidän on vastattava haasteeseen ja puututtava tähän ongelmaan.
<SPEAKER ID="044" NAME="Anna Záborská" AFFILIATION="PPE-DE">
- (SK) Arvoisa puhemies, kaksi viikkoa sitten kerroitte meille hyvin surullisia ja kamalia uutisia. Saksassa nuori mies tappoi ensin 15 ihmistä ja sen jälkeen itsensä. Murhateollaan hän sai monet ihmiset, oma perheensä mukaan lukien, surun ja epätoivon valtaan. Myös hänen oma perheensä menetti lapsensa ja myös heidän elämänsä mullistui täysin.
<P>
Lainaan Saksan presidentin lausumia sanoja uhrien hautajaistilaisuudessa: "Joudumme kaikki pohtimaan erittäin vakavaa kysymystä. Teemmekö tarpeeksi itsemme ja lapsiemme varjelemiseksi? Teemmekö tarpeeksi niiden suojelemiseksi, jotka ovat vaarassa? Teemmekö tarpeeksi rauhan säilyttämiseksi omilla maillamme? Meidän on pohdittava sitä, kuinka voimme toimia paremmin tulevaisuudessa ja mitä voimme nyt oppia tapahtuneesta. Auttakaamme sekä vanhempia että lapsia pysyttelemään erossa vaaroista."
<P>
Haluaisin pyytää Euroopan parlamentilta ja Euroopan komissiolta vielä kerran tukea Euroopan laajuiselle kampanjalle "Tiedätkö missä lapsesi ovat?" Kuten olen sanonut jo aiemmin tässä parlamentissa, tehkäämme kaikkemme taataksemme, että tällaista ei pääsisi enää tapahtumaan.
<SPEAKER ID="045" NAME="Silvia-Adriana Ţicău" AFFILIATION="PSE">
(RO) Euroopan unioni on ennen kaikkea sosiaalisen eurooppalainen hanke. Tarvitsemme talouden kehitystä, mutta yhtä lailla tarvitsemme työpaikkoja, kohtuullisia palkkoja ja eläkkeitä, terveydenhuolto- ja koulutuspalveluja, ja näiden palvelujen on oltava lähtökohtaisesti laadultaan hyviä.
<P>
Talouskriisin aikana monet yritykset joutuvat vaikeuksiin ja työntekijät menettävät työpaikkansa.
<P>
Romaniassa Arcelor Mittal -yrityksen toimipaikoissa Galaţissa ja Hunedoarassa useat tuhannet työntekijät joutuvat vuorollaan lomautetuiksi ja saavat vain 75 % palkastaan, tai sitten heistä vain tehdään tarpeettomia. Samanlaisia tilanteita on muissa maissa ja muissa yrityksissä teollisuuden eri aloilla.
<P>
Pyydän, että komissio valmistelisi neuvoston päätöksen, jossa tarkistettaisiin Euroopan sosiaalirahaston ja Euroopan globalisaatiorahaston rahoituksen hakemisen perusteet. Tämä on tehtävä teollisuuden ja yritysten osalta, ei ainoastaan alueellisesti ja paikallisesti, jotta rahat saataisiin käyttöön pikaisesti kriisissä olevien työntekijöiden tukemiseksi.
<P>
Uskon, että Eurooppa voi ja että sen pitää tehdä enemmän hankaluuksissa olevien työntekijöiden auttamiseksi.
<SPEAKER ID="046" NAME="Edit Bauer" AFFILIATION="PPE-DE">
(HU) Haluaisin kiinnittää huomion Slovakian hallituksen käyttämiin menetelmiin, joilla vähemmistöjen kielioikeuksia sorretaan ja oikeuksia rikotaan. Viime viikolla hallitus hyväksyi kansallista kieltä koskevan lakimuutoksen, joka hallituksen mukaan ei vaikuta vähemmistökielten käyttöön. Lakiesityksessä kuitenkin sanotaan toista.
<P>
Haluan ottaa esiin kaksi esimerkkiä. Lain kohdassa 8(4) säädetään terveydenhoitolaitoksista ja sosiaalivirastoista ja seuraavasta kahdesta tilanteesta, joissa vähemmistöön kuuluvat henkilöt saavat käyttää omaa äidinkieltään kyseisissä laitoksissa: mikäli he eivät osaa kansallista kieltä tai mikäli laitos sijaitsee sellaisella alueella, jossa vähemmistöön kuuluu yli 20 % väestöstä. Lääkärin on siis ensin kysyttävä potilaalta, mitä kieltä tämä puhuu, ja vasta sitten hän voi kysyä, mikä potilasta vaivaa. Muutoin lain rikkomisesta voi lakiesityksen mukaan saada 100-5000 euron sakon.
<P>
Tilanne ei ole parempi tiedonvälityksessä. Julkista radiokanavaa lukuun ottamatta radio-ohjelmat on ensin lähetettävä vähemmistökielellä ja sitten sama lähetys on toimitettava uudelleen kokonaan käännettynä.
<P>
Arvoisa puhemies, esitän vain yhden kysymyksen: voivatko vähemmistöt luottaa Euroopan tukeen?
<SPEAKER ID="047" NAME="Jelko Kacin" AFFILIATION="ALDE">
(SL) Bazovicassa Triesten lähellä, lähellä Italian ja Slovenian rajaa, on Euroopan ensimmäisten fasismin vastustajien muistomerkki, joka on pystytetty jo syyskuussa 1945. Neljä isänmaallista slovenialaista, Bidovec, Marušič, Miloš ja Valenčič, tuomittiin kuolemaan erityisessä fasismia käsittelevässä tuomioistuimessa vuonna 1930 ensimmäisen Triesten oikeudenkäynnin aikana.
<P>
Muistomerkkiä on vahingoitettu ja töhritty maalilla tähän mennessä kuusitoista kertaa, viimeksi hieman yli viikko sitten. Tämä vahingonteko on osa monia muita politiikan, talouden, kulttuurin ja koulutuksen aloilla tehtyjä pyrkimyksiä luoda painetta etnisten slovenialaisten yhteisölle Italiassa ja Slovenian tasavallalle.
<P>
Lukuisat teot, esimerkiksi slovenialaisten muistomerkkien, slovenialaisten koulujen ja sloveeninkielisten tiekylttien tuhriminen maalilla, ovat loukanneet syvästi slovenialaista alkuperää olevien Italian kansalaisten sekä Slovenian tasavallassa asuvien slovenialaisten tunteita.
<P>
Ketään ei ole kuitenkaan toistaiseksi ole vaadittu vastuuseen näistä rikollisista teoista. Minun on vaikea uskoa, että Italian poliisi on niin epäpätevä, ettei se olisi löytänyt pahantekijöitä tai että sillä ei olisi poliittista tahtoa löytää heitä. Kun syyllisiä ei vain löydetä kuudennentoista kerran peräkkäin tapahtuvan teon jälkeen, se on jo todella käsittämätöntä.
<SPEAKER ID="048" NAME="Dimitar Stoyanov" AFFILIATION="NI">
(BG) Hyvät kuulijat, edellisen istuntojakson aikana Turkkia koskevissa keskusteluissa puhuttiin siitä, että Turkki ei ole tunnustanut Armenian kansanmurhaa. Ette ilmeisesti tiedä Turkin syyllistyneen viimeisen viidensadan vuoden aikana myös toiseen kansanmurhaan, jota se ei ole tunnustanut, nimittäin Bulgarian kansanmurhaan.
<P>
Kerron teille hieman siitä, mitä tapahtui neljän päivän aikana huhtikuussa vuonna 1876. Seuraavan katkelman on kirjoittanut tuolloin elänyt amerikkalainen toimittaja, jonka nimi on MacGahan:
<P>
"Minulle on yhdentekevää, onko tämä tieto puolueeton vai ei sen jälkeen, kun on tullut esiin, että neljän päivän aikana on kuollut järkyttävä määrä ihmisiä, 15 000 ihmistä. Luvun pyöristäminen ei voi enää lisätä kauheutta, joka on jo massiivista, kun otetaan huomioon tämän brutaalin teurastuksen kaikki tuhoisat, alhaiset yksityiskohdat. Ranskan konsuli kuuli itse bashi-bazoukien kertovan innoissaan valppaille kuulijoilleen, että he olivat seuranneet kiinnostuneina, kuinka lasten vartalot kaatuivat ja kierivät ympäriinsä kuin teurastetut kanat sen jälkeen, kun heidän päänsä oli katkaistu."
<P>
Nämä muutamat rivit kertovat ainoastaan neljästä päivästä sen viisi vuosisataa kestäneen ilmiselvän kansanmurhan aikana, josta orjuutetut bulgarialaiset kärsivät Turkin ottomaanivallan aikana. Me Attack-puolueeseen kuuluvat parlamentin jäsenet haluamme tunnustuksen ja anteeksipyynnön ennen minkäänlaisten keskustelujen aloittamista Turkin jäsenyydestä Euroopan unionissa.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Arvoisa puhemies, yhteinen maatalouspolitiikka sisältää maatalouspolitiikkaa ja talouspolitiikkaa, ja vuosina 2003-2008 tehtyjen uudistusten jälkeen se kattaa myös hyvin pitkälti sosiaalipolitiikan. Mielestäni tämä on hyvä asia. Esimerkiksi elintarvikeapuohjelmia edistetään ja koulujen hedelmä- ja vihannestilanteesta tehdään aloitteita. Mielestäni tämäkin on hyvä asia. Laajakaistayhteyksien luomiseksi maaseudulle ja maaseudun elävöittämiseksi toteutetaan ohjelmia.
<P>
Tarvitsemme kuitenkin vahvaa yhteistä maatalouspolitiikkaa, jotta voimme vastata nykyajan haasteisiin. Yhteisestä maatalouspolitiikasta myönnetään tukea maanviljelijöille, jotka jäävät sen vuoksi asumaan maaseudulle. Vaatikaamme siksi yhdessä, että yhteisen maatalouspolitiikan varoja ei suunnattaisi enää muille politiikanaloille. Maatalouspolitiikan varoja on lisättävä
<P>
jos haluamme turvallisia elintarvikkeita, koska turvalliset elintarvikkeet voivat olla ja niiden pitäisi olla eurooppalaisia elintarvikkeita;
<P>
jos haluamme elintarvikkeita riittävästi, koska ainoastaan siten pystymme varautumaan kriiseihin;
<P>
jos haluamme suojella ympäristöä, jolloin ruoka on kasvatettava eurooppalaisilla menetelmillä;
<P>
jos haluamme viljelijöiden pysyvän maaseudulla, meidän on autettava heitä;
<P>
jos haluamme kuluttajien olevan terveitä, meidän on tarjottava heille eurooppalaisia elintarvikkeita.
<P>
Lopuksi haluan vielä kehottaa Euroopan unionia nostamaan talousarviotaan, koska siten voidaan turvata meidän Eurooppamme tulevaisuus. Mikäli haluamme vahvan maatalousalan, meidän on lisäksi lisättävä yhteisen maatalouspolitiikan rahoitusta.
<SPEAKER ID="050" NAME="Chris Davies" AFFILIATION="ALDE">
Arvoisa puhemies, vierailitte Gazassa yli kuukausi sitten, mutta Israelin hallituksen antamat viimeisimmät lukemat osoittavat, että mikään ei ole muuttunut sen jälkeen. Tarkastuspisteistä ei päästetä läpi edelleenkään jälleenrakentamiseen tarvittavia välineitä, ei koulutarvikkeita tai teollisuuden materiaaleja. Pommitus on lakannut, mutta eristäminen jatkuu.
<P>
Kenties nyt olisi parlamentille hyvä tilaisuus pyrkiä vaikuttamaan mielipiteisiin järjestämällä näyttely, jossa esitellään kollegamme aiemmin mainitsemia T-paitoja. Vaatteet ovat sotilaiden suunnitelmia. Esimerkiksi Givatin prikaatin tarkka-ampujan suunnittelemassa kuvassa on raskaana oleva palestiinalaisnainen ja teksti "kaksi kuolemaa yhdellä laukauksella". Israelilaislehdissä on julkaistu muita esimerkkejä, jotka ovat vielä rasistisempia, pidemmälle äärimmäisyyksiin meneviä ja alhaisempia. Tällainen näyttely voisi kannustaa jäsenvaltioita pohtimaan sitä, pitäisikö meidän jatkaa EU:n ja Israelin assosiaatiosopimusta vallitsevissa olosuhteissa.
<SPEAKER ID="051" NAME="Puhemies">
(DE) Hyvä Chris Davies, Euro-Välimeri-alueen parlamentaarisen edustajakokouksen viime keskiviikkoisessa kokouksessa, jossa toimin puheenjohtajana, hyväksyttiin päätöslauselma Lähi-idän traagisesta tilanteesta. Haluan muistuttaa teitä tästä tosiasiasta. Tämä päätöslauselma kannattaa panna merkille. Kiitos huomioistanne.
<SPEAKER ID="052" NAME="Péter Olajos" AFFILIATION="PPE-DE">
(HU) Tämä ei ole ensimmäinen kerta, kun joudun puhumaan Slovakiaan Tőketerebes (Trebišov) kaupunkiin suunnitellusta hankkeesta. Kyseessä on valtavankokoinen hiilivoimala, joka tuottaa vuosittain 4 miljoonaa tonnia hiilidioksidipäästöjä. Voimalaa vastaan on protestoitu laajasti sekä Slovakian että Unkarin puolella rajaa. Siitä huolimatta hankkeen osapuolet hakevat uudelleen lupaa voimalan rakentamiselle.
<P>
Rajan toisella puolella Unkarin hallitus kehitti kriisinhallinta- ja kehitysstrategian. Sen mukaisesti kriisinhallintaan vedoten Unkari aikoo nyt laajentaa Mátran voimalaa uudella 440 megawatin ruskohiilivoimalalla. Voimala on suurin hiilidioksidipäästöjen tuottaja, ja sen saastepäästöt ovat yli 6 miljoonaa tonnia vuosittain. On varmasti sanomattakin selvää, että kumpikaan voimala ei käytä hiilidioksidin talteenotto- ja varastointitoimia (CCS).
<P>
Viime vuoden lopussa Euroopan unioni hyväksyi ilmastopaketin, ja viime viikonloppuna EU:n huippukokouksessa hyväksyttiin rahoitus ilmastoon liittyvälle kehitysmaiden korvausjärjestelmälle. Lisäksi valmistaudumme täydellä vauhdilla joulukuussa pidettävään Kööpenhaminan ilmastokokoukseen. Samaan aikaan kahden jäsenvaltion, Slovakian ja Unkarin, johtajat - viimeksi mainittu tosin juuri erosi - jatkavat toimintaansa aivan kuin mitään ei olisi tapahtunut ja rahoittavat ilmastonmuutosta veronmaksajien rahoilla näiden vastustuksesta huolimatta. Toivon, että Euroopan unioni ei anna tälle toiminnalle minkäänlaista poliittista tai aineellista tukea.
<SPEAKER ID="053" NAME="Luisa Morgantini" AFFILIATION="GUE/NGL">
(IT) Arvoisa puhemies, hyvät kuulijat, Itä-Jerusalemissa tuhotaan tuhansia palestiinalaiskoteja, ja jopa palestiinalaisten kulttuuri on Israelin toimien kohteena. On surullista, että tietyt israelilaissotilaat ovat tehneet T-paitoja, joissa on kuva raskaana olevasta palestiinalaisnaisesta maalitauluna ja teksti "kaksi kuolemaa yhdellä laukauksella".
<P>
Arabikulttuuria kohtaan hyökätään. Palestiinalaisviranomaiset ovat yhdessä arabimaiden kanssa päättäneet tehdä Itä-Jerusalemista - ei koko Jerusalemista - arabikulttuurin pääkaupungin vuonna 2009. Israel on pidättänyt 20 aktivistia - myös kansainvälisiä aktivisteja - jotka yksinkertaisesti valmistelivat tilaisuutta palestiinalaiskulttuurin juhlistamiseksi. Kaikki Palestiinaan viittaava Itä-Jerusalemissa pyritään tuhoamaan.
<P>
Mietin siksi, voisiko kansainvälinen yhteisö tehdä jotakin taatakseen, että tapahtuma onnistuu ja että Jerusalem todella olisi jaettu pääkaupunki. Toimikaamme tapahtuman järjestämisen puolesta.
<SPEAKER ID="054" NAME="Alojz Peterle" AFFILIATION="PPE-DE">
(SL) Viikonloppuna Sloveniassa ja erityisesti Dolenjskan alueella huolestuttiin, kun Renault ilmoitti päätöksestään siirtää Clio-autojen tuotanto Novo Mestosta Ranskaan.
<P>
Haluaisin uskoa viralliseen selitykseen, jonka mukaan päätös tehtiin Clio- ja Twingo-autojen kysynnän lisääntymisen vuoksi eikä autoteollisuuden vaikeuksista johtuvan protektionismin vuoksi.
<P>
Hyvät kuulijat, kuka omistaa Novo Mestossa sijaitsevan Revoz-autotehtaan? Onko tehdas slovenialainen? Vai ranskalainen? Vastaus on selvä: slovenialainen tehdas, jossa valmistetaan ranskalaisia autoja, on tietysti eurooppalainen tehdas.
<P>
Uskon vakaasti, että meidän on suojeltava autoteollisuutta tekemällä päätöksiä eurooppalaisella tasolla kansallisten päätösten sijaan. Muutoin loittonemme kauemmaksi niistä neljästä perusvapaudesta, joihin Euroopan yhtenäismarkkinat perustuvat.
<SPEAKER ID="055" NAME="Milan Horáček" AFFILIATION="Verts/ALE">
(DE) Arvoisa puhemies, maaliskuun alussa poliittiset vangit Mikhail Khodorkowski ja Platon Lebedev siirrettiin Siperiasta, Chitasta, Moskovaan kuulemaan jälleen kerran kestämättömiä syytöksiä. Ensimmäinen julkinen kuuleminen pidetään 31. maaliskuuta. Samana päivänä oli tarkoitus pitää EU:n ja Venäjän ihmisoikeusneuvottelujen viides kierros. Venäläiset ovat nyt lykänneet näitä tärkeitä neuvotteluja toistaiseksi.
<P>
Venäjä tekee siis hyvin selväksi sen, kuinka vähän se piittaa ihmisoikeuksista. Lainkäytön sijaan oikeusjärjestelmä palvelee hallintoa eliminoimalla sen vastustajia, ja EU:ta johdetaan harhaan.
<SPEAKER ID="056" NAME="Richard Seeber" AFFILIATION="PPE-DE">
(DE) Arvoisa puhemies, haluaisin kritisoida komissiota perinteisen hehkulampun kieltämistä koskevasta päätöksestä, joka annettiin kirjallisena viime viikolla. Kannatan täysin energiatehokkuutta koskevia vaatimuksia ja ilmastotavoitteita, joista olemme sopineet yhdessä neuvoston ja komission kanssa. Ainoastaan menettelytapa oli tässä tapauksessa väärä. On selvää, että kansalaiset eivät tunne tulevansa otetuksi huomioon silloin, kun päätöksiä tehdään suljettujen ovien takana käyttämällä komiteamenettelyä. Siksi komissiota on ehdottomasti syytä kritisoida siitä, että se ei ottanut Euroopan parlamenttia mukaan päätöksentekoon eikä toiminut tavanomaisen menettelyn mukaisesti.
<P>
Toisekseen viestinnässä oli selvästi puutteita. Ihmiset ovat hyvin huolissaan siitä, että perusteellista vaikutustenarviointia ei tehty kyseisten toimien osalta. Erityisesti se aiheutti huolta, koska tiedämme, että hehkulampuissa on elohopeaa ja ne ovat siksi terveysriski ihmisille ja erityisesti lapsille.
<P>
Kolmanneksi, olisi ollut viisasta ajatella tulevaisuutta ja edistää uutta teknologiaa. Kehotan siksi komissiota antamaan uuden ehdotuksen.
<SPEAKER ID="057" NAME="Tunne Kelam" AFFILIATION="PPE-DE">
Arvoisa puhemies, virolaiset, latvialaiset ja liettualaiset haluavat kiittää teitä lämpimästi siitä, että ilmaisitte solidaarisuutta mainitsemalla Baltian maissa vuonna 1949 tehtyjen karkotusten 60-vuotispäivästä. Karkotuksia pidetään yleisesti rikoksina ihmisyyttä vastaan, ne toteutettiin rauhan aikana neljä vuotta sodan loppumisen jälkeen. Kaksi kolmasosaa karkotetuista oli naisia ja lapsia, jotka lähetettiin Siperiaan noin 10 vuodeksi. Suhteutettuna karkotettujen määrä olisi puoli miljoonaa, mikäli karkotukset olisivat tapahtuneet kolmessa Skandinavian maassa, Ruotsissa, Tanskassa ja Norjassa.
<P>
Nykyään on kuitenkin selvää, että Euroopan taloudellinen ja poliittinen laajentuminen ei riitä yhdentämään Eurooppaa yhdeksi arvoyhteisöksi. Tarvitsemme uutta laajentumisaaltoa, nimittäin Euroopan tietoisuuden laajentumista. Tarvitaan pikaisesti koko Euroopan kattavaa tietoisuutta ja tahtoa tunnustaa nämä rikokset ja ennakkoluulot kiinteäksi osaksi meidän yhteistä menneisyyttämme.
<SPEAKER ID="058" NAME="Maria Petre" AFFILIATION="PPE-DE">
(RO) Monet meistä ovat puhuneet tänään solidaarisuuden tarpeesta, ja haluan myös jatkaa tästä samasta aiheesta.
<P>
Euroopan unionin on oltava riippumaton energiasta ja tässä asiassa jäsenvaltioiden solidaarisuutta tarvitaan nyt enemmän kuin koskaan. Meidän pitää toimia yhdessä ja yhtenäisesti, kun otetaan huomioon riskien lisäksi myös tarve monipuolistaa voimavarojamme.
<P>
Onnittelen Euroopan neuvostoa talouden elvytyssuunnitelmaa koskevasta sopimuksesta ja energia-alan sekä Nabucco-hankkeen rahoittamisen painottamisesta.
<P>
Kehotan Euroopan komissiota löytämään nopeasti ja tehokkaasti sellaiset toimintatavat, joilla voidaan taata, että rahoitus on tehokasta ja tuottaa vaaditut tulokset energia-alalla ja erityisesti talousalalla, johon protektionismi vakavasti vaikuttaa ja jota se uhkaa.
<P>
Protektionismiin turvautuminen on pahinta, mitä voi tapahtua kehittyville ja kehittyneille talouksille.
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, on kulunut vuosi siitä, kun Euroopan parlamentin työjärjestyksen uudistamista käsittelevän työryhmän päätös alkoi hankaloittaa työryhmien toimintaa. Päätöksen mukaan ryhmät voivat toimia ainoastaan torstai-iltapäivisin. Käytännössä näin lakkautettiin työryhmät, jotka antoivat mahdollisuuden esittää ideoita sellaisista asioista, jotka eivät yleensä kuulu EU:n toiminnan piiriin, esimerkiksi perheasioista.
<P>
Toimin puheenjohtajana perhettä ja lastensuojelua käsittelevässä työryhmässä, ja minun on kerrottava teille, että kansalaisyhteiskunnan perheyhdistykset ja tavalliset eurooppalaiset olivat syvästi pahoillaan siitä, että he eivät enää pysty tuomaan näkemyksiään ilmi tämän työryhmän kautta.
<P>
Sääntöjen uudistamisesta vastaava työryhmä ei ole kertonut meille, onko se mahdollisesti arvioinut työryhmät. Se ei ole myöskään esittänyt ratkaisua tulevaisuuden varalle. Kuinka työryhmät voidaan korvata?
<SPEAKER ID="060" NAME="Nicodim Bulzesc" AFFILIATION="PPE-DE">
Arvoisa puhemies, haluan puhua teille eräästä erittäin tärkeästä asiasta, joka liittyy eurooppalaiseen kirjallisuuspalkintoon. Palkinto rahoitetaan Euroopan unionin kulttuuriohjelmasta, ja sen tarkoituksena on kiinnittää huomiota luovuuteen modernin kertomakirjallisuuden alalla. Mielestäni tämä on hieno aloite, mutta olen hieman huolissani sen toteuttamisesta.
<P>
Maani kulttuurijärjestöt ovat ottaneet minuun yhteyttä ja valittaneet siitä, että Romania ei ole ohjelmassa mukana tänä vuonna. Ohjelmaan valitaan joka vuosi mukaan ainoastaan 12 maata 34 ehdokasmaan joukosta. On siksi oikeutettua kysyä, että kuinka nämä valitsematta jääneet maat, mukaan lukien Romania, voisivat osallistua aktiivisesti, mikäli ne eivät ole mukana ohjelmassa. Haluaisin kiinnittää huomionne tähän ongelmaan. Toivon, että löydämme yhdessä Euroopan komission kanssa sopivan tavan ratkaista tämä ongelma.
<SPEAKER ID="061" NAME="Nicolae Vlad Popa" AFFILIATION="PPE-DE">
(RO) Arvoisa puhemies, hyvät kuulijat, tästä tulee vaikea vuosi Euroopalle. Kohtaamme sellaisia haasteita, joita ei ole aiemmin Euroopan historian aikana nähty.
<P>
Meidän on kamppailtava finanssi- ja talouskriisiä, energiakriisiä, ilmastonmuutosta ja terrorismia vastaan. Ne uhkaavat kaikkea sitä, mitä olemme tähän mennessä rakentaneet. Juuri siksi nyt on tärkeämpää kuin koskaan, että toimimme yhdessä.
<P>
Meidän on otettava kantaa Euroopan vastaiseen keskusteluun ja toimittava tuhoisia ja vaarallisia äärikansallisia aineksia vastaan. Kansalaiset ovat tyytymättömiä yhä pahentuvaan kriisiin, muista ongelmista puhumattakaan. Tällaisessa asenneilmastossa äärikansallismieliset pystyvät helposti manipuloimaan ihmisiä hyödyntämällä yleisesti epäsuosiollista ilmapiiriä ja hyökkäämällä yhdentynyttä Eurooppaa vastaan. Haluan muistuttaa, että nyt kokemamme kriisin vaikutukset olisivat olleet katastrofaaliset ilman Euroopan unionia ja euroaluetta.
<P>
Kehotan kaikkia vaalikampanjoissa mukana olevia poliitikkoja suhtautumaan tiukasti Eurooppa-kriittisiin puheenvuoroihin. Pyydän heitä pidättäytymään tekemästä äärikansallisia ja sovinistisia huomautuksia tai puheita vain muutaman ylimääräisen äänen houkuttelemiseksi. Kiitos.
<SPEAKER ID="062" NAME="Iuliu Winkler" AFFILIATION="PPE-DE">
(HU) Maailmanlaajuisen talouskriisin yhteydessä käytävän virallisen keskustelun mukaan luottamus rahoitusjärjestelmiin on kiireesti palautettava. Nykyään luottamus on keskeinen sana, joka näkyy myös Euroopan unionin asiakirjoissa.
<P>
Haluaisin ehdottaa toiseksi keskeiseksi teemaksi solidaarisuutta, sillä solidaarisuus tai yhteistyö on se usein esiin tuotu perusarvo, jolle Euroopan unioni perustuu. Haluan kuitenkin kysyä, voimmeko me euroalueen ulkopuolella olevat puhua solidaarisuudesta, kun meitä neuvotaan nostamaan veroja ja maksuja sen sijaan, että voisimme turvautua EU:n kriisirahastoon ja sen järjestelmiin, joita EU käyttää nimenomaan solidaarisuuden periaatteen vuoksi.
<P>
Onko Keski- ja Itä-Euroopan jäsenvaltioiden kansalaisten luovuttava siitä toivosta, että he saavuttavat EU:n elintason kohtuullisen ajan puitteissa? Mielestäni ei ole. Olen varma siitä, että eurooppalainen näkökanta, josta EU tiedottaa ennen tulevaa G20-maiden huippukokousta, on sellainen näkökanta, jonka voimme kaikki hyväksyä.
<SPEAKER ID="063" NAME="Csaba Sógor" AFFILIATION="PPE-DE">
(HU) Unkarilaisyhteisöt EU:n viidessä jäsenvaltiossa muistelivat hiljattain Unkarin vallankumousta ja itsenäisyystaistelua, jota käytiin vuosina 1848-49. Tuolloin unkarilaiset taistelivat vapaudestaan ja maailman vapaudesta silloista kahta Euroopan suurinta armeijaa vastaan rinta rinnan puolalaisten, serbien, kroatialaisten, schwabenilaisten, saksalaisten, itävaltalaisten, armenialaisten ja romanialaisten kanssa.
<P>
Muistamme tapahtumaa aina maaliskuussa, ja myös kahden muun maan presidentit tekivät samoin. Romanian viranomaiset pyrkivät EU-maalle sopimattomalla epäkunnioittavalla tavalla estämään Unkarin tasavallan presidentin László Sólyomin matkan Romaniaan. Mitä olisi tapahtunut, mikäli he olisivat toimineet samoin, jos Romaniaan olisikin pyrkinyt Yhdysvaltojen presidentti Barack Obama, joka myös tunnusti Unkarin vuoden 1848 itsenäisyyssodan ja kunnioitti sitä?
<P>
Olisi hienoa, jos vihdoin voisimme kaikki ymmärtää, että me elämme Euroopassa, jossa voimme kunnioittaa toistemme menneisyyttä ja historiaa ja myös toistemme kansallisia juhlapäiviä.
<SPEAKER ID="064" NAME="Călin Cătălin Chiriţă" AFFILIATION="PPE-DE">
(RO) Kannatan Serbian integrointia ja liittymistä Euroopan unioniin. Pyydän siksi Euroopan komissiota toteuttamaan tehokkaita toimia Timocissa asuvan romanialaisvähemmistön oikeuksien takaamiseksi.
<P>
Euroopan neuvoston kansallisten vähemmistöjen suojelua koskevaa puiteyleissopimusta ja alueellisia kieliä ja vähemmistökieliä koskevaa eurooppalaista peruskirjaa on sovellettava asianmukaisesti Timocin laaksossa Itä-Serbiassa sijaitsevissa Crainan, Moravan, Pojarevaţin ja Timocin piirikunnissa. Elämme vuotta 2009, ja uskon, että Timocin vanhan romanialaisyhteisön on korkea aika saada kirkoissa ja kouluissa suhteellinen edustus heidän omalla äidinkielellään romaniaksi. Kiitos.
<SPEAKER ID="066" NAME="Puhemies">
(FR) Keskustelu on päättynyt.
