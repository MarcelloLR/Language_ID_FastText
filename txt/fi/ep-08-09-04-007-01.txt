<CHAPTER ID="007-01">
1. Tietokonepohjaisia paikanvarausjärjestelmiä koskevat käytännesäännöt (
<P>
- Ennen äänestystä
<SPEAKER ID="082" NAME="Jeanine Hennis-Plasschaert" LANGUAGE="EN">
Arvoisa puhemies, puhun ALDE-ryhmän puolesta Kirkhopen mietinnöstä. ALDE-ryhmä haluaa pyytää tekstin palauttamista valiokuntakäsittelyyn työjärjestyksen 168 mukaisesti. Selvennän, ettemme halua rikkoa neuvoston kanssa aikaansaatua kompromissipakettia sinänsä. Ryhmäni katsoo kuitenkin, että emoyhtiön määritelmästä pitäisi käydä laajempi keskustelu.
<P>
Komissio laatii parhaillaan virallista ilmoitusta, mikä on erittäin hyvä asia. Se ei kuitenkaan anna meille sataprosenttista selvyyttä, jota tarvitsemme juuri nyt. Asianmukainen keskustelu pitäisi sallia, samoin kuin oikeudellisen yksikkömme riittävä kuuleminen. Tästä asiasta ei ole mitään kiirettä äänestää juuri nyt.
<SPEAKER ID="083" NAME="Brian Simpson" AFFILIATION="PSE">
(EN) Arvoisa puhemies, kannatan mielelläni ALDE-ryhmän ehdotusta palauttaa asia valiokuntakäsittelyyn. Monien parlamenttivuosieni ajalta en muista liikenteen alalta mietintöä, joka olisi aiheuttanut näin paljon hämmennystä ja epävarmuutta kuin tämä. Säädämme täällä lakeja, ja siihen kuuluu vastuu toimia täysin tietoisena ja ymmärtäen tekstin, josta arvoisia parlamentin jäseniä pyydetään äänestämään. Monet jäsenet ovat kuitenkin epävarmoja. Monet parlamentin jäsenet kamppailevat käsittääkseen ja ymmärtääkseen tätä monimutkaista säädöstä, jonka neuvoston väliintulo tekee jopa monimutkaisemmaksi.
<P>
Suuressa osassa tätä parlamenttia vallitsee suuri epävarmuus, suuri tyytymättömyys, minkä takia katson, että meidän on arvioitava uudelleen ja tutkittava tarkemmin näiden ehdotusten seuraamuksia liikennevaliokunnassa. Kyse on siitä, että lopputulos on oikea, ei siitä, että se tehdään nopeasti. Näin toimimalla emme luo ongelmia; vaan toimimme vastuullisesti lainsäätäjinä puolustaen parlamentin oikeutta työskennellä omaan tahtiinsa, ei teollisuuden edunvalvojien ja ministerineuvoston sille sanelemaan tahtiin.
<SPEAKER ID="084" NAME="Georg Jarzembowski" AFFILIATION="PPE-DE">
(DE) Arvoisa puhemies, hyvät kollegat, se, mitä kollega Brian Simpson juuri sanoi, on suorastaan käsittämätöntä, se kääntää koko asian päälaelleen! Tietyt teollisuudenalat yrittävät estää lainsäädäntöä yritystensä etujen mukaisesti. Voin vain sanoa teille: me haluamme näiden käytännesääntöjen avulla vahvistaa kuluttajien oikeuksia. Meidän on vahvistettava kuluttajien oikeuksia, jotta saamme tietokonejärjestelmiltä reiluja tarjouksia.
<P>
Emme hyväksy lainkaan tätä viivytystaktiikkaa, jolla sosialistit yrittävät hajottaa Ranskan hallituksen kanssa aikaansaadun kompromissin ja siten ajaa karille koko asian tällä vaalikaudella. Pyydän hylkäämään palauttamispyynnön.
<SPEAKER ID="085" NAME="Timothy Kirkhope">
esittelijä. - (EN) Arvoisa puhemies, pyydän, ettemme palauttaisi asiaa valiokuntakäsittelyyn. Mielestäni tämä on tarpeeton ja edustamiemme Euroopan kuluttajien edun kannalta mahdollisesti haitallinen viivytystaktiikka. Ensimmäisen käsittelyn yhteisymmärrys saatiin aikaan kesäkuussa neuvoston ja komission kanssa valiokunnassani - liikennevaliokunnassa - käytyjen tyhjentävien keskustelujen jälkeen. Varjoesittelijäni olivat täysimääräisesti mukana koko prosessissa ja ymmärtääkseni suostuivat tulokseen.
<P>
Kaksi puheenjohtajavaltiota - Slovenia ja Ranska - ovat olleet asiassa erittäin yhteistyöhaluisia, enkä ymmärrä, miksi nyt tarvitaan enemmän aikaa tästä erittäin tärkeästä toimenpiteestä keskustelemiseen tai sen tutkimiseen. Reiluin ja demokraattisin tapa edetä on äänestää sopimuksesta nyt. Monet niistä, jotka nyt protestoivat, eivät vaivautuneet tulemaan eilisiltaiseen keskusteluun. Siellä komission jäsen Mandelson pyynnöstäni selvitti parlamentille vakuutukset siitä, että virallisessa lehdessä julkaistaan ennen tämän asetuksen voimaantuloa virallinen ilmoitus, jossa esitetään selkeä tulkinta asetuksesta komission näkökulmasta ja erittäin konkreettiset ja tiukat kriteerit (kilpailuasioiden menettelyn tapaan) näiden toimenpiteiden täytäntöönpanemiseksi Euroopan kuluttajien edun mukaisesti. En usko kuluttajien ymmärtävän näitä protesteja, jos emme etene ja vie tätä toimenpidettä eteenpäin. Siksi pyydän teitä vilpittömästi - teitä kaikkia - tukemaan minua ja kovaa työtä, jota me kaikki olemme tehneet kaikissa poliittisissa ryhmissä tämän asian saamiseksi läpi mahdollisimman nopeasti.
<P>
(Parlamentti hylkäsi pyynnön palauttaa mietintö valiokuntakäsittelyyn.)
