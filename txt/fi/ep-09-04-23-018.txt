<CHAPTER ID="018">
Vammaisten henkilöiden oikeuksia koskeva Yhdistyneiden Kansakuntien yleissopimus - Vammaisten henkilöiden oikeuksia koskeva Yhdistyneiden Kansakuntien yleissopimus - Vammaisten henkilöiden oikeuksia koskeva Yhdistyneiden Kansakuntien yleissopimus (valinnainen pöytäkirja) (keskustelu) 
<SPEAKER ID="428" NAME="Puhemies">
(PT) Esityslistalla on seuraavana yhteiskeskustelu:
<P>
neuvoston julkilausumasta vammaisten henkilöiden oikeuksia koskevasta Yhdistyneiden Kansakuntien yleissopimuksesta
<P>
jäsen Jelevan laatimasta työllisyyden ja sosiaaliasioiden valiokunnan mietinnöstä ehdotuksesta neuvoston päätökseksi vammaisten henkilöiden oikeuksia koskevan Yhdistyneiden Kansakuntien yleissopimuksen tekemisestä Euroopan yhteisön puolesta - C6-0116/2009 -
<P>
jäsen Jelevan laatimasta työllisyyden ja sosiaaliasioiden valiokunnan mietinnöstä ehdotuksesta neuvoston päätökseksi vammaisten henkilöiden oikeuksia koskevan Yhdistyneiden Kansakuntien yleissopimuksen valinnaisen pöytäkirjan tekemisestä Euroopan yhteisön puolesta - C6-0117/2009 -.
<SPEAKER ID="429" NAME="Petr Nečas" LANGUAGE="CS">
Arvoisa puhemies, hyvät parlamentin jäsenet, haluan aluksi kiittää esittelijä Rumiana Jelevaa hänen laatimistaan kahdesta erinomaisesta mietinnöstä. Oletan mietintöä ja sen päätelmiä koskevien huomautusteni olevan suhteellisen lyhyitä.
<P>
Neuvosto hyväksyi 11. kesäkuuta 2007 vammaisasioista vastaavien ministerien ensimmäisessä epävirallisessa tapaamisessa selkeän kannan, jossa se tuki vammaisten henkilöiden oikeuksia koskevaa YK:n yleissopimusta. Tapaamisessa neuvosto hyväksyi YK:n yleissopimuksen kaikkien vammaisten henkilöiden ihmisoikeuksien ja perusvapauksien tukemista, suojelua ja asianmukaista täytäntöönpanoa koskevana ensiaskeleena. Samalla ministerit sitoutuivat kehittämään edelleen alan politiikkaa tavoitteenaan yleissopimuksen täysimääräisen täytäntöönpanon varmistaminen. He kehottivat komissiota varmistamaan, että eurooppalaisen vammaisten tilannetta koskevan toimintasuunnitelman uudet painopistealat edistävät osaltaan YK:n yleissopimuksen tehokasta täytäntöönpanoa.
<P>
Joulukuussa 2007 annetussa yhdenvertaisten mahdollisuuksien eurooppalaiseen teemavuoteen 2007 liittyviä toimintoja koskevassa päätöslauselmassaan neuvosto kehotti komissiota ja jäsenvaltioita jatkamaan YK:n yleissopimuksen allekirjoittamis- ja ratifiointiprosessia toimivaltansa mukaisesti. Neuvosto antoi 10. maaliskuuta 2008 päätöslauselman vammaisten henkilöiden asemasta Euroopan unionissa. Päätöslauselmassa neuvosto kehotti jäsenvaltioita toimivaltuuksiensa puitteissa varmistamaan, että vammaisilla henkilöillä on täysimääräiset ihmisoikeudet. Tämä tapahtuu ratifioimalla ja hyväksymällä ja sen jälkeen panemalla täytäntöön YK:n yleissopimus, mukaan luettuina yhteiset eurooppalaiset ratkaisut YK:n yleissopimuksen panemiseksi täytäntöön johdonmukaisen ja koordinoidun lähestymistavan puitteissa. Tämän jälkeen neuvosto sai komissiolta luonnoksen neuvoston päätökseksi vammaisten henkilöiden oikeuksia koskevan Yhdistyneiden Kansakuntien yleissopimuksen tekemisestä Euroopan yhteisön puolesta. Ehdotuksen tarkastelu alkoi viime vuoden lopussa, ja neuvosto tarkastelee sitä edelleen.
<P>
Arvoisat parlamentin jäsenet, kuten mietinnössänne korostetaan, siinä esitetään useita tärkeitä kysymyksiä toimivallasta, ja nämä kysymykset edellyttävät lisää keskusteluja neuvostossa. Puheenjohtajavaltio on kuitenkin sitoutunut pyrkimään saamaan neuvottelut loppuunsaatetuiksi mahdollisimman pian, jotta yhteisö voi tehdä pian yleissopimuksen. Kiitän parlamenttia sen tätä aihetta kohtaan osoittamasta mielenkiinnosta. Puheenjohtajavaltio tiedottaa teille neuvostossa meneillään olevien keskustelujen edistymisestä.
<SPEAKER ID="430" NAME="Olli Rehn">
komission jäsen. - (EN) Arvoisa puhemies, vammaisten henkilöiden oikeuksia koskeva yleissopimus on ensimmäinen ihmisoikeussopimus, jonka Euroopan yhteisö on tehnyt yhdessä jäsenvaltioidensa kanssa. Tämä oli tarpeen, jotta yleissopimus voidaan panna täysimääräisesti täytäntöön Euroopan unionissa, myös Euroopan yhteisön vastuualaan kuuluvissa politiikoissa.
<P>
Koska sekä yleissopimus että sen valinnainen pöytäkirja tulivat voimaan vuosi sitten, 3. toukokuuta 2008, niin jäsenvaltioiden kuin yhteisönkin on nyt nopeasti hyväksyttävä ne. Seitsemän jäsenvaltiota onkin jo tehnyt niin.
<P>
Haluan ilmaista kiitollisuuteni parlamentille ja erityisesti esittelijä Jelevalle heidän tuestaan sille, että Euroopan yhteisö tekee vammaisten henkilöiden oikeuksia koskevan yleissopimuksen ja sen valinnaisen pöytäkirjan. Olen iloinen siitä, että parlamentti voi tukea molempia ehdotuksia.
<P>
Koska yleissopimuksen tekeminen kuuluu yhteisön ja sen jäsenvaltioiden jaettuun toimivaltaan ja se myös sitoo EU:n toimielimiä, olen iloinen nähdessäni, että ne ovat valmiita tekemään yhteistyötä sen varmistamiseksi, että yleissopimus pannaan asianmukaisesti täytäntöön.
<P>
Yleissopimuksen tavoitteet ovat hyvin tärkeitä. Sillä pyritään yleisesti helpottamaan vammaisten kansalaisten elämää ja vaikuttamaan siihen myönteisesti, parantamaan tiettyjen yhteisön toimivaltaan kuuluvien säännösten oikeudellisen tulkinnan johdonmukaisuutta ja varmistamaan vammaisten henkilöiden oikeuksien yhtäläinen vähimmäissuojelu kaikkialla Euroopan unionissa yleissopimuksesta seuraavien velvoitteiden osalta.
<P>
Meidän on yhteistyössä suojattava vammaisten henkilöiden ihmisoikeuksia, ja YK:n yleissopimuksen tehokas täytäntöönpano merkitsee juuri tätä ja täyttää tämän tavoitteen. Luotan yhteistyöhömme yhteisen tavoitteen saavuttamiseksi.
<SPEAKER ID="431" NAME="Rumiana Jeleva">
esittelijä. - (BG) Arvoisa ministeri, arvoisa komission jäsen, hyvät kollegat, kun keskustelemme tänään Euroopan parlamentin mietinnöistä, jotka koskevat vammaisten henkilöiden oikeuksia koskevaa YK:n yleissopimusta, sen valinnaista pöytäkirjaa sekä työllisyys- ja sosiaaliasioiden valiokunnan näitä kahta asiakirjaa koskevaa lausuntoa, haluan muistuttaa teitä siitä, että Euroopan unionin ja maailman väestöstä yli 10 prosenttia on vammaisia henkilöitä. Maailman terveysjärjestön tietojen mukaan prosentuaalinen osuus kasvaa edelleen maapallon väestön lisääntyessä, lääketieteen edistymisen ja väestön globaalin ikääntymissuuntauksen myötä.
<P>
Tänään tarkastelemamme YK:n yleissopimus on ihmisoikeuksien alalla ensimmäinen, johon Euroopan yhteisö voi liittyä ja jonka se voi virallisesti hyväksyä. Tämä on ainutlaatuinen ensiaskel myös Euroopan parlamentin toiminnassa. Yleissopimuksen tavoitteena on edistää, suojella ja taata kaikille vammaisille henkilöille täysimääräisesti ja yhdenvertaisesti kaikki ihmisoikeudet ja perusvapaudet, sekä edistää vammaisten synnynnäisen arvon kunnioittamista.
<P>
Olen hyvin iloinen siitä, että työllisyys- ja sosiaaliasioiden valiokunnan keskusteluissa teimme yhteistyötä hyväntahtoisesti ja yhteistyön hengessä. Minusta on hyvin tärkeää, että kollegani ja minä valiokunnassa päätimme sanoa hieman enemmän kuin lyhyesti "kyllä" tukeaksemme yleissopimusta ja valinnaista pöytäkirjaa koskevia mietintöjä ja laadimme päätöslauselmaehdotuksen.
<P>
Hyvät kollegat, Euroopan parlamentti on aina tukenut johdonmukaisesti kaikki yhteisön pyrkimyksiä laatia, panna täytäntöön ja valvoa vammaisten henkilöiden yhdenvertaisia mahdollisuuksia ja syrjimättömyyttä koskevaa lainsäädäntöä. Kun keskustelemme vammaisista henkilöistä, poliittiset eroavuutemme katoavat, mitä tulee perimmäiseen tavoitteeseen, elämän ja työn laadun parantamiseen. On tietenkin erilaisia näkemyksiä siitä, kuinka tämä tavoite on saavutettavissa, mutta lähes yksimielisellä päätöksellään - vain yksi ääni ei puoltanut - työllisyys- ja sosiaaliasioiden valiokunta osoitti, että on päästävä yli erimielisyyksistä, jotka koskevat järkevien, pitkäaikaisten ja kestävien ratkaisujen toteuttamistapaa.
<P>
Hyvät kollegat, katson että päätöksillämme, Euroopan parlamentin päätöksillä, on suuri merkitys vammaisille henkilöille Euroopan unionissa. Tässä vaiheessa haluan kiinnittää huomionne siihen, että YK:n yleissopimuksen ja sen valinnaisen pöytäkirjan täytäntöönpanosta seuraava toimivalta jakautuu yhteisön ja sen jäsenvaltioiden kesken. Valinnaisen pöytäkirjan täytäntöönpano on tärkeää siltä kannalta, että henkilöille tai ihmisryhmille tarjotaan mahdollisuus ilmoittaa YK:n vammaisten henkilöiden oikeuksien komitealle yleissopimuksesta seuraavien oikeuksiensa rikkomisesta. On tärkeää korostaa, että tämä vaihtoehto on käytettävissä sen jälkeen, kun kansalliset oikeussuojavälineet on käytetty.
<P>
Kuten valinnaista pöytäkirjaa koskevassa mietinnössä todetaan, kehotamme jäsenvaltioita ja Euroopan komissiota raportoimaan kukin oman toimivaltansa puitteissa kolmen vuoden välein valinnaisen pöytäkirjan täytäntöönpanon tilasta. Katson, että ainoana yhteisön toimielimenä, jonka jäsenet ovat suoraan EU:n kansalaisten valitsemia, Euroopan parlamentilla on oikeus vaatia kaikkien kansalaisten oikeuksien kunnioittamisessa ja pääasiallinen vastuu siinä.
<P>
Haluan korostaa, että kun aloitimme työskentelyn näiden asiakirjojen parissa vuoden 2008 lopussa, vain neljä jäsenvaltiota - Itävalta, Espanja, Slovenia ja Unkari - olivat ratifioineet yleissopimuksen ja valinnaisen pöytäkirjan, ja kolme muuta jäsenvaltiota - Ruotsi, Saksa ja Italia - ovat tehneet sen sittemmin tähän mennessä.
<P>
Uskon, että keskustelussamme tänään ja toivoakseni äänestyksessämme huomenna saamme kaksi kärpästä yhdellä iskulla: hyväksymme komission ehdotukset neuvoston päätöksiksi ja annamme jäsenvaltioille myönteisen ja rohkaisevan signaalin ratifiointi- tai liittymisprosessin jatkamiseksi.
<P>
Lopuksi haluan vielä kerran kiittää kaikkia kollegojani, jotka osallistuivat mietintöjen ja päätöslauselmaehdotuksen laatimiseen. Kiitän myös kollegoja Euroopan komissiossa heidän avuliaasta yhteistyöstään sekä vammaisten henkilöiden järjestöjen edustajia heidän esittämistään ehdotuksista.
<SPEAKER ID="432" NAME="Hiltrud Breyer">
naisten oikeuksien ja sukupuolten tasa-arvon valiokunnan lausunnon valmistelija. - (DE) Arvoisa puhemies, hyvät kollegat, vammaisiin naisiin ja tyttöihin kohdistetaan moninkertaista syrjintää, ja vammaisuuteen liittyy hyvin selkeä sukupuolikohtainen ulottuvuus. Meidän on tehtävä vammaisista naisista ja tytöistä entistä näkyvämpiä ja ennen kaikkea varmistettava, että heidät otetaan paremmin huomioon EU:n tasolla.
<P>
Euroopan parlamentti teki minulle selväksi hyvin tärkeitä seikkoja vammaisten naisten tilanteesta vuonna 2007 annetussa päätöslauselmassa. Naisten ja tyttöjen erityistilannetta on tarkasteltava täysimääräisesti myös YK:n yleissopimuksen täytäntöönpanossa. Valitettavasti vasta neljä EU:n jäsenvaltiota on ratifioinut yleissopimuksen ja pöytäkirjan. Tarvitaan naisten ja miesten välisen tasa-arvon valtavirtaistamista EU:n vammaisia henkilöitä koskevassa politiikassa, erityisesti mitä tulee työpaikan saamiseen ja työpaikalle integroitumiseen. On turvattava koulutus, syrjimättömyys ja oikeus työhön.
<P>
Suurin ongelma on väkivalta, ja meidän on selkeästi tuomittava se. Vammaisiin naisiin ja tyttöihin kohdistuu hyvin suuri väkivallan, myös seksuaalisen väkivallan vaara, niin kotona kuin sen ulkopuolella. Heidän oikeuttaan seksuaalisuuteen ja äitiyteen rajoitetaan usein, ja pakkoabortteja ja pakkosterilointia tehdään. Tämän vuoksi jäsenvaltioiden on laadittava lainsäädäntöä heidän suojelemisekseen väkivallalta sekä paremman tuen tarjoamiseksi uhreille.
<P>
(Puhemies keskeytti puhujan.)
<SPEAKER ID="433" NAME="Rovana Plumb">
PSE-ryhmän puolesta. - (RO) Arvoisa puhemies, arvoisa komission jäsen, arvoisa ministeri, aivan aluksi haluan kiittää kollegaani Jelevaa hänen tehokkaasta yhteistyöstään tämän mietinnön yhteydessä sekä muita kollegoja ja vammaisten henkilöiden yhdistyksiä.
<P>
Haluan korostaa, että meidän on tarjottava kaikille heikossa asemassa oleville ryhmille selkeä suoja, varsinkin kun keskustelumme nyt käydään ajankohtana, jossa talouskriisin vaikutukset todella tunnetaan.
<P>
Haluan korostaa, että Euroopan unioni edistää vammaisten henkilöiden aktiivista osallisuutta ja täysimääräistä osallistumista yhteiskuntaan. Tämä lähestymistapa on vammaisten henkilöiden oikeuksia koskevan Yhdistyneiden Kansakuntien yleissopimuksen ydin. Tämän vuoksi kehotamme Euroopan unionin jäsenvaltioita ratifioimaan nämä kansainväliset asiakirjat kiireesti, ja vaadimme vammaisten henkilöiden ja heitä edustavien järjestöjen aktiivista osallistumista näiden asiakirjojen seuranta- ja täytäntöönpanoprosessiin. Kehotamme jäsenvaltioita ja yhteisön viranomaisia varmistamaan vapaan pääsyn ja jakelun...
<P>
(Puhemies keskeytti puhujan.)
<SPEAKER ID="434" NAME="Elizabeth Lynne">
ALDE-ryhmän puolesta. - (EN) Arvoisa puhemies, aluksi haluan kiittää esittelijää kaikesta yhteistyöstä tämän mietinnön edetessä työllisyys- ja sosiaaliasioiden valiokunnassa. Kuten tiedätte, olin Euroopan parlamentin puolesta YK:n yleissopimuksen esittelijänä vuonna 2003, kun yleissopimusta laadittiin.
<P>
Olemme sen jälkeen saaneet aikaan oikeudellisesti sitovan yleissopimuksen, minkä katson historialliseksi saavutukseksi. Se on virstanpylväs jo itsessään, mutta toistan vielä, mitä sanoin vuonna 2003. Jos EU haluaa säilyttää uskottavuutensa tässä keskustelussa, sen on näytettävä esimerkkiä. Kansainvälisillä ihmisoikeussopimuksilla ei ole mitään käyttöä, jos valtiot eivät allekirjoita, ratifioi ja pane niitä täytäntöön. Kyllä, kaikki jäsenvaltiot ovat allekirjoittaneet yleissopimuksen, mutta kaikki eivät ole allekirjoittaneet pöytäkirjaa. Suurin osa niistä ei ole ratifioinut eikä ainakaan pannut täytäntöön yleissopimusta - vaikka olemme tätä vaatineet useissa parlamentin mietinnöissä.
<P>
Esimerkiksi Yhdistyneen kuningaskunnan - oman kotimaani - hallitus on jälleen ohittanut viime vuodeksi asettamansa määräajan yleissopimuksen ratifioinnille, mikä on täysin häpeällistä. Tämä on mielestäni hävytöntä. Toivon komission ja parlamentin jatkavan jäsenvaltioiden painostamista ratifiointiin ja täytäntöönpanoon. Yleissopimuksella on mahdollista tarjota uusia mahdollisuuksia miljoonille vammaisille henkilöille EU:ssa. Meidän on nyt tehtävä kaikki voitavamme tämän toteuttamiseksi.
<SPEAKER ID="435" NAME="Elisabeth Schroedter">
Verts/ALE-ryhmän puolesta. (DE) Arvoisa puhemies, arvoisa komission jäsen, arvoisa neuvoston puheenjohtaja, hyvät kollegat, yleissopimuksella vammaisten henkilöiden ihmisarvon ja täysimääräisen yhteiskuntaan osallistumisen suojelun ja tunnustamisen oikeus on turvattu kansainvälisesti. Nyt on sitäkin tärkeämpää, että neuvosto toimittaa ratifiointisäädöksen YK:lle viimeistään tämän vuoden kansainvälisenä vammaisten päivänä.
<P>
Samalla kehotamme kaikkia jäsenvaltioita ratifioimaan valinnaisen pöytäkirjan, jotta YK:n yleissopimukselle saadaan kansainvälinen valituskomitea. Voin kertoa teille, kuinka tärkeää tämä on kotimaani kannalta. Tähän asti vammaisilta henkilöiltä on evätty yhdenvertainen pääsy koulutukseen. Vain 15 prosenttia vammaisista lapsista otetaan koulujärjestelmään. Vaatimukset vammaisten henkilöiden pääsystä kierretään kotimaassani käännöskikkailuilla. Tämän vuoksi meidän on vastustettava sitä, että tällaista tapahtuu edelleen, ja turvattava vammaisten henkilöiden täysimääräinen sosiaalinen osallistuminen kaikissa EU:n jäsenvaltioissa vastaisuudessa.
<SPEAKER ID="436" NAME="Richard Howitt" AFFILIATION="PSE">
(EN) Arvoisa puhemies, olen hyvin ylpeä siitä, että osallistuin yleissopimusta koskevan kampanjan käynnistämiseen Sadler's Wellsissä vuonna 2001. Olen ylpeä siitä, että jäsenet kaikkialta parlamentista ovat näkyvästi tukeneet yleissopimuksen luomista. Olen hyvin ylpeä siitä, että osallistuin Genevessä ihmisoikeuskomission ja neuvoston ihmisoikeuksien alivaliokuntaan sopimuksen puoltamiseksi. Olen ylpeä siitä, että Euroopan komissio ja Euroopan yhteisöt ovat ensimmäistä kertaa allekirjoittaneet ihmisoikeusvälineen. Olen ylpeä siitä, että kyseessä on Yhdistyneiden Kansakuntien historiassa nopeiten hyväksytty yleissopimus, mutta ennen kaikkea olen ylpeä siitä, että vammaiset henkilöt ja heitä edustavat järjestöt ovat ottaneet täysimääräisesti osaa yleissopimuksen tarkasteluun ja sen hyväksyntään.
<P>
Ratifioinnille tällä viikolla antamassamme tuessa on tehtävä selväksi kolme seikkaa. Ensinnäkin kahdeksantena ratifioijana Euroopan unioni viestittää jäsenvaltioille, että niidenkin on ratifioitava ja pantava täytäntöön yleissopimus valinnainen pöytäkirja mukaan luettuna.
<P>
Toiseksi, arvoisa komission jäsen, meidän ja Euroopan komission on kaiken toimivaltamme alalla tarkasteltava nykyistä politiikkaa ja menettelyjä sen varmistamiseksi, että ne ovat yleissopimuksen mukaisia ja että toimimme sen mukaan.
<P>
(Puhemies keskeytti puhujan.)
<SPEAKER ID="437" NAME="Ilda Figueiredo" AFFILIATION="GUE/NGL">
(PT) Minäkin olen iloinen siitä, että keskustelemme tänään vammaisten henkilöiden oikeuksia koskevan Yhdistyneiden Kansakuntien yleissopimuksen hyväksymisestä ja kehotamme samalla jäsenvaltioita ottamaan huomioon myös sen valinnaisen pöytäkirjan.
<P>
Tämä on merkittävä edistysaskel vammaisten henkilöiden oikeuksien suojelemisessa ja edistämisessä ottaen huomioon heidän ihmisarvonsa. Ei kuitenkaan riitä, että valtiot allekirjoittavat yleissopimuksen tai että ne edes valmistautuvat ottamaan huomioon valinnaisen pöytäkirjan. Valtioiden on nyt myös ratifioitava yleissopimus ja oltava valmiita soveltamaan yleissopimusta ja pöytäkirjaa mahdollisimman pian.
<SPEAKER ID="438" NAME="Petr Nečas" LANGUAGE="CS">
Arvoisa puhemies, arvoisat parlamentin jäsenet, uskon meidän olevan yhtä mieltä siitä, että vaikka EU on edistynyt valtavasti kuluneiden vuosien ja vuosikymmenten aikana vammaisten henkilöiden syrjinnän torjumisessa, tilanne on kuitenkin kaikkea muuta kuin tyydyttävä. Tänään ja joka päivä, tässä kuussa, tällä viikolla, juuri tänä päivänä tuhannet, kymmenet tuhannet, sadat tuhannet vammaiset EU:n kansalaiset kokevat syrjintää. Heitä syrjitään työmarkkinoilla, palvelualalla, liikenteessä. Heitä syrjitään siten, että heillä on heikompi pääsy julkisiin palveluihin, ja heitä syrjitään hyvin usein myös pääsyssä jopa perustavaa laatua oleviin julkisiin palveluihin, kuten kaikentasoiseen koulutukseen. Melko varmasti olemme samaa mieltä siitä, että suurin alalla kohtaamamme ongelma on vammaisten kansalaisten sosiaalinen syrjäytyminen. Tämän ratkaisemiseksi tarvitaan paljon lainsäädäntöä, jolla estetään syrjintä, mutta samalla tarvitsemme myös toimivan sosiaalipalvelujärjestelmän, joka on keskeinen väline sekä sosiaalisen syrjäytymisen vähentämisessä että sosiaalisen osallisuuden lisäämisessä. Vammaisten henkilöiden kohtaamista ongelmista suurin on tietenkin heidän paljon muita yleisempi työttömyytensä.
<P>
EU:hun tällä hetkellä vaikuttavissa taloudellisissa ongelmissa tiedämme kaikki, että vammaiset kansalaiset maksavat korkeimman hinnan työmarkkinoiden heikkenevästä tilanteesta. Heidän työllistymismahdollisuutensa ovat heikommat kuin vaurauden aikoina. Sitten he usein joutuvat maksamaan siitä, että heidän pätevyytensä ja koulutusrakenteensa ovat heikompia kuin muulla väestöllä, ja tällä on luonnollisesti hyvin kielteisiä vaikutuksia heidän työmarkkinoille integroitumimahdollisuuksiinsa. Heillä on usein paljon huonommat mahdollisuudet saada koulutusta tavallisista kouluista ja koulutuslaitoksista, kuten jäsen Schroedter perustellusti korosti. Haluan myös todeta, että olemme täysin tietoisia monien vammaisten henkilöiden kohtaamasta moninkertaisesta syrjinnästä, jota jäsen Breyer korosti. Tähän haluan sanoa, että yleissopimukseen, josta nyt keskustelemme, sisältyy erityinen naisiin sovellettava artikla, joten moninkertaista syrjintää ei ole unohdettu tässä. Meidän on tietysti kehuttava niitä seitsemää valtiota, jotka ovat ratifioineet yleissopimuksen. Ne näyttävät esimerkkiä muille valtioille, joiden on vielä saatettava menettely päätökseen. Jäsen Lynnen selkeä kehotus nopeuttaa ratifiointiprosessia on tärkeä, mutta toisaalta meidän on kunnioitettava sitä, että ratifioinnilla on sääntönsä, että näitä sääntöjä on noudatettava ja että nämä säännöt ovat eri jäsenvaltioissa usein hyvin erilaisia, ja niitä on noudatettava.
<P>
Kiitän myös tänään kuulemistamme lausunnoista, esimerkiksi jäsen Plumbin lausunnosta, jossa tämä korosti vapaaehtoisalan kumppanien merkittävää asemaa vammaisia henkilöitä koskevan politiikan kehittämisessä ja täytäntöönpanossa, kun ne pyrkivät vähentämään syrjintää, rajoittamaan sosiaalista syrjäytymistä ja integroimaan heidät yhteiskuntaan. Neuvosto on kiinnittänyt paljon huomiota tähän asiaan, ja puheenjohtajavaltio korostaa suuresti vapaaehtoisalan kumppaneiden osallistumista. Rajatonta Eurooppaa koskevan tunnuslauseemme hengessä olemme myös kutsuneet kaikki vammaisten henkilöiden edustajat tähän liittyviin tapahtumiin. Vammaisjärjestöt ovat järjestäneet puheenjohtajavaltion sponsoroimana lukuisia tapahtumia.
<P>
Haluan mainita Euroopan vammaisfoorumin neuvoston tapaamisen 28. helmikuuta-1. maaliskuuta 2009 Prahassa. Kyseisellä viikolla järjestettiin myös kansainvälinen konferenssi "Eurooppa ilman rajoja". Sen perusti tšekkiläinen kansallinen vammaisneuvosto. Konferenssi järjestettiin suoraan puheenjohtajavaltion alaisuudessa ja se oli yksi puheenjohtajakauden tapahtumista. Osallistujana voin vakuuttaa, että vammaisten henkilöiden oikeuksia koskeva YK:n yleissopimus oli yksi konferenssin esityslistan pääkohdista. Puheenjohtajavaltio pyrkii määrätietoisesti kehittämään merkittävää toimintaa tällä alalla, ja tähän liittyvät myös säännölliset yhteydet vapaaehtoisalan edustajien kanssa Euroopan laajuisella tasolla.
<P>
Lopuksi haluan korostaa Euroopan vammaisia koskevan toimintasuunnitelman ja YK:n yleissopimuksen lähentymisestä sekä toimintasuunnitelman täytäntöönpanosta saatuja tuloksia. Toimintasuunnitelmassa korostetaan erityisesti ihmisarvoa, perusoikeuksia, syrjinnältä suojelemista, oikeutta ja sosiaalista koheesiota. Nyt tunnustetaan yleisesti, että vammaisuuden huomioiminen on keskeistä siihen liittyvien ongelmien ratkaisemisessa. Tämän vuoksi vammaisia koskevassa toimintasuunnitelmassa vaaditaan ja tuetaan pääsyä sosiaalipalveluihin ja sillä on lisätty tavaroiden ja palveluiden saatavuutta. Uskon vakaasti, että EU jatkaa toivomiaan myönteisiä toimia vammaisten kansalaisten täysimääräisen sosiaalisen osallisuuden ja integraation edistämiseksi.
<SPEAKER ID="439" NAME="Olli Rehn">
komission jäsen. - (EN) Arvoisa puhemies, haluan vielä kerran kiittää kaikkia tähän mielenkiintoiseen keskusteluun osallistuneita ja erityisesti esittelijä Jelevaa - varsinkin merkittävästä päätöslauselmasta, joka huomenna hyväksytään täysistunnossa. Kiitän myös neuvostoa sen vakuutteluista, että puheenjohtajavaltio Tšekin tasavalta pyrkii ratifioinnin ja koko prosessin nopeaan loppuunsaattamiseen.
<P>
Kiitän myös parlamenttia komission ehdotukselle laaja-alaisesta syrjinnän vastaisesta direktiivistä hiljattain antamastanne tuesta. Jos neuvosto hyväksyy direktiivin - ja tähän tarvitaan yksimielisyyttä - sillä vahvistetaan entisestään vammaisten ihmisten oikeuksia yhteisön tasolla, ja uskon tämän olevan yhteinen tavoitteemme niin neuvostossa kuin parlamentissakin - ainakin se on sellainen komissiossa.
<SPEAKER ID="440" NAME="Rumiana Jeleva">
esittelijä. - (BG) Hyvät kollegat, kiitän kaikkia osallistumisesta ja esitetyistä näkemyksistä. Katson, että voimme asettaa tämänpäiväisen keskustelun laajempaan kontekstiin erityisesti yhdistämällä sen siihen, että YK:n talous- ja sosiaalineuvosto teki viime vuonna päätöksen, jonka mukaan ensisijainen teema vuosien 2009-2010 tarkistus- ja poliittisissa vaiheissa on sosiaalinen integroituminen.
<P>
Tämän sosiaalisen integroitumisen politiikanteon vaiheissa erityinen asema annetaan vammaisia henkilöitä koskevalle maailmanlaajuiselle toimintaohjelmalle. Katson myös, että tämänpäiväinen keskustelu kannustaa jäsenvaltioita, jotka eivät vielä ole ratifioineet yleissopimusta ja/tai valinnaista pöytäkirjaa, tekemään sen lähitulevaisuudessa. Olen varma siitä, ja tässä olen samaa mieltä neuvoston kanssa, että mietinnöistä äänestäminen auttaa meitä ottamaan merkittävän askeleen oikeaan suuntaan.
<P>
Euroopan parlamentin on kannettava vastuunsa vammaisten henkilöiden olojen parantamiseksi. Kuten keskustelussa korostettiin, meidän on todellakin tehtävä uupumatta töitä ja harjoitettava kaikkea mahdollista valvontaa, jotta laatimaamme lainsäädäntöä valvotaan asianmukaisesti ja jottemme syyllisty hyvän lainsäädäntöperustan heikkoon täytäntöönpanoon.
<P>
Haluan vielä kerran kiittää kollegoja kaikista poliittisista ryhmistä heidän tuestaan sekä kollegojani Euroopan komissiosta ja kansalaisjärjestöistä, joiden kanssa teimme yhteistyötä koko prosessin ajan.
<SPEAKER ID="969" NAME="Puhemies">
(PT) Olen vastaanottanut yhden työjärjestyksen 103 artiklan 2 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan perjantaina 24. huhtikuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="442" NAME="Filip Kaczmarek  " AFFILIATION="PPE-DE">
kirjallinen. - (PL) Vammaisten henkilöiden oikeuksia rikotaan säännöllisesti. Kotikaupungissani Poznanissa sattui hiljattain tapahtuma, joka osoittaa tämän todeksi. Puolan kansallisen parlamentin jäsen pysäköi autonsa vammaisille varattuun paikkaan. Paradoksaalisesti kyseisellä parlamentin jäsenellä on vammainen ystävä. Miksikö mainitsen tämän? Koska mitkään lait, yleissopimukset tai asiakirjat eivät koskaan tule parantamaan vammaisten henkilöiden tilannetta, jos virkamiehet avoimesti ja rankaisematta rikkovat sääntöjä, jotka on erityisesti kehitetty auttamaan vammaisten elämää ja toimintaa. Yleissopimukset ovat tietenkin hyvin tärkeitä, mutta yhtä tärkeätä on niiden aito, luotettava ja täysimääräinen täytäntöönpano. Vammaiset henkilöt eivät ole tyytyväisiä oikeuksiin, jotka heille annetaan vain paperilla. Vammaiset henkilöt odottavat todellisia muutoksia, jotka antavat heille yhdenvertaiset mahdollisuudet. Paljon kiitoksia.
