<CHAPTER ID="012">
Linja-autoliikenteen markkinoille pääsyä koskevat yhteiset säännöt (uudelleenlaatiminen) - Maanteiden liikenteenharjoittajan ammatin harjoittamisen edellytyksiä koskevat yhteiset säännöt - Maanteiden kansainvälisen tavaraliikenteen markkinoille pääsyä koskevat yhteiset säännöt (uudelleenlaatiminen) (keskustelu) 
<SPEAKER ID="335" NAME="Puhemies">
(EN) Esityslistalla on seuraavana yhteiskeskustelu
<P>
liikenne- ja matkailuvaliokunnan laatimasta suosituksesta toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi linja-autoliikenteen markkinoille pääsyä koskevista yhteisistä säännöistä (uudelleenlaatiminen) (11786/1/2008 - C6-0016/2009 - (esittelijä: Mathieu Grosch)
<P>
liikenne- ja matkailuvaliokunnan laatimasta suosituksesta toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi maanteiden liikenteenharjoittajan ammatin harjoittamisen edellytyksiä koskevista yhteisistä säännöistä ja neuvoston direktiivin 96/26/EY kumoamisesta (11783/1/2008 - C6-0015/2009 - (esittelijä: Silvia-Adriana Ţicău)
<P>
liikenne- ja matkailuvaliokunnan laatimasta suosituksesta toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi maanteiden kansainvälisen tavaraliikenteen markkinoille pääsyä koskevista yhteisistä säännöistä (uudelleenlaatiminen) (11788/1/2008 - C6-0014/2009 - (esittelijä: Mathieu Grosch).
<SPEAKER ID="336" NAME="Mathieu Grosch" LANGUAGE="DE">
Arvoisa puhemies, oletan tämän olevan yhteiskeskustelu kaikista kolmesta mietinnöstä, jotka ovat osa tiepakettia.
<P>
Haluan kiittää neuvostoa ja komissiota. Viimeisten kahden vuoden ajan tekemämme työ on tuottanut hyviä tuloksia.
<P>
Maantie- ja tavaraliikenne muodostavat noin 75 prosenttia kaikesta liikenteestä Euroopan alueella ja työllistävät kaksi miljoonaa ihmistä. Toukokuussa 2009 toteutettavaksi suunniteltu markkinoiden avautuminen 25 valtiolle edellytti uusia sääntöjä. Myös komission ehdotukset olivat samoilla linjoilla.
<P>
Haluan kiittää kollegaani Ţicăuta ja kaikkia tiepaketin esittelijöitä rakentavasta yhteistyöstä. Jäsen Ţicăun mietinnöstä sanoisin sen verran, että on tärkeää luoda liikenteenharjoittajille selkeät suuntaviivat. Heidän on osoitettava luotettavuutensa kaikkialla Euroopassa, ja heidän taloudellisen tilanteensa on oltava vakaa. Liikenteestä vastaavien henkilöiden on osoitettava omaavansa vuosien kokemuksen tai korkeatasoisen koulutuksen. Vakavat rikokset vaarantavat luotettavuuden, minkä vuoksi jäsenvaltioita kehotetaan jatkamaan tarkastuksia ja rikoksista rankaisemista myös asetuksen voimaantulon jälkeen. Tämä toiminta on usein puutteellista kaikkialla liikennealalla.
<P>
Yli puolet parlamentin tarkistuksista on hyväksytty. En käsittele niitä kaikkia tänään, mutta haluan tuoda esille yhden epävirallisen kolmikantavuoropuhelun tuloksen, joka on minulle hyvin tärkeä ja joka on "postilaatikkoyritysten" torjuminen. Ne vääristävät kilpailua ja heikentävät kansallisia hankkeita. Postilaatikkoyritysten torjuminen auttaa torjumaan myös sosiaalista ja verotuksellista polkumyyntiä, mikä on yksi oma osa-alueensa tiepaketissa.
<P>
Linja-autojen ja lauttojen - erityisesti linja-autojen - markkinoille pääsyssä keskitytään pääasiassa "12 päivän sääntöön", koska muista kohdista päästiin nopeasti sopimukseen. Turvallisuus ei vaarannu, vaikka käyttöön palautettaisiin mahdollisuus viikoittaiseen lepoaikaan 12 päivän jälkeen. Kuljettajien päivittäisiä ajo- ja lepoaikoja on valvottava, ja sellaisilla matkoilla kuljettajat eivät saa koskaan ylittää sallittua päivittäistä ajoaikaa. Kyseiset 12 päivän matkat edistävät myös Euroopan integraatiota ja tarjoavat monille ihmisille taloudellisen tavan päästä lomalle.
<P>
Markkinoille pääsyä koskeva keskustelu oli yksi kiivaimmista tavaraliikennettä koskevista keskusteluista. Parlamentti ei saavuttanut kaikkea haluamaansa. Pääsimme kuitenkin hyvään kompromissiin. Kompromissi on hyvä lähtöpiste erityisesti kabotaasiliikenteen - kolme operaatiota seitsemässä päivässä - kannalta. Perimmäisenä tavoitteena on säädellä palveluja kolmansissa maissa. Keskipitkällä aikavälillä tavoitteena on kabotaasimarkkinoiden avaaminen. Odotamme komission ehdotuksia aiheesta, koska kabotaasiliikenteen avulla voitaisiin myös välttää kuljetusten tyhjänä ajoa. Emme kuitenkaan halua tulkita väliaikaisten rajoitusten määräämistä protektionismina. Juuri nyt, kun liikennealan sosiaalinen ja verotuksellinen yhdenmukaistaminen ei ole tehonnut, kabotaasiliikenteen rajoittaminen oli oikein hyvä idea vilpillisen kilpailun välttämiseksi. Meidän ei kuitenkaan pitäisi odottaa kahta vuotta ennen asetuksen soveltamista. Kuusi kuukautta kabotaasille ja 12 päivän säännölle pitäisi riittää.
<P>
Haluaisin myös komissiolta selkeän vastauksen siihen, estetäänkö markkinansa jo EY:n perustamissopimuksen 306 artiklan mukaisesti avanneita valtioita tekemästä niin kyseisen asetuksen nojalla. Toivottavasti komissio ottaa tänään selkeästi kantaa kabotaasimarkkinoiden avaamiseen tulevaisuudessa ja 306 artiklaan.
<SPEAKER ID="337" NAME="Silvia-Adriana Ţicău" LANGUAGE="RO">
Arvoisa puhemies, arvoisa komission jäsen, haluaisin käyttää tässä aluksi viisi minuuttia ja jättää minuutin päätelmille.
<P>
Asetusehdotuksessa määritellään ehdot, kuten sijainti, luonne, taloudellinen tilanne ja ammatillinen pätevyys, jotka henkilön on täytettävä voidakseen harjoittaa liikenteenharjoittajan ammattia. Keskustelun aiheena olevassa asetuksessa myös määritellään ehdot, joiden mukaisesti yritys voi palkata liikenteestä vastaavan henkilön. Siinä myös vahvistetaan toimilupa- ja valvontamenettelyjä, säädetään sähköisistä rekistereistä ja sähköisten tietojen suojelusta, käsitellään asetuksen noudattamatta jättämisestä koituvia rangaistuksia koskevaa ongelmaa sekä luodaan järjestelmä tutkintojen ja aikaisempien oikeuksien vastavuoroiseksi tunnustamiseksi.
<P>
Ensimmäisessä käsittelyssä, joka päättyi äänestykseen täysistunnossa viime toukokuussa, parlamentti oli sitä mieltä, että liikenteestä vastaavan henkilön pitäisi olla sopimussuhteessa yrityksen kanssa ja että yhden henkilön alaisuudessa olevien ajoneuvojen määrälle olisi asetettava yläraja.
<P>
Parlamentti esitti myös tarkistuksia yrityksiä koskevien vaatimusten kiristämiseksi niin, että yrityksellä on oltava kiinteä toimipaikka. Yritys voi menettää hyvän maineensa, jos se on osallisena ihmis- tai huumekaupassa.
<P>
Parlamentti laati luettelon ammatinharjoittamiskieltoon johtavista vakavista rikkomuksista sekä poisti pienempiä rikkomuksia koskevat säännökset. Vakuutus hyväksyttiin todisteeksi taloudellisesta tilanteesta ja varojen ja velkojen quick ratio -suhdelukua alennettiin.
<P>
Ammatinharjoittamisen edellytyksenä on pidetty sijoittautumismaan pakollisen kirjallisen tentin läpäisemistä. Tentistä voi saada vapautuksen, mikäli henkilöllä on 10 vuoden käytännön kokemus.
<P>
Aiemmat oikeudet on kumottu, ja komissiota on pyydetty laatimaan kertomus vaikutuksista, joita syntyy, kun asetuksen soveltamisalaa laajennetaan koskemaan kaupallista kuljetusta ajoneuvoilla, joilla on omat mallinsa ja laitteistonsa ja jotka on tarkoitettu yhdeksälle henkilölle kuljettajan lisäksi.
<P>
Yhteisessä kannassa hyväksyttiin kokonaisuudessaan tai pääkohdiltaan 70 parlamentin 113 tarkistuksesta. Hyväksyttyjä tarkistuksia olivat muun muassa vähäisiä rikkomuksia koskevat tarkistukset, yritysten ja liikenteestä vastaavien henkilöiden välisen suhteen määritelmä, muutoksenhakuoikeus liikenteestä vastaavan henkilön ammatinharjoittamista koskeviin päätöksiin, todistusten vastavuoroinen tunnustaminen, aikaisemmat oikeudet, toimivaltaisten viranomaisten välinen tiedonvaihto sekä huume- ja ihmiskauppa ammatinharjoittamiskiellon perusteena.
<P>
Rekisterien suhteen sekä parlamentti että neuvosto olivat samaa mieltä asteittaisesta lähestymistavasta. Komissio määrittelee kansallisten sähköisten rekisterien tietorakenteen vuoden 2009 loppuun mennessä, mutta kaksi toimielintä on esittänyt erilaista täytäntöönpanoaikataulua neuvoston vaatiessa pidempää aikaa.
<P>
Neuvoston kanta on alussa eronnut parlamentin kannasta muissakin asioissa, mutta pitkien ja tuloksekkaiden neuvottelujen jälkeen on päästy molempia toimielimiä tyydyttävään kompromissiin.
<P>
Tämän seurauksena parlamentti on hyväksynyt joustavamman aikataulun kansallisten sähköisten rekisterien täytäntöönpanemiseksi ja liittämiseksi (31. joulukuuta 2012). On sovittu, että vakavat rikkomukset sisällytetään kansallisiin sähköisiin rekistereihin vasta vuoden 2015 jälkeen, maantieliikenteenharjoittajan ammatinharjoitusluvan voimassaolon raja poistetaan, sijoittautumismaassa suoritettava tentti säilytetään, sähköiset rekisterit pitävät sisällään julkisen ja salaisen osion, asetuksen viittaukset maantieliikennemarkkinoille pääsyn mahdollistamien toimilupien rajoittamiseen poistetaan, jolloin käytännössä kaikki viittaukset maantieliikennemarkkinoille pääsyn mahdollistamien toimilupien rajoittamiseen löytyvät jäsen Groschin kahdesta asetuksesta.
<P>
Odotan mielenkiinnolla kollegoideni kommentteja. Kiitos.
<SPEAKER ID="338" NAME="Pavel Svoboda">
neuvoston puheenjohtaja. - (CS) Hyvät parlamentin jäsenet, puhun tämänpäiväisessä keskustelussa hallituskollegani liikenneministeri Petr Bendlin puolesta. Hän joutui valitettavasti jäämään Prahaan.
<P>
Haluan kiittää mahdollisuudesta puhua ennen huomista äänestystä maantieliikennepaketista. Puheenjohtajavaltio Tšekille tämän asetuspaketin loppuunsaattaminen on erittäin tärkeää. Paketti on tärkeä, koska nykyinen kabotaasijärjestelmä tarvitsee selkeän ja yhdenmukaistetun lähestymistavan sen sijaan, että eri jäsenvaltioissa sovelletaan erilaista lähestymistapaa. Lisäksi liikenteenharjoittajat tarvitsevat pääsyn markkinoille.
<P>
Esittelijöiden avulla ja tuella puheenjohtajavaltio on päässyt hyvään tulokseen tässä tärkeässä asetuspaketissa. Tiedän, että kaikki ovat tehneet paljon työtä tuloksen eteen ja että kaikki ovat joutuneet tekemään kompromisseja. Kaikki ovat suhtautuneet neuvotteluihin rakentavasti, jotta paketti saadaan hyväksyttyä toisessa käsittelyssä. Keskusteluissa esille tulleet aiheet voidaan tiivistää seuraavasti: kabotaasisääntöjen tarkempi erittely, satunnaista kansainvälistä matkustajaliikennettä harjoittavien kuljettajien mahdollisuus työskennellä 12 päivää peräkkäin ja yritysvalvonnan tiukentaminen. Nyt maantieliikennealalla on kabotaasia koskeva joukko yksinkertaisia sääntöjä ja valvontamekanismeja sekä yhdenmukaistetut ja täytäntöönpanokelpoiset säännökset, joilla säädellään liikennemarkkinoille pääsyä. Tulevat selkeät säännöt ennaltaehkäisevät hyväksikäyttöä, auttavat varmistamaan vääristymättömän kilpailun, tehokkaamman toiminnan ja paremman valvonnan alalla.
<P>
Kabotaasikompromissi on merkittävä askel kohti avoimempia, tehokkaampia ja turvallisempia maanteiden tavaraliikennemarkkinoita. Se tuo markkinoille parannuksia luoden samalla tasavertaisemmat ja avoimemmat puitteet koko maanteiden tavaraliikennealalle. Se vähentää kuljetusten tyhjänä ajoa EU:n maanteillä ja alentaa siten hiilidioksidipäästöjä. Kompromissin myötä jäsenvaltioiden oletetaan käyttävän asianmukaisia turvamekanismeja kabotaasiliikenteen aiheuttamien rikkomusten ennaltaehkäisemiseksi maanteiden tavaraliikennemarkkinoilla. Uudet kabotaasisäännöt tulevan voimaan kuusi kuukautta siitä, kun asetus on julkaistu virallisessa lehdessä. Vuonna 2013 Euroopan komissio harkitsee lisätoimia maanteiden tavaraliikennemarkkinoiden avaamiseksi ja kabotaasin vapauttamiseksi.
<P>
Uskon vahvasti, että EU:n tavara- ja matkustajaliikenteen uusi oikeusperusta edistää merkittävästi talouden nopeampaa ja kestävämpää elpymistä. Haluan kiittää parlamenttia työstä sovun aikaansaamiseksi pakettineuvottelujen aikana. Haluan kiittää erityisesti esittelijöitä Silvia-Adriana Ţicăuta ja Mathieu Groschia, joiden kova työ ja päättäväisyys auttoivat pääsemään onnistuneeseen lopputulokseen.
<SPEAKER ID="339" NAME="Antonio Tajani" LANGUAGE="IT">
Arvoisa puhemies, hyvä jäsen Svoboda, hyvät parlamentin jäsenet, komissio ei voi muuta kuin iloita saavutetusta tiepakettikompromissista, koska se mahdollistaa lainsäädäntömenettelyn loppuunsaattamisen aikana, jona liikenneteollisuus tarvitsee yksinkertaisia ja tehokkaita sääntöjä sekä vapautumista tarpeettomasta byrokratiasta.
<P>
Täytyy sanoa, että päätös auttaa myös parantamaan maanteiden turvallisuutta. Liikennettä ja erityisesti maantieliikennettä koskeviin toimiin ryhdyttäessä on aina pidettävä mielessä tavoitteemme, joka on onnettomuuksien uhrien vähentäminen puolella EU:n maanteillä. Säännöt, joita parlamentti on hyväksymässä, auttavat mielestäni saavuttamaan tämän tavoitteen.
<P>
Olemme onnellisia myös siksi, että tämä on taas yksi viesti Euroopan toimielimistä kansalaisille vaalien alla. Lainsäädäntömenettely saadaan nyt päätökseen toisessa käsittelyssä, vain kaksi vuotta sen jälkeen, kun kolme laajaa ja monimutkaista lainsäädäntöehdotusta tehtiin. Keskustelu on ehkä ollut vaikea, mutta loppujen lopuksi institutionaalinen ja terve järki voittivat, kuten myös poliittinen tahto, jolla vastataan kansalaisten ja liikennealan vaatimuksiin.
<P>
Haluan lyhyesti puhua keskustelun aiheena olevista mietinnöistä ja vastata joihinkin esittelijöiden esittämiin kysymyksiin. Aloitan kansainvälisen linja-autoliikennepalveluiden markkinoille pääsystä. On totta, että kabotaasiliikenne muodostaa hyvin pienen osan liikennealaa, mutta poliittisesta näkökulmasta ala on erittäin arkaluonteinen. Kansainvälistä liikennettä täydentävänä käytettynä kabotaasiliikenne tehostaa kapasiteetin hyödyntämistä ja vähentää kuljetusten tyhjänä ajoa, mikä taas vähentää raskaiden tavarankuljetusajoneuvojen määrää maanteillä. Monissa maantieonnettomuuksissa toisena osapuolena on raskasajoneuvo. Asetus selkeyttää kabotaasisääntöjä, jolloin kabotaasiliikennettä voidaan hyödyntää - ja viittaan tässä erityisesti jäsen Groschin kommenttiin - yhdenmukaisella ja kevyen byrokratian tavalla koko EU:ssa vaikuttamatta jäsenvaltioiden nykyiseen EY:n perustamissopimuksen 306 artiklan puitteissa tehtävään yhteistyöhön. Lisäksi tällä hetkellä voimassa olevat monimutkaiset kansalliset menettelyt poistetaan, jotta liikenneyritykset voivat hyödyntää mahdollisimman hyvin kabotaasiliikenteen mahdollisuuksia. Komissio tarkkailee maantieliikennemarkkinoiden kehittymistä ja julkaisee kertomuksen vuonna 2013.
<P>
Mikäli se on kertomuksen perusteella asianmukaista ja mikäli tasavertaisen kilpailun olosuhteet on paremmin yhdenmukaistettu, komissio ehdottaa kabotaasimarkkinoiden avaamista. Komissio on antanut asiasta lausuman, jonka se toimittaa parlamentin sihteeristölle liitettäväksi kyseisiin mietintöihin. Lausuma julkaistaan myös virallisessa lehdessä yhdessä lainsäädäntöehdotuksen kanssa.
<P>
Siirryn nyt jäsen Ţicăun mietintöön maantieliikenteenharjoittajan ammatinharjoittamisen edellytyksiä koskevista yhteisistä säännöistä. Komissio suhtautuu myönteisesti uuden 12 päivän säännön käyttöönottamiseen. Kyse on räätälöidystä toimesta, jossa otetaan huomioon tietyntyyppinen matkustajaliikenne, joka voi kestää yli kuusi päivää mutta johon ei yleensä sisälly paljoa ajotunteja, kuten esimerkiksi luokkaretket, hiihtolomamatkat ja tietyt retket. Uudessa asetuksessa määrätään myös erittäin ankarista toimista, joilla varmistetaan, ettei tieturvallisuus ole uhattuna. EU:n alueella on tällä hetkellä voimassa 100 erityyppistä yhteisölisenssiä, mikä usein johtaa vaikeisiin ja aikaa vieviin tarkastuksiin. Uuden asetuksen myötä otetaan käyttöön yhdentyyppinen. standardiformaattia noudattava yhteisölisenssi, jota käytetään koko EU:n alueella.
<P>
Pääsenkin nyt kolmanteen kysymykseen, joka liittyy kansainvälisen tavaraliikenteen markkinoille pääsyä. Markkinoiden ollessa yhä avoimempia meidän on yhdenmukaistettava tavaramarkkinoilla kilpaileville yrityksille asetettuja ehtoja. Tämä on direktiivin korvaavan uuden asetuksen tarkoituksena. Asetuksella kiristetään yrityksille asetettuja ehtoja. Jokaisen yrityksen on nimitettävä liikenteestä vastaava henkilö, joka vastaa liiketoiminnan tehokkuudesta.
<P>
Valeyritysten välttämiseksi on luotava lisätakuita, jotka koskevat yritysten rekisteröityjä toimipaikkoja. Kansallisten viranomaisten välisen tiedonvälityksen edistämiseksi sekä tarkastusten järkeistämiseksi ja tehostamiseksi perustetaan uusi sähköinen rekisteri. Tämä parantaa myös tieturvallisuutta.
<P>
Liikenneyritykset saavat nykyään lainsäätäjiltä hyvin selkeitä viestejä siitä, kuinka vakavat laiminlyönnit, kuten usein toistuva ajopiirtureiden väärentäminen, johtavat lisenssin menettämiseen. Väärentämistä tapahtuu valitettavasti kaikissa EU:n jäsenvaltioissa. Kyse ei ole ainoastaan sääntöjen rikkomisesta vaan myös kaikkien Euroopan teillä matkustavien turvallisuuden vaarantamisesta, sillä on selvää, etteivät väsyneet kuljettajat kykene reagoimaan nopeasti mahdollisissa vaaratilanteissa.
<P>
Tämän vuoksi sanoin puheenvuoroni alussa, että parlamentissa nyt hyväksyttävät lait edistävät merkittävästi komission ja parlamentin yhteistä taistoa maantieonnettomuuksien uhrien määrän alentamiseksi merkittävästi. Haluankin kiittää teitä siitä, että olette olleet innokkaita hyväksymään lainsäädännön näin nopeasti.
<P>
Toistaisin vielä, että tämä on vahva viesti Euroopan kansalaisille. Parlamentti - sanon näin erityisesti, koska olen palvellut parlamentissa 15 vuotta - osoittaa jälleen kerran olevansa tehokas ja tärkeä toimielin, mistä olen hyvin kiitollinen.
<SPEAKER ID="340" NAME="Georg Jarzembowski" LANGUAGE="DE">
Arvoisa puhemies, haluan kiittää neuvostoa ja komissiota rakentavasta yhteistyöstä esittelijämme kanssa. Kuten komission varapuheenjohtaja Tajani itse sanoi, tämä on hyvä esimerkki siitä, kuinka on mahdollista päästä hyvään lopputulokseen nopeasti myös vaikeissa asioissa.
<P>
En voi kuitenkaan väittää, että olisimme täysin tyytyväisiä kabotaasijärjestelmään. Kuten neuvoston puheenjohtaja ja komission varapuheenjohtaja mainitsivat, ympäristön ja taloudellisuuden kannalta on selkeästi parempi välttää kuljetusten tyhjänä ajoa Euroopassa. Sen vuoksi olisi hyvä, että kabotaasirajoitus poistettaisiin kokonaan mahdollisimman pian.
<P>
Väliaikaisena toimena hyväksymme kolme kabotaasioperaatiota seitsemässä päivässä, mutta odotamme toiveikkaina kertomustanne, jossa rajoitus toivottavasti poistetaan kokonaan vuonna 2014. Rajoitus on koko liikennealan kannalta melko merkityksetön, mutta se kuluttaa paljon rahaa ja sillä on haitallisia ympäristövaikutuksia. Sen vuoksi toivon, että teette oman asianmukaisen ehdotuksenne vuonna 2013, koska kabotaasiliikenteen rajoittamisessa ei ole mitään järkeä Euroopassa 27 valtion sisämarkkinoilla.
<P>
Haluan kiittää myös neuvostoa ja komissiota tuesta linja-autoja koskevan 12 päivän säännön käyttöönotossa. Tämä on hyvin tärkeää linja-autoteollisuudelle, joka koostuu monissa maissa pienistä ja keskisuurista yrityksistä. Kahden kuljettajan hankkiminen tällaisille matkoille - joihin osallistuu yleensä vanhempia henkilöitä - on ollut pk-yrityksille vaikeaa. Olemme iloisia siitä, että tilanne korjaantuu kuuden kuukauden kuluttua. On ymmärrettävä, että monet varsinkin vanhemmat ihmiset eivät pidä lentämisestä mutta haluavat kuitenkin matkustella Euroopassa ja nauttia auringosta Italiassa tai Espanjassa. Tämän vuoksi on tärkeää ottaa linja-autoliikenteessä jälleen käyttöön 12 päivän sääntö, mikä tekee vanhempien henkilöiden matkustuksesta edullista ja siten mahdollista. Tämä on suuri menestys meille, linja-autoyhtiöille ja matkustajille, ja olen siten hyvin kiitollinen neuvostolle ja komissiolle.
<SPEAKER ID="341" NAME="Brian Simpson">
PSE-ryhmän puolesta. - (EN) Arvoisa puhemies, haluan ennen kaikkea kiittää kahta esittelijää heidän työstään tämän vaikean aiheen parissa. Paketti on jakanut mielipiteitä eri maissa erityisesti kabotaasirajoituksen suhteen, mutta edessämme on kuitenkin kompromissi, jota voimme mielestäni tukea.
<P>
Olin hyvin huolissani täydestä kabotaasivapautuksesta yhdellä kertaa ilman, että yksittäisten kuljetusyritysten sosiaalikuluja tai juoksevia kuluja porrastetaan. Tällaisella toimella olisi ollut haitallinen vaikutus liikennealaan niin omassa kotimaassani kuin muissa jäsenvaltioissa. Väliaikaisen kabotaasivapautuksen käyttöönotto on siten järkevä ja toimiva ratkaisu, joka mahdollistaa kolme kotimaan matkaa yhden kansainvälisen matkan jälkeen. Väliaikainen kabotaasivapautus lopettaa myös ympäristöä rasittavan käytännön ajattaa raskaita tavarankuljetusajoneuvoja satoja kilometrejä tyhjinä vääristämättä kuitenkaan kilpailua kotimaan markkinoilla.
<P>
Lopuksi haluan ilmaista tukeni Ţicăun mietinnön myötä käyttöönotettaville uusille täytäntöönpanotoimille. Niiden on kuljettava käsi kädessä markkinoiden avautumisen kanssa. Näin jäsenvaltiot voivat soveltaa tiukkoja ja tehokkaita täytäntöönpanotoimia.
<SPEAKER ID="342" NAME="Jeanine Hennis-Plasschaert">
ALDE-ryhmän puolesta. - (NL) Jo vuosien ajan kabotaasiliikenne on kuumentanut tunteita. Kuten keskustelussa on jo tullut esille, nykyistä lainsäädäntöä pidetään liian epämääräisenä termin "väliaikainen" vuoksi. Monille jäsenvaltioille tämä on tarjonnut hyvän tekosyyn suojella omia markkinoitaan, minkä olemme huomanneet.
<P>
Komissio on luvannut laatia ehdotuksen asian selventämiseksi ja ongelmien ratkaisemiseksi. Minulla on suuria odotuksia ehdotuksen suhteen. Komissio on kuitenkin yllättäen ehdottanut tiukkoja rajoituksia kabotaasin käytölle. Tämä on yllättävää, koska nykyisiä sääntöjä on kaiken aikaa pidetty väliaikaisena toimena ennen täydellistä vapauttamista. Sekä komission että neuvoston mukaan kabotaasiliikenne oli tarkoitus vapauttaa kokonaan vuonna 2009.
<P>
Mielestäni edessämme oleva kompromissi, josta äänestämme huomenna, on suuri pettymys. Vapauksien sijaan kuljetusyritykset saavat lisää rajoituksia. On selvää, että tarvitaan eurooppalaista lähestymistapaa. Siitä olen täysin samaa mieltä. Alan ei pitäisi joutua kärsimään enää päivääkään kansallisista oikuista.
<P>
Arvoisa puhemies, tämä kompromissi on kuitenkin täysin ristiriidassa sisämarkkinoiden periaatteiden ja tavoitteiden kanssa. Puoltavat perusteet, kuten liikenneturvallisuus, ympäristö ja hallinnollisen taakan väheneminen, eivät pidä paikkaansa. Arvoisa komission jäsen Tajani, markkinat eivät näin ole täysin vapaat, ja jokainen rajoitus vain lisää liikennettä. Hyvä jäsen Simpson, ratkaisu on kaikkea muuta kuin toimiva. ALDE-ryhmä ei suostu työskentelemään sellaisen periaatteen pohjalta, että on parempi tehdä jotain kuin ei mitään. Se ei toimi tässä tapauksessa.
<SPEAKER ID="343" NAME="Roberts Zīle">
UEN-ryhmän puolesta. - (LV) Kiitos, arvoisa puhemies. Arvoisa komission jäsen, haluan kiittää molempia esittelijöitä ja kaikkia niitä, jotka ovat olleet mukana kompromississa. Haluan kuitenkin sanoa, että siinä on myönteiset ja kielteiset puolensa. Hyvä asia on esimerkiksi se, että olemme onnistuneet matkustajaliikenteen suhteen alentamaan liikenteen esteitä sellaisten rajojen läheisyydessä, joissa rajat ylittävä liikenne on vilkasta. Tämänhetkisessä vaikeassa taloustilanteessa tarvittaisiin solidaarisuutta, mutta kansallisilla markkinoilla onkin nähtävissä protektionismia. "Väliaikaisuuden" käsitteen vuoksi rajoitukset antavat monille jäsenvaltioille hyvän tekosyyn suojata kotimaisia markkinoitaan. Jäsenvaltiot voivat valitettavasti hyödyntää turvalauseketta, joka antaa niille mahdollisuuden käyttää kansallisilla liikennemarkkinoilla havaittuja vaikeuksia perusteina lähestyä komissiota ja hyväksyttää suojatoimia. On myös valitettavaa huomata, että tämä on mahdollista myös vuoden 2014 jälkeenkin, mikä oli Euroopan parlamentin alkuperäisessä kannassa. Haluan painottaa samaa asiaa myös kansainvälisen linja-autoliikenteen kohdalla. Säännös, jossa säädetään, että mikäli kansainvälinen liikenne uhkaa samanlaisten palvelujen tarjontaa, jäsenvaltio voi pidättää määräajaksi tai perua liikenteenharjoittajan lisenssin, ei ole mielestäni hyväksyttävä yhtenäismarkkinoilla. Kiitos.
<SPEAKER ID="344" NAME="Georgios Toussas">
GUE/NGL-ryhmän puolesta. - (EL) Arvoisa puhemies, Euroopan unionin neuvoston yhteisessä kannassa ja komission alkuperäisessä asetusehdotuksessa vapautetaan kansalliset matkustaja- ja tavaraliikennemarkkinat ja taataan kansainvälisen yhteisön kuljetusyrityksille pääsy jäsenvaltioiden sisämarkkinoille. Itse asiassa kansainvälinen ja kotimainen liikenne kuitenkin tarjoillaan tarjottimella suurille monopoliyrityksille.
<P>
Euroopan parlamentin mietintöjen sisältämät ehdotukset ovat vielä taantumuksellisempia. Niissä vaaditaan markkinoiden välitöntä ja täydellistä vapauttamista ja kaikkien esteiden, rajoitusten ja tarkastusten poistamista. Työntekijät tietävät jo nyt omasta kokemuksestaan tuskalliset seuraukset, joita monopolikonsernien vallalla maantieliikenteessä on heidän elämiinsä.
<P>
Tavara- ja matkustajaliikenteen sisämarkkinoiden vapauttaminen lisää kuljettajien hyväksikäyttöä. Kuljettajat pakotetaan ajamaan ilman taukoja tai lepo- ja turvallisuustoimia. Palkka-, työ- ja vakuutusoikeudet häviävät, tieturvallisuus huononee ja liikenne keskittyy kansainvälisille monopoliyrityksille, jotka keräävät valtaisat tuotot. Seuraukset ovat tuhoisat itsenäisille ammatinharjoittajille ja pienyrityksille. Rahtikustannukset nousevat, palvelu huononee ja matkustajien turvallisuus heikkenee.
<P>
Edellä mainituista syistä äänestimme yhteisiä kantoja ja Euroopan parlamentin suosituksia vastaan. Työväenliike vastustaa kapitalistisia uudelleenjärjestelyjä ja vaatii julkisen liikenteen yhtenäismarkkinoita, jotka täyttävät modernit perusvaatimukset.
<SPEAKER ID="345" NAME="Johannes Blokland">
IND/DEM-ryhmän puolesta. - (NL) Jos olisin 1980-luvulla ennustanut, että kabotaasirajoitukset ovat voimassa vielä vuonna 2009, yleisöni olisi epäilemättä nauranut kustannuksellani. Kabotaasirajoituksethan jo kirjaimellisestikin rikkovat räikeästi sisämarkkinasääntöjä.
<P>
Nyt vuonna 2009 saatamme jälleen palata kotiin tyhjin käsin toisen käsittelyn jälkeen. Lienee mainitsemattakin selvää, että tuen ALDE-ryhmän tarkistuksia, mutta koska PPE-DE-ryhmä kuitenkin vakaasti kieltäytyy tukemasta niitä, kokee maanteiden tavaraliikenne nyt kovan iskun. Olen tyytyväinen 12 päivän säännön säilymiseen ehdotuksissa, mutta en siihen, että sääntö on säilytetty kabotaasirajoitusten lopettamisen kustannuksella.
<P>
Ellei tarkistuksia 17 ja 18 hyväksytä, äänestän lopputulosta vastaan. En suostu laittamaan nimeäni ympäristölle haitalliseen ehdotukseen, joka asettaa liikennealan epäedulliseen asemaan ja loukkaa sisämarkkinoiden toimintaa.
<SPEAKER ID="346" NAME="Corien Wortmann-Kool" AFFILIATION="PPE-DE">
(NL) Haluan aloittaa sanomalla, että keskustelun aiheena olevan ehdotuksen hyvä puoli on linja-autoliikenteen 12 päivän säännön poistaminen.
<P>
Kabotaasiliikenteen suhteen ehdotus on kuitenkin suuri pettymys. 1990-luvun alussa ja jo 1980-luvulla oli sovittu, että tämä vapaan tavaraliikenteen rajoitus olisi väliaikainen. Sen vuoksi me PPE-DE-ryhmän jäsenet, ja myös muiden ryhmien jäsenet, ehdotimme ensimmäisessä käsittelyssä rajoitusten poistamista vuoteen 2014 mennessä. Viime kuukausien aikana on kuitenkin käynyt selväksi, että jäsenvaltiot ovat vesittäneet ehdotuksen huolimatta esittelijä Groschin yrityksistä sopia päivämäärästä. Vesittämisyritykset ovat olleet kovia, mikä on valitettavaa.
<P>
Euroopan unionin kannalta protektionismi on nyt kriisin aikana kaikkein pahinta, koska kuten komission jäsen Tajani painotti, se on rahanhukkaa ja huonoksi ympäristölle. Sen vuoksi Alankomaiden Kristillisdemokraatit (CDA) äänestävät ehdotusta vastaan, vaikka olemmekin tietoisia siitä, että jäsenvaltiot estävät toimen toteutumista, emmekä valitettavasti voi asialle mitään. Ehdotuksen sisältö on täysin väärä eikä se ole täytäntöönpanokelpoinen. Se ei siis ole vain kriisiaikana valitettava toimi, vaan sillä on myös symbolista arvoa.
<P>
Haluan kannustaa komission jäsentä olemaan luovuttamasta ja pyrkimään seuraavien viiden vuoden aikana poistamaan kabotaasirajoituksen. Hänellä on siinä Kristillisdemokraattien tuki.
<SPEAKER ID="347" NAME="Gilles Savary" AFFILIATION="PSE">
(FR) Arvoisa puhemies, arvoisa komission jäsen, haluan aluksi kiittää esittelijöitä Groschia ja Ţicăuta kompromissin aikaansaamisesta näin vaikeasta aiheesta. Totta kai haluamme säilyttää yhtenäismarkkinat, mutta päättäjät ja yritysjohtajat eivät aina ymmärrä, että yhtenäismarkkinoilla jonkun on joskus epäonnistuttava ja että talouden on mentävä lamaan ja työpaikkoja on menetettävä.
<P>
Suuren yleisön silmissä yhtenäismarkkinoissa on järkeä vain, jos tilanne on hyödyksi kaikille. Tiedämme hyvin tänä päivänä, että kabotaasin kaltaisilla aloilla eri maiden sosiaaliolot ovat niin erilaiset, että jos ala yhtenäistettäisiin, monet korkean palkkatason maiden työntekijät menettäisivät työnsä, kun alhaisen palkkatason maat savustaisivat heidät markkinoilta.
<P>
Mielestäni tämä kanta on siis loppujen lopuksi oikea. Kabotaasiliikenne pitäisi vapauttaa, mutta on vielä liian aikaista tehdä se heti ja umpimähkään. Meille sopii vallan mainiosti kahdeksannen vapauden käsite komission yhteiskunnallisista vaikutuksista laadittavan kertomuksen uudelleentarkistuslausekkeella korjattuna ja ennen kaikkea se, ettei vapautukselle ole sovittu automaattista ja umpimähkäistä päivämäärää.
<P>
Tämän vuoksi äänestämme mietinnön puolesta, mutta kehotamme komissiota olemaan valppaana. Toivomme vapautumisen tapahtuvan joskus mutta ilman, että se johtaa vilpilliseen kilpailuun tai sosiaaliseen polkumyyntiin, mikä vahingoittaisi Euroopan unionin mainetta ja sai kansalaiset minun kotimaassani ja epäilemättä myös jäsen Wortmann-Koolin kotimaassa vastustamaan Euroopan unionin perustuslaillista sopimusta yhteiskunnallisen asemansa menettämisen pelossa. Olen siten kiitollinen kahdelle esittelijälle.
<SPEAKER ID="348" NAME="Dirk Sterckx" AFFILIATION="ALDE">
(NL) Haluan kiittää esittelijöitä Groschia ja Ţicăuta heidän työstään. Mielestäni jäsen Ţicău on oikeassa suhtautuessaan mietinnössään tiukasti markkinoille pääsyyn. Kuljetusyritysten on noudatettava monia sääntöjä, ja kuten jäsen Grosch jo mainitsi, postilaatikkoyritykset on poistettava, koska ne aiheuttavat paljon hyväksikäyttöä. Se jäsen Ţicăun mietinnöstä.
<P>
Miksemme voi tarjota yrityksille, joihin kohdistuu tiukkoja sääntöjä, Euroopan laajuisia markkinoita? Olisin toivonut jäsen Groschin mietinnön selventävän, en rajoittavan kysymystä. Tällaisenaan ryhmämme enemmistö ei voi tukea jäsen Groschin aikaansaamaa kompromissia.
<P>
Otamme nyt askeleen taaksepäin, koska rajoitamme jälleen kerran liikenteenharjoittajien toimintaa EU:n markkinoilla. Parlamentin pyynnöstä avautuminen ei ole näköpiirissä edes vuonna 2014. Neuvosto on eri mieltä, mutta tämä taitaa olla liian suuri myönnytys. Tällä hetkellä kuorma-autoilla tehdään matkoja tyhjänä, mitä ei pitäisi tapahtua tänä päivänä. En usko, että kabotaasimarkkinansa toisilleen avanneet jäsenvaltiot voivat tehdä niin uuden asetuksen tultua voimaan, vaikka haluaisivatkin kahdenkeskisten sopimusten pohjalta. Ihmettelen myös, kuinka valvonnan vaikeudesta valittaneet jäsenvaltiot selviytyvät valvonnasta nyt, koska ei se sen helpommaksi muutu. Tilanne on sama kaikissa maissa, mutta valvonta on vaikeaa, ja haluaisinkin nähdä, selviävätkö poliisiviranomaiset siitä.
<P>
Jos palkkakustannukset ja sosiaalinen polkumyynti ovat tähän syynä, miksen saa nähtäväkseni asiakirjoja, joissa Ranskan viranomaiset nuhtelevat ranskalaisia asiakkaita belgialaisten kuorma-auton kuljettajien palkkaamisesta? He kun maksavat paljon enemmän kuin ranskalaiset kuljettajat. Miksi kuulen juttuja belgialaisista kuljettajista, joita pidätetään Yhdistyneessä kuningaskunnassa suhteellisen pienistä rikkomuksista? Myös siellä kuljettajat ovat edullisempia kuin Belgiassa. Jos syynä on siis sosiaalinen hyväksikäyttö, näihin tapauksiin se ei selvästikään päde.
<P>
Otamme mielestäni loppujen lopuksi askeleen taaksepäin sisämarkkinoilla. Tulevaisuudessa hyväksymme älykkäitä liikennejärjestelmiä, millä ilmaisemme tele- ja viestintätekniikan tehostavan tavaraliikennettä. Sitten ilmoitamme rajoittavamme tavaraliikennettä poliittisista syistä. Tämä on hyvin valitettavaa, ja sen vuoksi vastustan kompromissia, jonka parlamentti valitettavasti hyväksyy enemmistöllä.
<SPEAKER ID="349" NAME="Michael Henry Nattrass" AFFILIATION="IND/DEM">
(EN) Arvoisa puhemies, edessämme on jälleen mietintöpaketti, joka pitää valiokunnat kiireisinä ja saastuttaa yhä enemmän tarpeettomien asetusten merta. Winston Churchill sanoi, että jos asetuksia on 10 000, lain kunnioitus tuhoutuu. Brittien kunnioitus on tuhoutunut. BBC:n tekemän mielipidetutkimuksen mukaan 55 prosenttia kansalaisista haluaa erota EU:sta ja 84 prosenttia haluaa Yhdistyneen kuningaskunnan säilyttävän toimivaltansa.
<P>
Puhemies Pöttering on vahvistanut, että 75 prosenttia laeista laaditaan EU:ssa. Se tarkoittaa, että 35 vuodessa EU:ssa on laadittu enemmän lakeja kuin Englannissa sitten kuningas Rikhard III:n ja vuoden 1485. Tässä me nyt sitten laadimme lakeja korjataksemme aiempaa lainsäädäntöä. Koska tämä kierre päättyy?
<P>
Yhdistynyt kuningaskunta eroaa EU:sta, jatkaa eloaan hyvänä naapurina, katsoo asetusten merta Englannin kanaalin toiselta puolen ja katsoo, kuinka EU kuolee itseaiheutettujen rekkadirektiivien alle.
<SPEAKER ID="350" NAME="Dieter-Lebrecht Koch" AFFILIATION="PPE-DE">
(DE) Arvoisa puhemies, arvoisa komission jäsen, hyvät parlamentin jäsenet, maantieliikennepaketissa tehdään kompromissi kolmessa toisiaan täydentävässä asiassa, joilla on suuri vaikutus tavara- ja matkustajaliikennemarkkinoihin. Paketti tuo erityisesti nykyisessä taloustilanteessa etuja kuljetusyrityksille, kuljettajille ja käyttäjille. Samalla se parantaa tieturvallisuutta, tehostaa liikennettä ja edistää kestävää kehitystä.
<P>
Mielestäni on hyvä, että kunniahimoisten tavoitteidemme saavuttamisen muodoksi on valittu asetus. Kabotaasikiellot johtavat kuljetusten tyhjänä ajoon, mihin meillä ei ole varaa taloudellisesti eikä energia- tai ympäristönäkökulmasta. Toisaalta tavaraliikennemarkkinoiden rajoittamaton vapauttaminen johtaisi vilpillisen kilpailun kautta kilpailun vääristymiseen, minkä vuoksi ongelmaan on tartuttava asteittain. Kabotaasiliikenne on sallittua, kunhan se ei ole pysyvää tai jatkuvaa toimintaa jäsenvaltiossa, jossa liikenteenharjoittajalla ei ole toimipistettä.
<P>
Tämä ensimmäinen askel ei valitettavasti merkitse kotimaisten maantieliikennemarkkinoiden täydellistä vapautumista, mutta se jättää sen mahdollisuuden avoimeksi. Joka tapauksessa kuljetusten tyhjänä ajo vähenee ja ympäristöä suojellaan.
<P>
Rajat ylittävän matkustajaliikenteen markkinoille pääsyn osalta pääasiallisena tavoitteena on byrokratian vähentäminen niin, että säännöllisten palveluiden osalta rajamuodollisuudet nopeutuisivat. Asiakirjoja yhdenmukaistetaan ja tarkastuksia yksinkertaistetaan. Suhtaudun myönteisesti rajat ylittäviä linja-automatkoja koskevaan tarkistettuun 12 päivän sääntöön. Se tuo etuja lomailijoille ja liikenteenharjoittajille vaarantamatta turvallisuutta. Tämä on kansalaiskeskeistä politiikkaa.
<P>
Tulevaisuudessa liikenteenharjoittajan ammatinharjoittamiselle asetetaan erityiset, avoimet ehdot. Tämä nostaa ammatin asemaa, takaa ammatillisen pätevyyden tunnustamisen ja auttaa torjumaan polkumyyntimenettelyjä. Se myös parantaa merkittävästi turvallisuutta ja luotettavuutta.
<SPEAKER ID="351" NAME="Saïd El Khadraoui" AFFILIATION="PSE">
(NL) Haluan ennen kaikkea kiittää esittelijöitä Groschia ja Ţicăuta heidän työstään ja siitä, että he lopulta onnistuivat samaan aikaan kompromissin paketista, joka on voimassa vain muutaman vuoden sikäli, kun käsittääkseni kyse on vain siirtymätoimenpiteestä. Haluan mainita kaksi tärkeää seikkaa maantieliikenteestä. Ensimmäinen on ammattiin pääsy, mikä on käsittääkseni organisoitu niin, että alalla aktiivisesti toimiville antavat siitä tietyt takeet.
<P>
Kabotaasiliikenne on melko ristiriitainen aihe. Tämä on hyvä siirtymätoimenpide, joka on välttämätön mahdollisuuksien määrittelemiseksi selkeämmin. Aikaisemmin säädettiin melko epämääräisesti, että kabotaasiliikenne oli mahdollista väliaikaisesti. Väliaikaisuus on nyt määritelty kolmeksi kerraksi seitsemän päivän aikana. Olisi loogista vapauttaa kabotaasiliikenne kokonaan, mutta mielestäni vielä ei ole sen aika.
<P>
Kompromissi eli se, että tarkastelemme Euroopan unionin yhteiskunnallista tilannetta muutaman vuoden ajan ja ryhdymme sitten lisätoimiin, on mielestäni hyvin järkevä. Markkinoiden avautumisen olisi kuljettava käsi kädessä sosiaalisten standardien yhdenmukaistamisen kanssa. Samalla olisi kuitenkin annettava eri maille tai maaryppäille, kuten esimerkiksi Benelux-maille, mahdollisuus sopia keskenään kabotaasivapauden jatkumisesta. Kunhan kyseisissä maissa on suurin piirtein samanlaiset palkat ja työolot, en näe siinä mitään ongelmaa. Asia ei kuitenkaan ole näin koko Euroopassa, minkä vuoksi väliaikainen toimi on välttämätön.
<SPEAKER ID="352" NAME="Ari Vatanen" AFFILIATION="PPE-DE">
(EN) Arvoisa puhemies, suurin osa meistä poistuu täältä mustalla autolla. On olemassa laatuautoja ja laatukuljettajia, ja tiedämme kyseisten kuljettajien olevan ammattilaisia. Se on laatua. He täyttävät kriteerit.
<P>
Olen kylläkin osittain samaa mieltä brittiherrasmiehen kanssa, joka hetki sitten valitteli liiallista lainsäädäntöä. Joskus tosiaan säädämme liikaa lakeja. Minua kuitenkin harmittaa vieläkin, ettei EU:n eettisiä sääntöjä laajennettu koskemaan myös takseja, koska käytämme kaikki takseja eri jäsenvaltioissa, ja niiden laatu vaihtelee hyvin paljon. Taksin kohdalla tärkeää on luotettavuus ja laatu: se, että tietää, mitä odottaa. Myös turvallisuus on tärkeää. Taksissa ollaan usein yksin ja ympäristö voi olla tuntematon. Taksi on myös monille meille ensimmäinen kontakti uuteen maahan, joten olisi järkevää, että kuljettajien olisi täytettävä tietyt eurooppalaiset kriteerit. Jos he olisivat ammattimaisia, hyvin koulutettuja ja tuntisivat määränpäänsä, meidän ei tarvitsisi pelätä ylilaskuttamista.
<P>
Maissa kuten Saksassa, Ruotsissa, Sloveniassa ja Suomessa kansalliset säännöt ovat hyvin ankaria, ja taksiammatti toimii hyvin. Myös Lontoon taksit ovat tunnettuja laadustaan. Meidän pitäisi jakaa keskenämme parhaita käytänteitä. Taksiammattia sääteleviä kriteerejä koskevaa lainsäädäntöä odotellessamme voisimme laatia hyviä vinkkejä kuljettajille, jotka vievät meidät kotiin iltaisin.
<SPEAKER ID="353" NAME="Pavel Svoboda">
neuvoston puheenjohtaja. - (CS) Arvoisa puhemies, hyvät parlamentin jäsenet, haluan kiittää kaikkia osallistumisesta keskusteluun. Haluan vakuuttaa, että neuvosto täysin sitoutunut yhtenäismarkkinoiden vahvistamiseen ja täydentämiseen. Puheenjohtajavaltio uskookin, että juuri tästä syystä yhteisön nykyisiä asetuksia on tarkistettava. Myös puheenjohtajavaltion tavoitteena on edistää EU:n tavaraliikennealan kilpailukykyä järkeistämällä ja yksinkertaistamalla nykyistä oikeuskehystä ja edistämällä siten markkinarikkomusten torjuntaa. Kotimaisten liikennemarkkinoiden avaaminen kokonaan altistaisi liikenteenharjoittajat vilpilliselle kilpailulle ja haittaisi markkinoiden toimintaa, koska jäsenvaltioiden vero- ja sosiaalijärjestelmissä on yhä suuria eroja. Tällaisia vaikutuksia on vältettävä erityisesti talouskriisin aikana, kun talous kokonaisuudessaan edellyttää huolellista arviointia, jotta löydetään parhaat menetelmät sen elvyttämiseen. On selvää, että viimeistään vuonna 2013 komissio arvioi markkinatilanteen ja ehdottaa mahdollisesti vapauttamista. Tässä kompromissitekstissä yhdistyvät oikeudenmukaisesti ja tasapainoisesti eri tahojen intressit.
<P>
Yhteinen tavoitteemme on tehdä maantieliikenteestä tehokkaampaa ja kestävämpää. Kyseiset asetukset ovat tärkeä edistysaskel kilpailusääntörikkomusten vähentämisessä. Niiden kautta liikenteenharjoittajat saadaan myös paremmin noudattamaan sosiaalialan asetuksia ja tieliikenneturvallisuussääntöjä. Näin myös alennetaan merkittävästi sekä liikenteenharjoittajien että valvontaelinten hallinnollista taakkaa. Alalle luodaan oikeudelliset ja hallinnolliset puitteet, joiden kautta pyritään saamaan lisäetuja yhtenäismarkkinoilta. Mielestäni nämä asetukset ovat tärkeitä ja tukevat ja helpottavat maantieliikennettä ja edistävät talouden elpymistä. Haluan kiittää kaikkia vielä kerran loistavasta yhteistyöstä, joka on mahdollistanut yhteisen kompromissin aikaansaamisen näistä tavoitteista.
<P>

<SPEAKER ID="355" NAME="Antonio Tajani" LANGUAGE="IT">
Arvoisa puhemies, hyvät parlamentin jäsenet, mielestäni parlamentti on hyväksymässä hyvän kompromissin, jossa yhdistyvät neuvoston vaatimukset, parlamentin jäsenten enemmistön vaatimukset sekä Euroopan parlamentin ehdotukset.
<P>
Kompromississa tietysti kaikkien on aina peräännyttävä kannoistaan, ja tässä asiassa jäsen El Khadraoui sanoi viisaasti: olemme tehneet parhaamme näissä olosuhteissa. Kuten sanoin aiemmassa puheenvuorossani, komissio aikoo arvioida uudelleen kabotaasiliikenteen tilanteen ja katsoa, onko mahdollista päästä asiasta sopimukseen. Kaikki riippuu asioiden tilasta, ehkä voimme avata alaa enemmän ja siten mennä suuntaan, johon monet jäsenvaltiot haluaisivat mennä, mutta meidän on arvioitava tilanne sillä hetkellä.
<P>
Kompromissi on siis mielestäni hyvä. Haluan kiittää jäsen Sterckxia, joka on osoittanut kohteliaisuutta ja hyvää tahtoa kriittisten sanojensa jälkeen kuuntelemalla myös vastauksen, toisin kuin monet muut parlamentin jäsenet, jotka kyllä kritisoivat, mutteivät sitten kykene kuuntelemaan komission vastausta kommentteihinsa. Haluan rauhoitella jäsen Sterckxia, joka oli oikeutetusti huolissaan hänen kotimaassaan ja muissa Benelux-maissa voimassa olevista sopimuksista.
<P>
Minun uskoakseni kyseinen lainsäädäntö ei tällaisenaan hyväksyttynä vaikuta kielteisesti jo voimassa oleviin sopimuksiin. Ne ovat yhä voimassa, koska uusi lainsäädäntö vain laajentaa soveltamisalaa, muttei muuta tai vahingoita jo olemassa olevia kahden- tai kolmenvälisiä sopimuksia. Voin siis vakuuttaa jäsen Sterckxille, että minun näkemykseni, jonka uskon olevan oikea ja tehokas tulkinta, mukaan tällä ei ole mitään kielteisiä vaikutuksia Benelux-maiden sopimuksiin.
<P>
Haluan rauhoittaa myös jäseniä Bloklandia ja Wortmann-Koolia. Me emme aio pysähtyä tähän, vaan aiomme tarkkailla tilanteen kehittymistä. Vuonna 2013 laadimme tilanteen kehittymisestä arviointikertomuksen ja jos katsomme sen tarpeelliseksi, ehdotamme parlamentille ja neuvostolle kabotaasiliikenteen laajempaa vapauttamista. Olemme hyvin tietoisia jäsenvaltioiden erilaisista mielipiteistä ja siitä, että neuvoston hyväksynnän saaminen edellyttää joustamista joissain muissa asioissa.
<P>
On hyvä, että pääsimme sopimukseen melko nopeasti. Hyvä jäsen Jarzembowski, sopimuksessa on toki parantamisen varaa, jokaisessa laissa on, mutta usein paras on hyvän vihollinen. Mielestäni toimimme oikein enkä usko, että kenenkään tarvitsee erota Euroopan unionista, kuten jäsen Nattrass ehdotti, näiden asioiden vuoksi, koska mielestäni Euroopan unionissa tarvitaan hyviä sääntöjä.
<P>
Jopa arvovaltainen brittilehti Financial Times on ennakoinut Yhdistyneen kuningaskunnan joutuvan harkitsemaan tiukempia sääntöjä. Talous- ja rahoituskriisin aikana Eurooppa on selviytynyt kaikista alueista parhaiten juuri siksi, että sen talousjärjestelmä perustuu selkeisiin sääntöihin.
<P>
Ehkä koska olen syntynyt Roomassa, uskon roomalaisen oikeuden ja Ranskan siviililain historian osoittaneen, kuinka tärkeää on olla sääntöjä, jotka takaavat yhteiskunnan kehityksen. En tiedä, kummalla puolen Hadrianuksen vallia jäsen Nattrass on syntynyt, mutta hänen puheenvuorostaan päätellen hän on syntynyt vallin toiselle puolen, eivätkä hänen esi-isänsä siten tunteneet roomalaista oikeutta.
<P>
Hyvät parlamentin jäsenet, haluan vielä kerran kiittää teitä yhteistyöstänne ja neuvostoa sen työstä. Haluan myös kiittää komission pääosastoni henkilökuntaa, jota minulla on ollut kunnia johtaa, koska ilman heidän arvokasta panostaan kaikille EU:n kansalaisille myönteinen kompromissi ei olisi ollut mahdollinen.
<SPEAKER ID="356" NAME="Puhemies">
(ES) Hyvä jäsen Sterckx, haluatteko käyttää työjärjestyspuheenvuoron?
<SPEAKER ID="357" NAME="Dirk Sterckx" AFFILIATION="ALDE">
(NL) Arvoisa puhemies, haluan vain sanoa komission jäsenelle, ettei jäsen HennisPlasschaert ole täällä enää, koska hänen piti mennä toiseen kokoukseen. Kuuntelen täällä kaikkien ryhmämme jäsenten puolesta, jotka olivat asian käsittelyssä mukana. Halusin vain kertoa, ettei hän vain häipynyt paikalta.
<SPEAKER ID="358" NAME="Puhemies">
(ES) Kiitoksia, jäsen Sterckx.
<P>
Kyse ei ollutkaan työjärjestyspuheenvuorosta, vaan kohteliaasta kommentista.
<SPEAKER ID="359" NAME="Mathieu Grosch" LANGUAGE="DE">
Arvoisa puhemies, haluan aluksi kiittää komissiota selkeistä vastauksista. Haluan painottaa, että kabotaasirajoitus on siirtymätoimenpide. Aiheesta tehdään tutkimus, ja tuloksista riippuen markkinat voidaan avata tulevaisuudessa.
<P>
Toinen tärkeä seikka on se, että 306 artiklaa voidaan yhä soveltaa, kuten Benelux-maat ovat tehneet. Hyvä jäsen Sterckx, vaatimuksenne on siis tarpeeton eikä meidän tarvitse enää tukea sitä.
<P>
Halusin myös sanoa jotain itse kabotaasiliikenteestä. Kuunneltuani puheenvuoroja pidän tätä kompromissia jopa aiempaa parempana hyvin yksinkertaisesta syystä. Viittaan nyt nimenomaan ALDE-ryhmän kollegoihini ja Alankomaiden Kristillisdemokraatteja (CDA) edustavaan kollegaani. Siirtymätoimenpide ei tarkoita, että haluaisimme tukahduttaa sisämarkkinat tai yritykset. On muistettava, että jotkut yritykset käyttävät huippuajoneuvoja, mutta maksavat kuljettajilleen 400 euroa kuussa, kun toiset yritykset maksavat 1 500 euroa kuukaudessa. On siis täysin oikeutettua vaatia sosiaalisten standardien nostamista. Jos on varaa täyttää ajoneuvoja koskevat vaatimukset, pitäisi olla varaa palkkavaatimusten täyttämiseen. Standardeja on nostettava, ja vasta sen jälkeen markkinat voidaan avata. Avoimet markkinat eivät toimi niin, että ensin ne avataan ja sitten katsotaan, mitä seuraavaksi tehdään.
<P>
Mielestäni on hassua, että samat maat - esimerkiksi Yhdistynyt kuningaskunta - jotka aina vastustavat kaikkea yhdenmukaistamista, varsinkin veroasioissa, puhuvat täällä tänään yhdenmukaisuuden puutteesta ja siitä, että markkinoiden pitäisi antaa kehittyä. Toiset haluavat rajoituksia ja toisten mukaan niitä on liikaa.
<P>
Jos haluamme vakuuttaa Euroopan kansalaiset, emme voi vain avata markkinoita ja sanoa, että kaikki muu kyllä selviää itsestään. Ensin on täällä parlamentissa yhdessä neuvoston ja komission kanssa selvitettävä ympäristö-, sosiaali- ja verolainsäädäntö. Vasta sitten voimme olla uskottavia.
<SPEAKER ID="360" NAME="Puhemies">
(ES) Hyvä jäsen Grosch, kiitos puheenvuorostanne, joka suosionosoituksista päätellen on saanut jäsenten hyväksynnän.
<SPEAKER ID="361" NAME="Silvia-Adriana Ţicău" LANGUAGE="RO">
Arvoisa puhemies, arvoisa komission jäsen, haluan aluksi kiittää varjoesittelijä Groschia, jonka kanssa tein töitä, sekä liikenne- ja matkailuvaliokunnan teknistä henkilökuntaa, sosialistien ryhmää, kollegoitani komissiossa ja komission henkilökuntaa sekä teitä, arvoisa komission jäsen, ja myös Eurooppa-neuvoston puheenjohtajaa, jonka kanssa on ollut mukava tehdä tiivistä yhteistyötä.
<P>
Haluan muistuttaa teitä siitä, että kesäkuussa 2007 Euroopan komissio ehdotti maantieliikennealalle pääsyä koskevan asetuksen tarkistamista. Tarkistusehdotukset syntyivät kokemuksesta, jota on saatu Euroopan komission direktiivin 96/26 soveltamisesta. Tämän vuoksi joidenkin säädösten sanamuotoa on muutettu yhdenmukaisemman soveltamisen takaamiseksi, ja näin oikeussäädöstä on käytetty asetuksen muodossa. Tässä me nyt olemme kahden vuoden jälkeen äänestämässä lopullisesta asiakirjasta, jolla on välittömiä vaikutuksia noin 800 000 eurooppalaiseen yritykseen ja noin 4,5 miljoonaan työpaikkaan.
<P>
Yhteisenä tavoitteenamme on parantaa tieturvallisuutta, vähentää byrokratiaa, yksinkertaistaa menettelyjä ja parantaa liikenteenharjoittajien ennustettavuutta ja varmuutta. Toivon, että aikaansaamamme kompromissi kehittää maantieliikennemarkkinoita. Kiitän vielä kollegoita yhteistyöstä.
<SPEAKER ID="362" NAME="Puhemies">
(ES) Keskustelu on päättynyt.
<P>
Äänestys toimitetaan huomenna klo 12.00.
