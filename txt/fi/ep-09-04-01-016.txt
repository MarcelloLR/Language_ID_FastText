<CHAPTER ID="016">
Minuutin puheenvuorot poliittisesti tärkeistä asioista
<SPEAKER ID="190" NAME="Puhemies">
(FR) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="191" NAME="Colm Burke" AFFILIATION="PPE-DE">
(EN) Arvoisa puhemies, infrastruktuurin kehittäminen on välttämätöntä talouden elpymiselle. Aikaisemmin rakennettiin maanteitä ja rautateitä taantumasta kärsivien talouksien piristämiseksi ja edellytysten luomiseksi tulevalle vaurastumiselle, kun taas nykyisin tulevan kasvun vauhdittamiseen on panostettava tieto- ja viestintätekniikkainfrastruktuurin avulla.
<P>
Tässä yhteydessä haluan kiinnittää huomiota niin kutsutusta "digitaalisesta kuilusta" johtuvaan huolestuttavaan tilanteeseen Irlannissa. Hallituksen vuosikausia jatkuneet laiminlyönnit huippukaudella ovat jättäneet Irlannin maaseudulle laajoja alueita, joissa yhteydet ovat heikkotasoisia ja hitaita, ja mikä pahinta, 28 prosentissa tapauksista laajakaistayhteys puuttuu kokonaan. Miten muka voimme luoda vaurautta ja mahdollisuuksia maaseutuyhteisöihin antamatta niille välineitä näiden tavoitteiden saavuttamiseksi? Miten kertoa nuorille viljelijöille, etteivät he voi hyödyntää TVT:a kehittääkseen maatalousyritystoimintaa, koska emme ole järjestäneet heille verkkoyhteyksiä?
<P>
Olen tyytyväinen komission hiljattain antamiin lausumiin, joissa eritellään EU:n maksamat tuet tämän valtavan haasteen ratkaisemiseksi. Lopuksi totean, ettemme saa jättää digitaalisen kuilun poistamista mielestämme edes keskellä talouskriisiä.
<SPEAKER ID="192" NAME="Justas Paleckis" AFFILIATION="PSE">
(LT) Kriisin vuoksi jokaisen meistä on pakko muuttaa toiminta- ja ajattelutapaamme. Liettuan, Latvian ja Irlannin parlamenttien jäsenet ovat alentaneet palkkojaan, mikä edellyttää myös kyseisiä maita edustavien Euroopan parlamentin jäsenten palkkojen leikkaamista. Presidenttien, ministereiden ja muiden valtion virkamiesten tuloja leikataan, mikä on oikein, sillä tarvitsemme yhteisvastuuta. Kriisin aiheuttamia vaikeuksia ei saa sälyttää kaikkein heikoimmassa asemassa olevien harteille. Kompromissin saavuttaminen kesti yli kymmenen vuotta, ja sen jälkeen olisi vaikeaa leikata Euroopan parlamentin jäsenten palkkoja saman tien. Kehotan kuitenkin kollegojani Euroopan parlamentissa lahjoittamaan osan palkastaan hyväntekeväisyyteen. Kriisin aikana olisi leikattava Euroopan parlamentin jäsenille maksettavia korvauksia. Uskoakseni parlamentin jäsenten enemmistö kannattaisi kaikille 23 viralliselle kielelle tehtävien käännösten määrän vähentämistä, jonka ansiosta säästäisimme satoja miljoonia euroja. Brysselistä Strasbourgin täysistuntoihin tehdyt matkat, jotka maksavat vuosittain 200 miljoonaa euroa, tuntuvat nyt erityisen järjettömiltä. Säästöjen ja ympäristönsuojelun takia on lakattava haaskaamasta tuhansia tonneja paperia ja siirryttävä käyttämään sähköisiä kokousasiakirjoja.
<SPEAKER ID="193" NAME="Marc Pannella" AFFILIATION="ALDE">
(FR) Arvoisa puhemies, tänään olemme työmme aluksi viettäneet minuutin hiljaisuuden, ja kiitämme puhemiestä siitä, että saimme tehdä sen. Järjestelmä, joka on syynä tähän ennennäkemättömään murhenäytelmään, vaatii uhreja päivittäin, ja heidän muistoaan halusimme kunnioittaa. Kyse on jatkuvasta murhenäytelmästä, jossa työtä ja ruokaa etsivät köyhät nousevat toisia köyhiä vastaan. Saimme myös hetki sitten tiedon, että 94 naista ja seitsemän lasta oli löydetty.
<P>
Arvoisa puhemies, kuten olemme parlamentissa todenneet, ongelma on seuraava: onko mahdollista, ettei jatkotoimenpiteitä toteuteta, että syiden selvittäminen on mahdotonta, kun kerran parvekekukkammekin pystytään näkemään avaruudesta käsin? Syitä ei tiedetä, seuraukset ovat rikokseen verrattavia...
<P>
(Puhemies keskeytti puhujan.)
<SPEAKER ID="194" NAME="Sylwester Chruszcz" AFFILIATION="UEN">
(PL) Arvoisa puhemies, surukseni kuulin uutiset viime viikolla Prahassa pääministeri Mirek Topolánekia vastaan järjestetyn epäluottamuslauseäänestyksen tuloksista. Tšekin tasavalta on johtanut EU:ta 1. tammikuuta alkaen, ja mielestäni sen puheenjohtajuuskausi on tähän saakka osoittautunut erittäin menestyksekkääksi. Luotan siihen, että menestys jatkuu vielä jäljellä olevat kolme kuukautta. Toivotan onnea tšekkiläisille ystävillemme ja kaikille hankkeille, joita puheenjohtajavaltio Tšekki haluaa toteuttaa. Viimeksi mainittuihin kuuluu merkittävä kysymys itäisestä naapuruuspolitiikasta ja Euroopan energiavarmuuteen liittyvistä toimenpiteistä.
<SPEAKER ID="195" NAME="Athanasios Pafilis" AFFILIATION="GUE/NGL">
(EL) Arvoisa puhemies, Euroopan yhteisöjen tuomioistuin julkaisi vähän aikaa sitten Kreikkaa koskevan tuomionsa, jossa vahvistetaan julkisella sektorilla työskenteleville miehille ja naisille sama eläkeikä sillä seurauksella, että naisten eläkeikä on noussut 5-17 vuodella.
<P>
Työntekijät ovat painokkaasti tuominneet tämän kehityksen, jota on tuettu järjestelmällisesti 1990-luvun alusta saakka, ja Euroopan unioni ja Kreikan hallitukset ovat vaikuttaneet siihen olennaisesti. Kehitys vahingoittaa työssäkäyviä naisia, ja sen avulla pyritään vaiheittain nostamaan sekä miesten että naisten eläkeikä 65 vuoteen. Näin säädetään jo vuoden 1993 jälkeen vakuutettuja henkilöitä koskevissa vakuutuksia rajoittavissa laeissa, jotka Uusi demokratia -puolue ja Pasok-puolue hyväksyivät yhteisön lainsäädännön soveltamiseksi.
<P>
Tällä kestämättömällä päätöksellä mitätöidään täydellisesti sosiaalivakuutuksen julkinen, yhteiskunnallinen luonne julkisella ja yksityisellä sektorilla. Sen mukaan kansallinen vakuutus- ja eläkejärjestelmä on pikemminkin työeläke- kuin sosiaalivakuutusjärjestelmä. Näin ollen ikärajoista, eläkkeiden määristä tai yleensäkään etuuksista ei ole minkäänlaista varmuutta.
<P>
Työssäkäyvien miesten ja naisten ainoaksi mahdollisuudeksi jää taipumattomuus ja alistumattomuus Euroopan unionin ja sen toimielinten päätöksiin.
<SPEAKER ID="196" NAME="Bernard Wojciechowski" AFFILIATION="IND/DEM">
(PL) Arvoisa puhemies, eudebate2009 -portaalissa olevien tietojen mukaan vain 52 prosenttia eurooppalaisista luottaa Euroopan parlamenttiin toimielimenä. Tämä on 3 prosenttia vähemmän viime vuoden lukuihin verrattuna. Niiden äänestäjien osuus, jotka eivät ole vielä päättäneet, äänestävätkö tämänvuotisissa Euroopan parlamentin vaaleissa, on jopa 50 prosenttia. Vain 30 prosenttia kyselyyn osallistuneista ilmoitti aikovansa äänestää vaaleissa. Peräti 68 prosenttia äänestäjistä aikoo jättää äänestämättä, koska ei mielestään voi äänestämällä vaikuttaa asioihin.
<P>
Siksi haluan esittää kysymyksen. Suunnitteleeko Euroopan parlamentti huomiota herättäviä viime hetken toimia suostutellakseen ihmiset äänestämään? Aiommeko jollakin tavoin laajentaa EU:sta kertovien tiedotuskanavien toimivaltaa? Kotimaastani puuttuu kokonaan keskustelu EU:sta. Pääministeri ei tee asialle mitään. Aikovatko kaikki muutkin vain seurata asiaa sivusta?
<SPEAKER ID="197" NAME="Lívia Járóka" AFFILIATION="PPE-DE">
. - (HU) Ensi viikolla juhlitaan maailmanlaajuisesti kansainvälistä romanipäivää, joka symboloi romanien toivoa tunnustamisesta ja hyväksynnästä. Viimeaikaiset hirvittävät teot ovat kärjistäneet suuren yleisön tunteita, ja talouskriisin aiheuttamat epävarmuustekijät tekevät tilanteesta entistä vakavamman. Siksi vastuumme äärimmäisen köyhyyden ongelmien ratkaisemisesta on lisääntynyt jyrkästi.
<P>
On yleisesti tuomittavaa käyttää romanien tilannetta aseena politikoinnissa ja lietsoa hysteriaa sen sijaan, että toteutettaisiin konkreettisia toimia. Syyllistäminen ja kokonaisen ryhmän leimaaminen tekee ammatillisen koulutuksen mahdottomaksi ja loukkaa vakavasti sekä romanien että valtaväestön etuja. Romaniyhteisöt ovat vuosisatojen ajan kärsineet syrjäytymisestä, ja romanina vastustan kaikkia kollektiivisen syyllisyyden muotoja riippumatta siitä, onko kyse romanien vai yhteiskunnan enemmistön leimaamisesta.
<P>
Kokonaisten yhteisöjen syyttäminen rikollisesta elämäntavasta tai rasismista on karkea virhe ja mitätöi täysin EU:n toimielinten arvovallan, jos ne käyttävät tiedonantojensa perustana tarkistamattomia raportteja tai vääriä syytöksiä. On mahdotonta hyväksyä sitä, että määrätyt poliittiset voimat hakevat oikeutusta itselleen vetoamalla vainottuja ryhmiä koskeviin historiallisiin epäkohtiin.
<P>
Romanigettojen ongelmat voidaan ratkaista vain EU:n toimenpideohjelmalla turvaamalla syrjäytyneiden alueiden monipuolinen uudelleenintegroituminen ja välitön kehittäminen.
<SPEAKER ID="198" NAME="Vasilica Dăncilă" AFFILIATION="PSE">
(RO) Asiantuntijoiden arviot mahdollisista ongelmista, jotka koskevat maailman elintarvikemarkkinoita ja tarvittavien määrien toimittamista koko maapallon väestölle, on yksi peruste suunnitella maatalousmaan käyttö uudelleen EU:ssa, etenkin uusissa jäsenvaltioissa, joihin myös Romania kuuluu.
<P>
Tässä yhteydessä on arvioitava realistisesti Romanian tarjoamat mahdollisuudet niille sijoittajille, jotka ovat kiinnostuneita investoimaan maataloussektorille, jolla vaikuttaa nykyisen kriisin aikana olevan kaikkein suurin kysyntä. Näin todetaan ainakin Bukarestissa julkaistussa tutkimuksessa, jossa mainitaan Romanian maa- ja metsätaloussektorille tehtyjen investointien lisääntyneen huomattavasti. Tutkimuksen tekijät selittävät tämän johtuvan siitä, että nykyisellä huomattavan vaikealla markkinatilanteella on kaikkein vähiten vaikutusta kyseisiin omaisuuden osa-alueisiin.
<P>
Toisaalta emme saa unohtaa, että Romania oli aikoinaan Euroopan vilja-aitta, mutta tämän aseman takaisin saaminen edellyttää maanviljelijöille suunnattuja tukitoimia samalla kun käytetään myös yhteisön varoja, joita Romania voi jäsenvaltiona hyödyntää.
<SPEAKER ID="199" NAME="Marco Cappato" AFFILIATION="ALDE">
(IT) Arvoisa puhemies, hyvät kollegat, Libyan diktaattori Muammar Gaddafi on määritellyt kansainvälisen rikostuomioistuimen "uudeksi maailmanlaajuisen terrorismin muodoksi". Muistuttaisin Euroopan parlamentin puhemiehelle, että Euroopan parlamentin toiminta - väkivallattomassa radikaalipuolueessa - vaikutti ratkaisevasti kansainvälisen rikostuomioistuimen perustamiseen.
<P>
Mielestäni emme voi sivuuttaa Libyan diktaattorin sanoja tuomitsematta niitä ankarasti parlamentissa ja EU:n toimielimissä. Toimillamme meidän on pyrittävä siihen, että kansallinen suvereniteetti, valtiollinen itsemääräämisoikeus, saatetaan kansanmurhien, sotarikosten ja ihmisyyttä vastaan tehtyjen rikosten vastaisen kansainvälisen oikeuden sitovien valtuuksien alaisuuteen - kansainvälisen ja ylikansallisen oikeuden, jolla rajoitetaan ehdotonta suvereniteettia. Maanpaossa olevaan Tiibetin hallitukseen kuuluvat ystävämme pyysivät meitä tekemään saman asian ulkoasiainvaliokunnassa pitämässämme kuulemistilaisuudessa, samoin kuin Iranin liittovaltiota kanattava kansallisuuksien kongressi (Congress of Nationalities for a Federal Iran) tämänpäiväisessä kuulemisessa: ehdoton suvereniteetti on vapauden ja oikeudenmukaisuuden vihollinen.
<SPEAKER ID="200" NAME="Andrzej Zapałowski" AFFILIATION="UEN">
(PL) Arvoisa puhemies, maatalousvaliokunnan viimeisimmässä kokouksessa komission jäsen Mariann Fischer Boel mainitsi sokerialan rakenneuudistuksen yhtenä yhteisen maatalouspolitiikan suurimmista menestyksistä. Totean parlamentille, että tämän uudistuksen jälkeen Puola ei enää ole sokerin viejämaa, vaan joutuu nyt sen sijaan tuomaan noin 20 prosenttia tarvitsemastaan sokerista. Sokerin hinta on vain kahdessa vuodessa noussut 60 prosenttia. Herääkin kysymys, erehtyivätkö komission jäsen ja hänen kollegansa raskaasti, vai oliko tämä suunniteltu strategia, jolla pyrittiin varmistamaan määrättyjen maiden parempi tuottavuus. Toteaisin yksiselitteisesti, että puolalaisten äänestäjien kokemuksen mukaan yhteinen maatalouspolitiikka on erittäin puolueellista ja suosii EU:n vanhoja jäsenvaltioita.
<SPEAKER ID="201" NAME="Petya Stavreva" AFFILIATION="PPE-DE">
(BG) Arvoisa puhemies, hyvät kollegat, elämme keskellä kiihkeitä, stressaavia muutoksia ja uusia haasteita, ja muutamien viime kuukausien ajan käynnissä on ollut myös maailmanlaajuinen talouskriisi.
<P>
Eilen Euroopan parlamentin maatalouden ja maaseudun kehittämisen valiokunta hyväksyi mietinnön lisävarojen myöntämisestä jäsenvaltioiden maataloustuottajille ja maaseutualueille kriisin seurauksista selviämiseksi. Euroopan unionin maataloussektoria tuetaan 1,02 miljardilla eurolla näinä vaikeina aikoina. Uskoakseni yhteisön maataloustuottajat ja maaseudun asukkaat ymmärtävät tämän tärkeän viestin yhdistyneen Euroopan puolesta.
<P>
Internet-infrastruktuuriin tehtävät investoinnit, maitoalan rakenneuudistus, uusiutuvat energialähteet sekä biologisen monimuotoisuuden ja vesivarojen suojelu ovat avainasemassa pyrittäessä ratkaisemaan suuri osa näiden alueiden ongelmista tarjoamalla vaihtoehtoisia mahdollisuuksia niillä asuville ihmisille. Mahdollisuus kohdentaa osa varoista luottoihin ja takuurahastoihin helpottaa käytännössä hankkeiden täytäntöönpanoa.
<P>
Odotan neuvoston ja komission kannattavan toimia, joilla Euroopan parlamentti varmistaa tarvittavan tuen miljoonille yhteisön maataloustuottajille.
<SPEAKER ID="202" NAME="Marusya Lyubcheva" AFFILIATION="PSE">
(BG) Arvoisa puhemies, nykyisissä olosuhteissa, kun käynnissä on talouskriisi ja Euroopan unionin jäsenvaltioissa menetetään työpaikkoja, on olemassa vakava riski lapsityövoiman hyväksikäytön lisääntymisestä. Valitettavasti tällaisten kriisitilanteiden pahimmat vaikutukset kohdistuvat naisiin ja lapsiin. Huolimatta EU:n vankasta oikeusperustasta ja järkevistä kansallisista ratkaisuista, joita on toteutettu myös edustamassani maassa Bulgariassa, käytännön toiminta ei monissa tapauksissa ole lainmukaista. Ongelma vaikuttaa erityisen vakavasti maahanmuuttajaryhmiin ja romaniyhteisöön. Kaikentasoiset ennaltaehkäisevät toimet ovat välttämättömiä, ja samalla säädösten noudattamisen valvontaa on tiukennettava koko Euroopan unionin alueella. Monet yritykset käyttävät lapsityövoimaa asiaa koskevista lainsäädännöllisistä rajoituksista huolimatta. Jäsenvaltioissa tehdään tuhansittain työlainsäädännön rikkomuksia. Euroopan komission on suunniteltava kohdennettuja aloitteita, jotka liittyvät lapsityövoiman hyväksikäytön torjumiseen, ja vaadittava kyseiseen prosessiin liittyvien valvontamekanismien tiukentamista. Jos aiomme huolehtia lasten etujen suojelusta osana EU:n politiikkaa, tämä on täysin välttämätöntä.
<SPEAKER ID="203" NAME="Ewa Tomaszewska" AFFILIATION="UEN">
(PL) Arvoisa puhemies, sellaiset kysymykset kuin Tšetšenian kansanmurha, tšetšeenien murhaaminen heidän elintensä käyttämiseksi elinsiirroissa ja tšetšeeninaisten raiskaukset on nostettu esiin parlamentissa monissa yhteyksissä. Tšetšenian aineellista kulttuuria vastaan on parhaillaan käynnissä suunnitelmallinen hyökkäys, joka vahingoittaa Venäjän kulttuuria satoja vuosia vanhempaa tšetšeenikulttuuria. En tarkoita pelkästään tekstejä ja päivittäisiä käyttöesineitä, jotka voisivat olla museoissa, vaan myös kerrostaloja. Niiden rakenne on omalaatuinen, eikä vastaavia ole missään muualla Euroopassa. Olemme usein korostaneet, miten moninaisuus rikastuttaa kulttuuriamme. Yksi kulttuurimme haara on parhaillaan katoamassa aivan silmiemme edessä, ja joudumme todistamaan, miten yksi sen lähteistä tuhotaan.
<SPEAKER ID="204" NAME="András Gyürk" AFFILIATION="PPE-DE">
(HU) Tammikuun kaasukriisin jälkeen EU:n yhteinen energiapolitiikka on viime päivinä jälleen saanut iskun vasten kasvoja. Itävaltalainen OMV-yhtiö myi huomattavan osuutensa unkarilaisesta MOL-yhtiöstä venäläiselle öljy-yhtiölle, jonka omistussuhteet ovat epäselvät ja joka uutisraporttien mukaan ei lainkaan täytä EU:n avoimuutta koskevia odotuksia.
<P>
Samanaikaisesti on vaikea kuvitella, että kauppa on voitu tehdä asianomaisten hallitusten tietämättä. Siksi voidaankin todeta, että kyseinen yllättävä liiketoimi on selvä osoitus jäsenvaltioiden välisestä kaksijakoisuudesta, ja samalla se on uusi varoitus. Ei ole mitään järkeä puhua Euroopan unionissa yhteisen energiapolitiikan tarpeesta, jos jäsenvaltioiden toimet ovat ristiriidassa keskenään.
<P>
Jos EU on kykenemätön yhteistoimintaan energiapolitiikkaan liittyvissä olennaisissa kysymyksissä, sen keskuuteen yritetään jatkossakin kylvää eripuraa. Tästä syystä eurooppalaisten kuluttajien asemasta tulee yhä haavoittuvampi.
<SPEAKER ID="205" NAME="Catherine Stihler" AFFILIATION="PSE">
(EN) Arvoisa puhemies, halusin ilmoittaa parlamentille, että Saksan Zillhausenissa kunnioitetaan lauantaina muistomerkillä erityisesti seitsemää brittisotilasta, jotka saivat surmansa toisessa maailmansodassa. Heidän lentokoneensa ammuttiin alas maaliskuun 15. ja 16. päivän välillä vuonna 1944. He kuuluivat kuninkaallisten ilmavoimien 97. laivueeseen, jonka tukikohta oli Bournissa, Cambridgeshiressa. Heidän nimensä olivat William Meyer, Bernard Starie, Reginald Pike, Thomas Shaw, James McLeish, Archibald Barrowman ja Albert Roberts, joiden kaikkien muistoa kunnioitetaan lauantaina.
<P>
He tekivät kaikkein suurimman uhrauksen, jotta me voisimme nauttia niistä vapauksista, joita nykyään usein pidämme itsestäänselvyyksinä, eikä heidän elämäänsä pitäisi milloinkaan unohtaa.
<P>
Halusin pöytäkirjaan merkittäväksi kiitokseni Balingenin pormestarille, tohtori Reitemannille, ja kaupunginvaltuustolle, jotka antoivat luvan muistomerkille näiden nuorten miesten kunniaksi. Haluan myös kiittää Brett ja Luella Langevadia, jotka maksavat muistomerkin, sekä kuninkaallisten ilmavoimien 9. laivuetta, joka lähettää lauantaina pidettävään muistojuhlaan kahden koneen miehistön.
<P>
Yksityishenkilönä huomautan, että James McLeish oli isosetäni, ja tilaisuuteen osallistuu perheeni edustajia.
<SPEAKER ID="206" NAME="Marian-Jean Marinescu" AFFILIATION="PPE-DE">
(RO) Moldovan tasavallassa toimitetaan vaalit 5. huhtikuuta. Tänä aamuna Transnistriassa sijaitsevassa Ananiev-Tiraspol-Ismail-kaasuputkistossa tapahtui räjähdys. Onnettomuuden syy on edelleen tuntematon, mutta se on häirinnyt kaasutoimituksia Venäjältä Balkanille.
<P>
Toivon, ettei onnettomuus vaikuta millään tavoin vaalitulokseen. Samalla tämä liittyy mielestäni kahteen erityisen tärkeään tekijään. On ehdottomasti ensiarvoisen tärkeää pyrkiä selvittämään alueen ratkaisemattomat selkkaukset, varsinkin Transnistriassa. Euroopan unionin on myös löydettävä konkreettisia, toteuttamiskelpoisia ratkaisuja vaihtoehtoisten energian toimitusreittien kehittämiseksi Mustallemerelle. Valitettavasti Gazpromin ja Azerbaidžanin valtiollisen öljy-yhtiön viime viikon lopulla allekirjoittama sopimus saattaa vaarantaa Nabucco-hankkeen.
<P>
Siksi on välttämätöntä kiinnittää huomiota kaikkiin näkökohtiin, jotka liittyvät Euroopan unionin energiavarmuuden parantamiseen.
<SPEAKER ID="207" NAME="Silvia-Adriana Ţicău" AFFILIATION="PSE">
(RO) Tonavalla on hyvin suuri merkitys taloudelliselle ja sosiaaliselle yhteenkuuluvuudelle, samoin kuin Euroopan kulttuurikehitykselle. Tonava-komitea perustettiin 30. maaliskuuta 1856 Pariisin konferenssin jälkeen, ja sen päätoimipaikka on Galaţissa, Romaniassa. Se oli yksi ensimmäisistä eurooppalaisista toimielimistä, ja sen tavoitteena oli perustaa kansainvälinen järjestelmä vapaan liikennöinnin turvaamiseksi Tonavalla.
<P>
Tonavan ja Mainin-Reinin kanavasta muodostuva ensisijainen TEN-T-hanke nro 18 yhdistää Pohjanmeren Mustaanmereen ja lyhentää matkaa Rotterdamin satamasta Constanţan satamaan 4000 kilometriä. Tonava on asetettava tärkeämmälle sijalle Euroopan unionin politiikoissa. Ehdotan, että Euroopan parlamentin seuraavan vaalikauden alussa perustetaan Tonavaa tukeva ryhmienvälinen elin.
<P>
Lähivuosina meidän on toteutettava yhteisiä toimia ja omaksuttava yhteinen lähestymistapa Tonavan aluetta koskevien kehittämisaloitteiden käsittelemiseksi. Tarvitsemme Tonavan jokialueelle yhdennetyn eurooppalaisen kehittämisstrategian edistääksemme talouskehitystä, liikenneinfrastruktuurin kehittämistä ja ympäristönsuojelua.
<SPEAKER ID="208" NAME="Anna Záborská" AFFILIATION="PPE-DE">
- (SK) Kolme vuotta sitten Euroopan parlamentti myönsi Saharov-palkinnon Kuubassa maaliskuussa 2003 pidätettyjen poliittisten vankien vaimoille. Nämä valkoisiin pukeutuvat naiset kiinnittivät rohkeasti huomiota maansa ihmisoikeusloukkauksiin.
<P>
Eurooppa-neuvosto on toistuvasti antanut päätelmiä avoimen vuoropuhelun jatkamisesta Kuuban viranomaisten kanssa ja vaatinut samalla perusihmisoikeuksien ja -vapauksien ehdotonta kunnioittamista. Se on kuitenkin myös päättänyt, että kyseiset oikeudet on aina tuotava esiin virallisten vierailujen yhteydessä, ja demokraattisen opposition kanssa olisi mahdollisuuksien mukaan järjestettävä kokouksia.
<P>
Joudun ilmoittamaan, että kehitysyhteistyöstä vastaavan komission jäsenen Louis Michelin virallisen vierailun yhteydessä ei järjestetty mainittuja kokouksia asiaa koskevasta pyynnöstä huolimatta. Tämä on vielä käsittämättömämpää ja järkyttävämpää sen takia, että Euroopan komission Kuuban-vierailu tehtiin samana päivänä, jolloin vietettiin Castron hallituksen vastustajien pidätyksen kuudetta vuosipäivää. Minua huolestuttaa se, että myös Euroopan parlamentin varapuhemies kuului kyseiseen valtuuskuntaan.
<P>
.
<SPEAKER ID="209" NAME="Bogusław Liberadzki" AFFILIATION="PSE">
(PL) Arvoisa puhemies, viime vuoden marraskuussa keskustelimme Puolan laivanrakennusteollisuuden tilanteesta Euroopan parlamentin sosialidemokraattisen ryhmän pyynnöstä. Erimielisyyksistämme huolimatta esitimme kaikki komissiolle ja komission jäsen Kroesille yksimielisen vaatimuksen sellaisten ratkaisujen suunnittelemisesta, joilla pyritään mieluummin parantamaan telakoiden asemaa kuin sulkemaan niitä.
<P>
Neljä kuukautta myöhemmin tilanne on seuraava: Puolan hallitus on antanut aivan liian helposti periksi komission painostukselle ja hyväksynyt sen esittämän ratkaisun, joka edellyttää telakan yksittäisten omaisuuserien myymistä sillä periaatteella, että korkeimman tarjouksen tekijä voi saada haluamansa omaisuuserät. Tällä hetkellä laivanrakennus on lopetettu, ja suurin osa työntekijöistä on jo menettänyt työpaikkansa saatuaan vain muodollisen korvauksen. Euroopan laivanrakennusteollisuuden kilpailukyvystä voidaan todeta, ettei se ole sen parempi kuin ennenkään.
<SPEAKER ID="210" NAME="Maria Petre" AFFILIATION="PPE-DE">
(RO) Arvoisa puhemies, hyvät kollegat, viime viikon lopulla useilta sadoilta Romanian kansalaisilta evättiin pääsy Moldovan tasavallan alueelle. Useimmiten mitään selitystä ei annettu, ja muissa tapauksissa käytettiin mitä kummallisimpia verukkeita, kuten että ihmisillä ei ollut asiakirjatodisteita siitä, ettei heillä ole hiv-tartuntaa.
<P>
Tämä on ennenkuulumattoman huonoa kohtelua. Kenenkään muiden Euroopan kansalaisten oikeutta vapaaseen liikkuvuuteen ei ole koskaan näin karkeasti loukattu. Kannatan voimakkaasti Moldovan tasavallan ja sen kansalaisten matkaa kohti EU:n jäsenyyttä, mutta vastustan tätä karkeaa väärinkäytöstä ja kehotan Euroopan komissiota ja neuvostoa pyytämään selvitystä Chişinăun viranomaisilta, kuten Romania on ulkoasiainministerin välityksellä jo tehnyt.
<SPEAKER ID="211" NAME="Zita Pleštinská" AFFILIATION="PPE-DE">
- (SK) Haluan puheenvuorossani kiittää komission aloitetta, joka liittyy European Citizens' Consultation 2009 -hankkeeseen. Tämä hanke kokoaa kansalaisia kaikista Euroopan unionin 27 jäsenvaltiosta Euroopan parlamentin vaalien edellä pohtimaan vastauksia kysymykseen "Miten EU voi vaikuttaa taloudelliseen ja sosiaaliseen tulevaisuuteemme globalisoituvassa maailmassa?
<P>
Slovakian kansalaisten kansalliset konsultaatiot pidettiin 28.-29. maaliskuuta. Euroopan kansalaisten huippukokous pidetään 10.-11. toukokuuta 2009 Brysselissä, jossa 150 osallistujaa 27 kansallisesta konsultaatiosta viimeistelee eurooppalaiset suositukset, joiden perusteella Euroopan parlamentin jäsenet voivat tulevalla vaalikaudella laatia EU:n säädöksiä.
<P>
Olen vakaasti sitä mieltä, että vain kansalaisten kanssa käydyillä keskusteluilla saamme heidät jälleen uskomaan Euroopan yhdentymishankkeen ainutlaatuisuuteen. Samalla kehotan tiedotusvälineitä suurempaan puolueettomuuteen ja aktiivisuuteen Euroopan parlamenttia koskevassa tiedotuksessa, sillä tällä on merkittävä vaikutus äänestysaktiivisuuteen.
<SPEAKER ID="212" NAME="Csaba Sógor" AFFILIATION="PPE-DE">
(HU) Euroopan parlamentissa pidettiin tänään oudosti nimetty konferenssi niin kutsutun Unkarin neuvostotasavallan häviöstä. Tällaista maan nimeä tai tapahtumaa ei koskaan ollutkaan.
<P>
Vastustan kaikkia poliittisia kannanottoja, joissa kansallisvaltion etu asetetaan kansallismielisyyteen vedoten sellaisten historiallisten kysymysten edelle, jotka liittyvät valtion aluelaajennuspyrkimysten oikeuttamiseen taannehtivasti.
<P>
On mahdotonta hyväksyä sitä, että hyökkäys Unkariin, Romanian sotilasmiehitys ja marraskuusta 1918 saakka jatkunut maan ryöstely tulkitaan alueellista vakautta edistäväksi tekijäksi tapahtumassa, joka järjestetään Brysselissä Euroopan parlamentin jäsenten suojeluksessa.
<P>
Vastustan myös Romanian unkarilaisyhteisön nimissä jyrkästi romanialaisten sosialistikollegojemme pilkallista käytöstä ja heidän harhaanjohtavaa tiedotustaktiikkaansa sekä yritystään vaikuttaa mielipiteisiin kansallismielisin perustein.
<SPEAKER ID="213" NAME="Miroslav Mikolášik" AFFILIATION="PPE-DE">
- (SK) Kehitysyhteistyöstä vastaava komission jäsen Louis Michel vieraili 18. ja 19. maaliskuuta 2009 Kuubassa. Vierailu tehtiin 75 opposition jäsenen vangitsemisen kuudentena vuosipäivänä. Vierailun aikana komission jäsen Louis Michel ei tavannut Damas de Blanco -ryhmää (Naiset valkoisissa) tai muitakaan opposition edustajia.
<P>
Eurooppalaisilta diplomaateilta saatujen tietojen mukaan komission jäsen Louis Michel ei hyödyntänyt tilaisuutta mainitakseen ihmisoikeuksia tai vuosipäivää. Louis Michel totesi Kuuban opposition radiossa, että päivämäärä oli viranomaisten erehdys ja ettei hän tiennyt, että Damas de Blanco -ryhmä halusi tavata hänet.
<P>
Todettakoon, että Euroopan parlamentin varapuhemies Miguel Ángel Martínez Martínez, joka oli Euroopan parlamenttia edustavan valtuuskunnan virallinen jäsen, ei myöskään tavannut opposition jäseniä, vaikka hän tapasi Yhdysvalloissa pidätettyjen kuubalaisten vakoilijoiden perheitä. Miguel Ángel Martínez Martínez antoi siis Castron hallituksen käyttää hyväkseen hänen vierailuaan ja kokousta, johon hän osallistui, jotta huomio saatiin käännetyksi pois Damas de Blanco -ryhmän vuosipäivään liittyvistä toimista, kun tiedotusvälineet keskittyivät raportoimaan komission jäsenen vierailusta ja kyseisestä kokouksesta.
<SPEAKER ID="214" NAME="Puhemies">
(FR) Keskustelu on päättynyt.
