<CHAPTER ID="009">
Juhlaistunto - Itä-Timor
<SPEAKER ID="017" NAME="Puhemies">
(EN) Arvoisa presidentti, tervetuloa Euroopan parlamenttiin. Tervetuloa jälleen 18 vuoden jälkeen.
<SPEAKER ID="019" NAME="José Ramos-Horta, Itä-Timorin demokraattisen tasavallan presidentti">
(EN) Arvoisa puhemies, hyvät parlamentin jäsenet, aloitan puheeni englanniksi, vaihdan sitten portugalin kieleen ja sitten taas takaisin englannin kieleen.
<P>
Voisin puhua teille viidellä eurooppalaisella kielellä, mutta en tee sitä, koska menen itse sekaisin, joten pitäydyn kahdessa, englannissa ja portugalissa.
<P>
Kiitän etuoikeudesta saada puhua tässä ylevässä toimielimessä, joka on Euroopan rikkaan kulttuurisen monimuotoisuuden ja sen demokraattisen poliittisen kulttuurin sekä demokraattisten poliittisten toimielinten ruumiillistuma. Olen ihaillut Eurooppaa ja teidän luomianne toimielimiä, sitä tietä, jota olette kulkeneet epäyhtenäisyydestä, kilpailusta ja sodista yhtenäisyyteen, kumppanuuteen ja rauhaan, demokratiaan, osallisuuteen ja vaurauteen, sekä teidän syvää uskoanne ihmisten väliseen solidaarisuuteen, ja sen vuoksi nimesin vuoden 2008 rauhannobelistina Euroopan unionin ja Euroopan komission Nobelin rauhanpalkintoehdokkaaksi.
<P>
Maailman toisella laidalla on ainoan olemassa olevan suurvallan musertava vaikutusvalta ja varjo. Toisella laidalla on Aasia, jossa kahden kasvavan aasialaisen jättiläisen varjo uhkaa koko muuta aluetta. Näiden välillä voi olla Euroopan muodostama silta - silta, joka voisi yhdistää kaikki uuteen rauhan ja hyvinvoinnin kumppanuuteen. Tämä osallistava Eurooppa ulottuu kauniilta Portugalia huuhtovalta Atlantin rannikolta vanhan mantereen reunoille, josta Aasia alkaa.
<P>
Täällä puhuessani olen erityisen kiitollinen tälle ylevälle toimielimelle, sen monille kunnioitetuille jäsenille, Euroopan komissiolle ja erityisesti sen puheenjohtajalle, ystävällemme José Manuel Durão Barrosolle, joka on seissyt rinnallamme yli 30 vuoden ajan pitkään kestäneissä rauhanpyrkimyksissämme.
<P>
Nuorena poliitikkona ja diplomaattina, ensin valtiosihteerinä, sitten Portugalin ulkoministerinä ja myöhemmin pääministerinä, hän oli viisas ja intohimoinen Itä-Timorin puolestapuhuja, samoin kuin Afrikan, Aasian ja Latinalaisen Amerikan puolestapuhuja.
<P>
En kuitenkaan täyttäisi tehtävääni, ellen kiittäisi myös monia muita Euroopan parlamentin jäseniä, joista osa ei ole enää täällä, sillä kukaan meistä ei voi paeta peruuttamatonta ikääntymisprosessia.
<P>
Tästä toimielimestä, joka edustaa koko poliittista kirjoa vasemmistosta oikeistoon, löysimme paikan, jossa saimme puhua, silloin kun missään muualla emme saaneet ääntämme kuuluviin.
<P>
Esimerkiksi Euroopan parlamentin kaikkien poliittisten ryhmien portugalilaiset jäsenet antoivat vuonna 1990 osan palkastaan henkilölle, joka on nykyisin ulkoministerimme, eli Zacarias da Costalle. Hän oli täällä viiden vuoden ajan timorilaisen vastarintaliikkeen edustajana, ja Euroopan parlamentin portugalilaiset jäsenet kaikista poliittisista ryhmistä avustivat häntä joka kuukausi pienellä summalla, jotta hän pystyi pitämään toimistoaan täällä Brysselissä.
<P>
Tämä toimielin myös antoi meille ensimmäisenä koko maailmassa passin, henkilötodistuksen, edustamalla Itä-Timoria ja puolustaen Itä-Timorin asiaa.
<P>
Palaan tänne siis äärimmäisen kiitollisena teille kaikille.
<P>
Vaihdan nyt portugalin kieleen ja käsittelen myös vuosituhannen kehitystavoitteita, sitä, miten olemme edistyneet kotimaassani ja miten odotamme kansainvälisen yhteisön avustavan meitä ja muita.
<P>
(PT) Itä-Timor ei ollut vielä vuonna 2000 itsenäinen maa, ja vasta kun toimitimme vuosituhannen kehitystavoitteita koskevan ensimmäisen raporttimme vuonna 2004, asetimme itsellemme ensimmäiset päämäärät.
<P>
Viimeisten kolmen vuoden aikana Itä-Timor on todella elänyt rauhanomaisesti, ja tämän ansiosta maan talous on kasvanut voimakkaasti yli 12 prosenttia vuodessa, köyhyys on vähentynyt 9 prosenttia viimeisten kahden vuoden aikana, imeväiskuolleisuus ja alle 5-vuotiaiden lasten kuolleisuus on vähentynyt niin, että olemme näiden osalta jo saavuttaneet vuoteen 2015 mennessä asetetut tavoitteet, koulua käyvien osuus on kasvanut 65 prosentista vuonna 2007 83 prosenttiin vuosina 2009-2010, ja Itä-Timorin ja Kuuban yhteisohjelman ansiosta aikuisten lukutaidottomuus on vähitellen häviämässä.
<P>
Odotamme, että lukutaidottomuus saadaan poistettua Itä-Timorista kahden tai kolmen vuoden kuluessa. Noin 30 prosenttia maan talousarviosta osoitetaan julkisiin terveydenhoitopalveluihin ja koulutukseen. Tämä täydellinen suunnanmuutos on tulosta sosiaalialan ohjelmien, kuten vanhuksille, leskille, vammaisille ja veteraaneille osoitettujen suorien rahasiirtojen, määrätietoisesta julkisesta rahoittamisesta sekä päättäväisistä ponnistuksista viljellyn alan laajentamiseksi ja elintarviketuotannon lisäämiseksi.
<P>
Viimeistelemme parhaillaan etenemissuunnitelmaamme kauden 2010-2030 strategista kehityssuunnitelmaa varten. Tämän kehityssuunnitelman avulla voimme vapauttaa kansalaisemme satoja vuosia kestäneestä köyhyydestä ja nostaa heidän elintasona vuoteen 2030 mennessä ylemmän keskiluokan tasolle.
<P>
Öljyvarojemme hoidon osalta voin tyytyväisenä todeta, että kaivosteollisuuden avoimuutta koskevan aloitteen (Extractive Industries Transparency Initiative) 1. heinäkuuta 2010 julkaisemassa raportissa Itä-Timor luokiteltiin Aasiassa ensimmäiselle sijalle ja maailmassa kolmannelle sijalle, kun tarkasteltiin kaasun- ja öljyntuotannosta saatavien tulojen hallinnan vahvuutta, avoimuutta ja tehokkuutta.
<P>
Noin 30 prosenttia parlamenttimme jäsenistä on naisia. Toimeenpanevissa elimissä keskeisimpien ministeriöidemme, esimerkiksi valtiovarainministeriön, oikeusministeriön ja sosiaalisesta yhteisvastuusta vastaavan ministeriön, johdossa on nainen. Myös tasavallan yleinen syyttäjä on nainen. Meillä on pysyvä nuorisoparlamentti, johon on juuri valittu koko maasta 130 jäsentä. Tähän parlamenttiin valitut nuoret ovat 12-17-vuotiaita. Olemme aina halunneet, että nuorisoparlamentissa on tasapuolisesti sekä tyttöjä että poikia. Odotuksemme ovat kuitenkin ylittyneet, sillä nuorisoparlamentin jäsenistä 68 on tyttöjä ja 62 poikia.
<P>
Itä-Timor on ylpeä siitä, että se on hyväksynyt yhden maailman humanistisista perustuslaeista, jonka nojalla kuolemanrangaistus kielletään ja pisin vankeustuomio on 25 vuotta. Elinkautisia tuomioita ei ole. Olemme ratifioineet kaikki tärkeimmät kansainväliset ihmisoikeussopimukset. Olemme jo toimittaneet kaksi näitä sopimuksia koskevaa raporttia asianomaisille elimille ja jatkamme ponnistuksiamme vahvistaaksemme entisestään ihmisoikeuksien sekä kaikille kuuluvan vapauden ja ihmisarvon kunnioittamista. Perustuslaissamme tunnustetaan kansainvälisen oikeuden etusija kansalliseen lainsäädäntöön nähden, toisin sanoen lainsäädäntömme on noudatettava kansainvälisen oikeuden periaatteita.
<P>
Nyt aion vaihtaa englannin kieleen.
<P>
(EN) Puhun seuraavaksi ilmastonmuutoksesta - teen sen tietenkin hyvin lyhyesti, koska käytettävissäni oleva aika on rajoitettu.
<P>
Vaikka onkin totta, että rikkaat ja mahtavat ovat enimmäkseen aiheuttaneet maailman ympäristön pilaantumisen, myönnämme, että tieteessä, teknologiassa ja teollisuudessa viimeisten 200 vuoden aikana tapahtunut kehitys on tuonut merkittäviä etuja kaikille siitäkin huolimatta, että nämä edut eivät ole jakautuneet tasapuolisesti.
<P>
Meidän kehitysmaiden ei kuitenkaan pitäisi syyttää maapallolle aiheutuneista vahingoista yksinomaan rikkaita ja mahtavia. Meidän on myönnettävä olevamme myös itse osittain vastuussa metsiemme, järviemme, jokiemme ja mertemme tuhoutumisesta. Aasialla on aivan yhtä suuri vastuu kuin Yhdysvalloilla ja Euroopalla ilmastokatastrofin torjumisesta. Edustamme lähes puolta maapallon väestöstä. Jo tämä tarkoittaa sitä, että aiheutamme valtavia paineita maaperälle, mineraaleille, metsille ja vesistöille. Nykyaikaistaaksemme kansantalouksiamme ja parantaaksemme satojen miljoonien köyhien elämää Aasiassa käytämme yhä enemmän maapallosta saatavaa energiaa. Monet Aasian nopeasti kehittyvistä maista menevät nyt valtamerten taakse etsiäkseen energianlähteitä muualta - Afrikasta ja Latinalaisesta Amerikasta.
<P>
Tämän vuoksi Itä-Timor - yhteistyössä Malediivien kanssa, kaksi Aasian pienintä maata - pyytää laatimaan kestävää kehitystä koskevan Aasian yhteisen toimintaohjelman, joka perustuu ympäristön suojeluun ja palautumiseen, maankäyttöön ja vesistöjen hoitoon, kaikille kuuluvaan terveydenhoitoon ja koulutukseen sekä köyhyyden ja lukutaidottomuuden poistamiseen.
<P>
Minulla on pyyntö rikkaille ja mahtaville. Rikkaiden ja mahtavien olisi kysyttävä itseltään, ovatko ne täyttäneet televisiokameroiden edessä antamansa lupaukset ja onko aiemmilla menettelytavoilla pystytty puuttumaan tehokkaasti alikehittyneisyyteen ja äärimmäiseen köyhyyteen.
<P>
Aivan liian usein meitä kehitysmaiden johtajia syytetään siitä, ettemme ole parantaneet riittävästi kansalaistemme elämää siitä runsaasta kehitysavusta huolimatta, jota meidän oletetaan saaneen rikkailta.
<P>
Kuitenkin myös avunantajien olisi syytä analysoida menettelytapojaan rehellisesti ja kriittisesti. Tiedämme, että kadunmiehet ja -naiset - Yhdysvalloissa, Euroopassa ja Japanissa - tuntevat aitoa yhteisvastuuta maailman köyhillä alueilla eläviä kanssaihmisiään kohtaan, mutta avunantajien on myös tehostettava sitä pitkää, raskasta, turhaa, kallista, tarpeetonta ja byrokraattista paperityötä, joka uuvuttaa ja lannistaa maissamme kenet tahansa.
<P>
(Suosionosoituksia)
<P>
Avunantajien on investoitava suurempi osa jokaisesta lupaamastaan dollarista maaseudun kehittämiseen, maatalouteen, elintarviketurvaan, vesihuoltoon ja viemäröintiin, maanteihin, terveydenhoitoon ja koulutukseen. Vahvistaakseen kansallisia toimielimiä ja demokraattisesti valittuja johtajia avunantajien on annettava enemmän suoraa alakohtaista talousarviotukea, jotta nämä toimielimet ja johtajat voivat tarjota kansalleen palveluja ja kehitystä.
<P>
On masentavaa, että vain kourallinen rikkaista maista on antanut 0,7 prosenttia bruttokansantuotteestaan kehitysapuun. Samalla kansainvälisten konferenssien valokeilassa - elokuvatähtien ja rock-laulajien rinnalla - annetut anteliaat lupaukset on enimmäkseen unohdettu samalla hetkellä, kun Hollywoodin esirippu on laskettu ja valonheittimet sammutettu.
<P>
Jopa tätäkin masentavampaa on nähdä, miten nopeasti ja helposti löydetään kymmeniä miljardeja dollareita maksukyvyttömien pankkien, vakuutusyhtiöiden, vilpillisten kiinteistönvälittäjien ja vanhentuneen autoteollisuuden pelastamiseen, ja miten kymmeniä miljoona dollareita maksetaan bonuksina epäpäteville ja huijareille, jotka ovat vastuussa rahoitusmaailman romahtamisesta - ja siitä huolimatta kymmenien vuosien ajan rikkaille esitetyt pyynnöt, että nämä lisäisivät ulkomaan kehitysapua, on otettu vastaan hyvin vastahakoisesti.
<P>
Mielestämme yksi viisas ja oikeudenmukainen tapa avustaa rahoitusmaailman romahtamisen seurauksista kärsiviä maita on vähiten kehittyneiden maiden ja pienten saarikehitysvaltioiden velkojen mitätöiminen ja sellaisten velallisten maiden velkojen uudelleen järjesteleminen, jotka kohtaavat suuria - esimerkiksi epävakauden, ilmastonmuutoksen ja ääriliikkeiden aiheuttamia - sisä- ja ulkopoliittisia haasteita eri puolilla maailmaa ja etenkin Etelä-Aasiassa ja Afrikan suurten järvien alueella.
<P>
Itä-Timor on etuoikeutettu siinä mielessä, ettei meillä ole senttiäkään ulkomaista velkaa, joten teille osoittamamme pyyntö ei johdu oman edun tavoittelusta. Itse asiassa, jos avaatte talouselämän vuosikirjan 2010 - taskukirjaversion - löydätte sieltä kiinnostavia tietoja. Itä-Timorilla on bruttokansantuotteeseen suhteutettuna maailman suurin ylijäämä, eikä sillä olen senttiäkään ulkomaista velkaa. Koemme kuitenkin yhteisvastuuta niitä maita kohtaan, jotka ovat kerryttäneet vuosikymmenten ajan velkaa, jota ne eivät nyt pysty maksamaan ja jonka vuoksi sadat miljoonat ihmiset maailmassa ovat nyt vaikeuksissa. Jos kerran miljardeja dollareita on pystytty irrottamaan lähes yhdessä yössä maksukyvyttömien pankkien ja vakuutusyhtiöiden pelastamiseksi, on myös oltava moraalista velvollisuudentuntoa ja poliittista viisautta löytää paljon pienempiä summia, joilla voidaan täyttää kehittyneiden maiden velvoitteet kolmannen maiden köyhiä kohtaan ja joilla voidaan korjata osittain sitä epätasapainoa, joka vallitsee kaikkialla maailmassa.
<P>
Kun puhun tänään teille - Euroopan parlamentille, Euroopan johtajille ja kaikille kehityskumppaneillemme - syvästi kiitollisena, haluan myös nöyrästi myöntää omat epäonnistumisemme ja puutteemme. Emme saisi Itä-Timorilla ja suuressa osassa kehitysmaita vaihtaa rooleja läksyttämällä länsimaita - rangaistaksemme länsimaita siitä, että ne ovat läksyttäneet meitä vuosikymmenten ajan - vaan myös meidän pitäisi katsoa peiliin ja vastata omiin kysymyksiimme käsi sydämellä. Mitä me itse olemme tehneet nostaaksemme sadat miljoonat kansalaisemme äärimmäisestä köyhyydestä? Me voimme tehdä sen. Me kaikki pystymme parempaan niin Itä-Timorissa kuin muuallakin.
<P>
Viimeisten kolmen vuoden aikana olemme edistyneet huomattavasti. Maamme on ollut itsenäinen vasta kahdeksan vuoden ajan. Olen kertonut teille joitakin lukuja, mutta monilla muilla alueilla on saatu aikaan edistystä, jota ei voida ilmaista määrällisesti. Sitä ei voida mitata, mutta se on aivan yhtä tärkeää. Olemme pystyneet parantamaan yhteiskuntamme haavat, tekemään sovinnon erillisten yhteisöjen välille ja parantamaan Itä-Timorin ja Indonesian väliset haavat 24 vuotta kestäneen yhteisen traagisen historian jälkeen. Nykyisin Itä-Timorin ja Indonesian suhteet ovat niin hyvät kuin kahden naapurimaan suhteet vain voivat olla. Olemme onnistuneet rakentamaan siltoja koko alueelle. Olemme luoneet diplomaattisuhteet yli 100 maahan. Nämä ovat saavutuksia, joita ei voida ilmaista määrällisesti ja joita ei voida mitata. Huolimatta 24 vuotta kestäneen miehityksen jättämistä syvistä haavoista kansamme ei kanna kaunaa kenellekään.
<P>
Näihin asioihin uskomme, ja tämä on vakaumuksemme. Olemme päättäneet vastata kansamme odotuksiin ja johtaa sitä kohti rauhanomaista ja vaurasta tulevaisuutta.
<P>
Siunatkoon armelias kaikkivaltias Jumala meitä kaikkia.
<P>
(Suosionosoituksia)
<SPEAKER ID="022" NAME="Puhemies">
(EN) Arvoisa presidentti, paljon kiitoksia.
<P>
Osoititte 18 vuotta sitten Itä-Timorin oppositiojohtajana suurta rohkeutta ja vahvaa näkemystä. Nyt olette vapaan, demokraattisen ja itsenäisen maan presidentti.
<P>
Onnittelen teitä, arvoisa presidentti, ja toivotan maallenne ja kansallenne kaikkea hyvää. Kiitos puheestanne.
<P>
(Suosionosoituksia)
