<CHAPTER ID="013">
Käsittelyjärjestys
<SPEAKER ID="017" NAME="Puhemies">
Puheenjohtajakokouksen 16. toukokuuta 2007 tätä istuntoa varten työjärjestyksen 130 ja 131 artiklan mukaisesti hyväksymä lopullinen esityslistaluonnos on jaettu. Siihen on ehdotettu seuraavia muutoksia:
<P>
Tiistai:
<P>
Vihreät / Euroopan vapaa allianssi -ryhmä on esittänyt, että lopullinen äänestys luonnonmukaista tuotantoa ja luonnonmukaisten tuotteiden merkintöjä koskevasta Aubertin mietinnöstä siirretään Strasbourgin kesäkuun istuntojaksolle.
<SPEAKER ID="018" NAME="Monica Frassoni">
Verts/ALE-ryhmän puolesta. - (IT) Arvoisa puhemies, hyvät kollegat, haluan vain selventää pyyntöämme, joka koskee äänestyksen lykkäämistä kesäkuun istuntojaksolle. Esitimme pyynnön "lainsäädäntöteknisistä" syistä - jokseenkin hämärä termi, jolla tarkoitetaan, että mielestämme äänestyksen lykkääminen muutamalla viikolla voisi auttaa toimielintämme saavuttamaan myönteisen neuvottelutuloksen, tai ainakin myönteisemmän tuloksen kuin siinä tilanteessa, joka seuraisi, jos äänestäisimme luonnoksesta huomenna. Kuten tiedätte, tällä asialla on suuri merkitys kansalaisille. Tästä syystä olemme vaatineet koko parlamentin tukeman oikeusperustan muuttamista. Kehotan kollegojani mieluummin tukemaan äänestyksen lykkäämistä koskevaa pyyntöämme kuin palauttamaan luonnoksen valiokuntakäsittelyyn.
<SPEAKER ID="019" NAME="Puhemies">
Oletan, että tällä perustelulla otettiin myös kantaa esityksen puolesta, joten jonkun on otettava kantaa sitä vastaan.
<SPEAKER ID="020" NAME="Struan Stevenson">
PPE-DE-ryhmän puolesta. - (EN) Arvoisa puhemies, vaikka en millään haluaisi olla eri mieltä jäsen Frassonin kanssa, lykkäsimme Aubertin mietinnön käsittelyä edellisellä istuntojaksolla ja lähetimme sen takaisin maatalouden ja maaseudun kehittämisen valiokuntaan. Vaikuttaa siltä, että mahdollisuudet oikeusperustan vahvistamiseen ovat vähäiset, ja tästä syystä kaikki koordinaattorit, Verts/ALE-ryhmää lukuun ottamatta, sopivat, että tästä asiasta pitäisi toimittaa lopullinen äänestys tällä istuntojaksolla - äänestys on määrä toimittaa huomenna. Minun on pyydettävä kollegoiltani ja kaikilta muilta ryhmiltä, jotka pääsivät koordinaattoriensa välityksellä yksimielisyyteen valiokunnissa, että hylkäämme Verts/ALE-ryhmän ehdotuksen ja toimitamme lopullisen äänestyksen huomenna.
<P>
(Parlamentti hylkäsi pyynnön.)
<SPEAKER ID="021" NAME="Puhemies">
Euroopan kansanpuolueen (kristillisdemokraatit) ja Euroopan demokraattien ryhmä ja Euroopan parlamentin sosialidemokraattinen ryhmä ovat pyytäneet, ettei Palestiinan tilannetta koskevista neuvoston ja komission julkilausumista käytävän keskustelun päätteeksi jätetä päätöslauselmaesityksiä.
<SPEAKER ID="022" NAME="Hannes Swoboda">
PSE-ryhmän puolesta. - (DE) Arvoisa puhemies, viime kerralla ryhmämme ilmaisi hyvin selväsanaisesti kantansa Palestiinan kysymyksestä, etenkin Palestiinan hallituksen tunnustamisesta.
<P>
Olen kuitenkin vakaasti sitä mieltä, että tällaisina vaikeina aikoina Euroopan parlamentin on aluksi löydettävä kaikkien hyväksymä yhteinen linja, eikä tätä varten ole vielä neuvoteltu riittävästi. Lisäksi Palestiinan tapahtumat uhkaavat saada meistä yliotteen, eikä keskeneräisestä päätöslauselmasta, joka ei ole todella laajapohjainen, varmastikaan olisi apua tässä tilanteessa, etenkään kun teidän vierailunne on näköpiirissä. Näin ollen ehdotan päätöslauselman peruuttamista näistä syistä - ei siksi, että kantamme olisi millään tavalla muuttunut, vaan siksi, että haluamme löytää riittävästi aikaa muiden ryhmien kanssa käytäville neuvotteluille.
<SPEAKER ID="023" NAME="Francis Wurtz">
GUE/NGL-ryhmän puolesta. - (FR) Arvoisa puhemies, en ole täysin tätä pyyntöä vastaan.
<P>
Pahoittelen tietenkin sitä, että emme saa aikaan päätöslauselmaa ja että emme voi hyväksyä sitä hyvin rakentavaa päätöslauselmaa, josta puheenjohtajakokous pääsi yhteisymmärrykseen keskiviikkona. Ymmärrän kuitenkin jäsen Swobodan perustelun.
<P>
Olen tästä hieman pahoillani yksinkertaisesti siksi, että tämä on juuri sellainen sanoma, jota tarvitsemme voidaksemme välittää sen tälle kansalle ja antaa sille jälleen hieman toivoa sekä elvyttää varovasti sitä, mitä sen hyvin hauraista instituutioista on vielä jäljellä.
<P>
Siksi kannatan jäsen Swobodan ehdotusta, mutta ehdotan, että puheenjohtajakokous tarkastelee rauhassa torstaina, miten voimme juhlistaa päätöslauselman 242 40. vuosipäivää, sillä mini-istunto osuu juuri samaan ajankohtaan 40. vuosipäivän kanssa. Ehdotan, että se yksimielisyys, jonka olemme onnistuneet saavuttamaan tästä tärkeästä kysymyksestä puheenjohtajakokouksessa, vahvistetaan myös muodollisesti 40. vuosipäivän yhteydessä.
<P>
(Parlamentti hyväksyi pyynnön.)
<P>
(Käsittelyjärjestys vahvistettiin.)
