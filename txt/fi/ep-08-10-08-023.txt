<CHAPTER ID="023">
EY:n ja Ukrainan kumppanuus- ja yhteistyösopimus palveluiden kauppaa koskevien sitoumuksien säilyttämisestä (keskustelu) 
<SPEAKER ID="216" NAME="Puhemies">
(EN) Esityslistalla on seuraavana Zbigniew Zaleskin kansainvälisen kaupan puolesta laatima mietintö ehdotuksesta neuvoston päätökseksi kumppanuus- ja yhteistyösopimukseen sisältyvien, palveluiden kauppaa koskevien sitoumusten säilyttämistä koskevan Euroopan yhteisön ja Ukrainan välisen sopimuksen tekemisestä kirjeenvaihtona - C6-0202/2008 -.
<SPEAKER ID="217" NAME="Zbigniew Zaleski">
esittelijä. - (EN) Arvoisa puhemies, tämä mietintö päättää yhden vaiheen EU:n Ukrainaa koskevassa politiikassa. Aloitan puhumalla kauppa- ja palvelusopimuksista, minkä jälkeen esitän laajemman näkemyksen tulevasta yhteistyöstä WTO:ssa sekä vahvistetun vapaakauppa-alueen puitteissa, kunhan kyseinen alue on perustettu.
<P>
Mietintö on sisällöltään lyhyt, mutta se on tärkeä askel merkittävän naapurimme Ukrainan kanssa tehtävän yhteistyön sääntelyä ja helpottamista ajatellen. Aikomuksemme ja toimemme ovat johdonmukaisia ja avoimia. Niiden taustalla piilee oletus siitä, että jos taloudelliset olot paranevat, ihmiset voivat käyttää enemmän energiaa muiden ongelmiensa - poliittisten, sosiaalisten ja muiden ongelmien - ratkaisemiseen, vaikka ne kaikki ovatkin sidoksissa toisiinsa. Tällä hetkellä koko Ukrainan perusta tärisee - luin minuutti sitten viestin, että Justshenko on hajottanut parlamentin - joten tukemme voi olla ratkaisevan tärkeää. Talousasioihin rajoittuva yhteistyö ei kuitenkaan olisi riittävää. Meillä on oltava laaja-alaisempi hanke, yksityiskohtainen strategia, johon sisältyy useita eri näkökohtia.
<P>
Naapuruuspolitiikka mahdollistaa samankaltaisen strategian kuin Välimeren unionia varten on laadittu. Parlamentin jäsen Napoletano on laatinut asiasta mietinnön, jota tämänhetkinen puheenjohtajavaltio tukee voimakkaasti. Olisi suositeltavaa, että puheenjohtajavaltio Ranska osoittaisi suurempaa rohkeutta viedessään eteenpäin ehdotusta, jonka riittävä määrä parlamentin jäseniä on tehnyt Euro-Nestin eli EU:n ja itäisen naapuruuden maiden parlamenttien virallisen edustajakokouksen perustamisesta. Emme saisi rajoittaa toimiamme Välimeren alueen maihin, vaan meillä pitäisi olla tasapainoinen näkemys naapuruuspolitiikan toteuttamisesta. Meidän ei pitäisi sallia heikkoja lenkkejä unionin rajoja ympäröivien maiden ketjussa.
<P>
Barcelona on mainittu mahdollisena ehdokkaana Välimeren unionin toimipaikaksi, eräänlaiseksi pääkaupungiksi. Samaan tapaan ehdotan tulevalle itäisen naapuruuden unionille - jonkinlaiselle Mustanmeren unionille - että sen hallinto sijoitettaisiin itäpuolalaiseen Lublinin kaupunkiin. Historiallisesti Lublin on osoittanut kykynsä toimimalla keskuspaikkana tärkeässä kansainvälisessä unionissa, joka edelsi tätä unionia, jota nyt rakennamme - tai ainakin yritämme rakentaa.
<P>
Lopuksi haluan sanoa, että kantani ja ehdotukseni tavoitteena on saada tämä parlamentti, komissio sekä neuvosto toimimaan aktiivisemmin itäisen ulottuvuuden alalla. Miksi meidän pitäisi tehdä niin? Vastaus on yksinkertainen. Jos uskomme, että eurooppalaisten arvojen avulla voidaan parantaa ihmisten elämää maapallolla, emme voi sallia sitä, että vain odotamme passiivisina poliittista kehitystä kyseisellä alueella.
<P>
Georgian tapaus on varoitus Ukrainan tulevaisuutta ajatellen. Emme saa yhtäkkiä huomata, että meidät on työnnetty syrjään politiikan ja talouden näyttämöltä, koska joku muu on ottanut sen haltuunsa, tai että meitä syytetään passiivisuudesta, poliittisen näkemyksen puuttumisesta ja kyvyttömyydestä ratkaista konflikteja naapurialueillamme. Jos luotamme Kremlin strategiaan - jota sosialidemokraattinen ryhmä näytti tukevan vierailulla, jonka se äskettäin teki Moskovaan Martin Schulzin johdolla - menetämme paikkamme kansainvälisellä näyttämöllä. Ja unionin kansalaiset joutuvat kärsimään korkeista energian hinnoista, jännitteistä ja turvattomuudesta.
<P>
Vaikka Ukraina ei ole edistynyt odotustemme mukaisesti demokratisoinnissa, emme saa vähentää ponnistelujamme yhteistyön vahvistamiseksi Ukrainan kansan kanssa. Kansan Eurooppa-pyrkimykset ovat tärkeitä sille itselleen, mutta ne ovat ehkäpä vielä tärkeämpiä meille, unionin kansalaisille.
<SPEAKER ID="218" NAME="Meglena Kuneva">
komission jäsen. - (EN) Arvoisa puhemies, haluaisin kiittää Euroopan parlamenttia oikea-aikaisesta lausunnosta sekä tämän myönteisen mietinnön hyväksymisestä. On nimittäin tärkeää, että tämä sopimus saadaan voimaan mahdollisimman nopeasti Ukrainan liityttyä WTO:hon, jotta voidaan välttää oikeudellinen tyhjiö.
<P>
Ukrainan liityttyä WTO:hon tällä sopimuksella turvataan kaksi hyvin tärkeää velvoitetta, jotka helpottavat kansainvälisten merenkulkualan yritystemme toimintaa Ukrainassa.
<P>
Ensimmäinen määräys takaa kansainvälisiä meriliikennepalveluita tarjoaville yhteisön kansalaisille ja yrityksille kansallisen kohtelun, kun he tai ne tarjoavat kansainvälisiä joki-/meripalveluita Ukrainan sisävesiväylillä. Toisessa turvataan niin kutsuttu kreikkalainen lauseke, jonka mukaan EU:n tai Ukrainan ulkopuolelle sijoittautuneet EU:n tai Ukrainan kansalaiset tai varustamot voivat hyödyntää meriliikennepalveluja koskevia määräyksiä, vaikka alukset olisi rekisteröity EU:n alueella tai Ukrainassa.
<P>
Nuo kaksi määräystä sisällytetään erittäin kunnianhimoiseen vapaakauppasopimukseen, josta parhaillaan neuvottelemme Ukrainan kanssa. Kyseistä vapaakauppasopimusta kuvataan syvälliseksi ja kattavaksi vapaakauppasopimukseksi, ja sen pitäisi todellakin vastata noita määritelmiä.
<P>
Haluamme kovasti, että näin myös on, koska panoksena on Ukrainan kannalta poliittisesti ja taloudellisesti tärkeitä näkökohtia. Käynnistämässämme prosessissa ei ole kyse pelkästään kaupasta ja investointivirroista. Se on merkki Ukrainan jatkuvasta poliittisesta ja taloudellisesta integroitumisesta globaaliin talouteen sekä syvästä kumppanuudesta EU:n kanssa.
<P>
Vapaakauppasopimus on keskeinen osa laajempaa assosiaatiosopimusta, josta neuvottelemme Ukrainan kanssa naapuruuspolitiikan yhteydessä.
<P>
Riippuen siitä, miten hyvin Ukraina onnistuu siirtämään tietyillä avainaloilla kansalliseen lainsäädäntöönsä yhteisön oikeutta sekä toteuttamaan ja täytäntöön panemaan sitä, kuten tämänhetkisten vapaakauppasopimusta koskevien neuvottelujen yhteydessä on tarkoitus, Euroopan unionin pitäisi olla valmis laajentamaan sisämarkkinahyödyt myös näille aloille. Tämä pätee erityisesti niihin palveluihin, jotka voivat tuottaa eniten lisäarvoa molemmille osapuolille. Ja koska Ukrainan WTO-sitoumukset ovat palvelujen osalta jo hyvin laajat, voimme vapaakauppasopimuksen ja lainsäädäntöjen lähentämisen ansiosta poistaa rajaesteet.
<P>
Sopimus edistää EU:n suoria ulkomaisia investointeja Ukrainassa poistamalla turhaa byrokratiaa, lisäämällä avoimuutta sekä auttamalla kummankin osapuolen viejiä ja palveluntuottajia, kun suhteemme lämpenevät ja meillä on yhteiset standardit. Tämän seurauksena varmasti kasvavien pienyritysten ja alueellisten toimitusketjujen kauppavirrat kiihtyvät ja henkilökohtaiset kontaktit lisääntyvät.
<P>
Kyse on toki haastavasta ja pitkällisestä prosessista. Komission kuitenkin uskoo, että tämä sopimus muodostaa kehyksen ja luo kannustimia lähentymiselle.
<P>
Mutta kuten jo aiemmin korostin, emme saa unohtaa, ettei prosessissa ole kyse pelkästään taloudellisista mahdollisuuksista. Se on osa suurempaa testiä Ukrainan muuttumiselle ja sen kumppanuudelle Euroopan unionin kanssa.
<SPEAKER ID="219" NAME="Zita Pleštinská">
PPE-DE-ryhmän puolesta. - (SK) Vaikka tämänhetkiset myllerrykset Ukrainan sisäpolitiikassa ovat heikentäneet maan neuvotteluasemaa, ne on nähtävä osana demokratisointiprosessia. Yhdentyminen EU:n kanssa on jatkossakin tärkein tavoite Ukrainan ulkopolitiikassa. Olen tyytyväinen kollegani Zbigniew Zaleskin laatimaan mietintöön. Siinä tuodaan esiin monet avaintekijät ja korostetaan edistystä, jota Ukrainalla on saatu aikaan oranssin vallankumouksen jälkeen.
<P>
Uskon vakaasti, että jos EU ei olisi vankasti tukenut Ukrainan liittymistä WTO:hon, Ukrainasta ei luultavasti olisi tullut tuon tärkeän järjestön jäsen toukokuussa 2008. Kuten WTO:n tapauksessa, Ukraina tarvitsee jälleen kerran EU:n tukea.
<P>
Kiovassa ja Krimissä pidettiin viime viikolla EU:n ja Ukrainan parlamentaarisen yhteistyövaliokunnan yhdestoista kokous, jonka aikana vakuutuin yhä voimakkaammin siitä, että EU:n täytyy olla valmis tukemaan Ukrainan toimia sekä teknologisesti että rahallisesti. Toisaalta Ukrainan on toteutettava tarvittavat uudistukset erityisesti palvelusektorin osalta sekä jatkettava kunnianhimoisia neuvotteluja EU:n kanssa.
<SPEAKER ID="220" NAME="Francisco Assis" LANGUAGE="PT">
Keskustelun kohteena olevan sopimuksen solmiminen antaa erinomaisen mahdollisuuden toistella niiden suhteiden merkitystä, jotka yhdistävät EU:n ja Ukrainan monilla sektoreilla.
<P>
Nuo suhteet ovat vahvistuneet, ja ne perustuvat perintönä saamiimme yhteisiin arvoihin ja periaatteisiin sekä jatkuvaan haluun vahvistaa kumppanuutta ja yhteistyötä institutionaalisesti.
<P>
Euroopan unioni voi vain ihailla Ukrainan kansaa sen ponnisteluista demokraattisen järjestelmän, oikeusvaltion periaatteen sekä avoimen talouden vakiinnuttamiseksi. Nuo toimet on toteutettu erityisen vaativissa olosuhteissa, mikä tarkoittaa sitä, että velvollisuutemme tuota maata ja itseämme kohtaan on jopa suurempi.
<P>
Olemme tietoisia Ukrainan erityispiirteistä, sillä maantieteellisen sijaintinsa ja historiansa vuoksi sen kansallinen todellisuus on monimutkainen ja maata vaivaavat erilaiset jännitteet. Olemme myös tietoisia siitä, että Ukraina on poikkeuksellisen tärkeä maa geopoliittisesta ja geotaloudellisesta näkökulmasta. Näin ollen Euroopan unionin täytyy pyrkiä edistämään sellaisia yhteistyömuotoja, jotka osaltaan edistävät näin merkittävän maan kehitystä ja vakautta. Näin on itse asiassa tapahtunutkin.
<P>
Tähän mennessä kuljettu tie sekä järkevästi ilmaistut suunnitelmat, jotka perustuvat pian solmittavaan, vapaakauppa-alueen perustamista koskevaan assosiaatiosopimukseen, antavat aihetta optimistisuuteen. EU:lla on velvollisuus huomioida Ukrainan yhteiskunnan eri sektoreilla ilmaistu tavoite vahvistaa yhteyksiä unioniin. Tuo tavoite liittyy läheisesti Ukrainan haluun olla osa arvoyhteisöä sekä sitä poliittista ja taloudellista organisointimallia, joka on eurooppalaisen identiteetin ytimessä.
<P>
Kaupan vauhdittaminen etenkin palvelualalla on auttanut syventämään taloussuhteita, mikä voi merkittävästi tukea maan nykyaikaistumista. Ukrainan liittyminen Maailman kauppajärjestöön sai EU:n innokkaan tuen, ja sen ansiosta maa saattoi liittyä maailmankaupan monenväliseen järjestelmään. Se puolestaan mahdollistaa muun muassa sen, että Ukraina voi hivuttautua lähemmäs unionia. Lähentymistä on vahvistettava, sillä se hyödyttää näiden kahden suoraan mukana olevan osapuolen lisäksi koko aluetta.
<P>
Ukraina on osa Euroopan menneisyyttä ja tulevaisuutta. Kaikki pienetkin askeleet kohti tämän painottamista ovat tervetulleita ja ansaitsevat tuen.
<SPEAKER ID="221" NAME="Rebecca Harms">
Verts/ALE-ryhmän puolesta. - (DE) Arvoisa puhemies, haluaisin aloittaa keskustelun toiselta puolelta.
<P>
Euroopan parlamentin valtuuskunta vieraili Ukrainassa viime viikolla. Vierailun perusteella on hyvin tärkeää korostaa sitä, että Ukrainan seuraava askel kohti Länttä, tie demokratiaan ja jopa yhdentymiseen Euroopan unionin kanssa ovat asioita, joista ei päätä tämä parlamentti yksin, vaan päätös kuuluu yhtä lailla Ukrainalle itselleen. Se, että säännöllisillä vuotuisilla vierailuilla joudutaan jatkuvasti näkemään uusia poliittisia kriisejä sekä keskustelemaan vuosi toisensa jälkeen siitä, pidetäänkö taas uudet vaalit, ei ole kehitystä, joka tukisi yhdentymistä.
<P>
EU:n suhteista Ukrainaan vastaavan valtuuskunnan jäsenet tekivät vierailun aikana selväksi sen, että meidän mielestämme poliittisten ryhmittymien edustajien välisen vihamielisyyden ei pitäisi antaa jatkossa hallita poliittista asialistaa, vaan osapuolten pitäisi päästä sopimukseen siitä, millaisia toimenpiteitä he haluavat toteuttaa maan vakauttamiseksi.
<P>
Käytännöllisesti katsoen maalla ei edelleenkään ole erilaisia poliittisia ohjelmia ja sisältöjä, joista se voisi valita. Tämä on kaikkein huolestuttavin asia, sillä monet Ukrainan kansalaiset, jotka taistelevat todella lujasti demokratisointiprosessin loppuun saattamiseksi, välttelevät nyt politiikkaa kuin ruttoa. Näin voimakkaan tyytymättömyyden aaltoja on käsiteltävä jokaisella vierailulla ja jokaisessa kokouksessa kaikkien Ukrainan eri ryhmittymien ja puolueiden edustajien kanssa.
<SPEAKER ID="222" NAME="Andrzej Tomasz Zapałowski" LANGUAGE="PL">
Arvoisa puhemies, EU:n jäsenvaltioiden ja Ukrainan väliset kauppasuhteet ovat kummankin osapuolen väestöllisen potentiaalin vuoksi erittäin tärkeitä. Näiden suhteiden kehittäminen on erityisen tärkeää siinä mielessä, että kauppasuhteiden avulla voidaan edistää Ukrainan kansan Eurooppa-pyrkimyksiä. Kahdenvälisissä suhteissamme on yhä monia ratkaisemattomia ongelmia. Yksi niistä on yritysten laittomat valtaukset, joihin ukrainalaiset kumppanit ovat syyllistyneet. Ukrainan oikeushallinnossa vallitsevat epävarmat suhteet aiheuttavat sen, että omaisuuden takaisin saaminen voi kestää useita vuosia. Myös kumppanimme poliittinen epävakaus haittaa yhteistyömme laajentamista. Tulevaisuuden ennustaminen näyttää olevan vieläkin hankalampaa.
<P>
Toivomme, että Ukrainan viranomaiset tekevät kaiken mahdollisen, jotta Euroopan unionin rajanaapurina nähtäisiin Ukraina, jolla on täydet oikeudelliset ja poliittiset takuut yritysten kehittymisestä ja taloudellisesta yhteistyöstä erityisesti palvelujen alalla.
<SPEAKER ID="223" NAME="Sylwester Chruszcz" AFFILIATION="NI">
(PL) Arvoisa puhemies, poliittiset suhteet ja taloussuhteet Ukrainan kanssa ovat hyvin tärkeitä meille. Joka vuosi näemme Ukrainan investointien kasvavan, ja tähän liittyy myös eurooppalainen ulottuvuus. Nuo investoinnit tuottavat hyötyä useille sektoreille - sekä ukrainalaisille kuluttajille - lisäämällä kulutusta. Ulkomaisten pankkien osuus Ukrainan pankkisektorin toiminnasta on noussut jo 35 prosenttiin. Palvelusektori on ratkaisevan tärkeä Ukrainan taloudelle. Se vaatii lisää uudistuksia ja investointeja, jotta se voisi saavuttaa saman kehitystason kuin mikä EU:n jäsenvaltioiden vastaavalla sektorilla vallitsee. Sama pätee muihin Ukrainan talouden aloihin, esimerkiksi terveydenhuolto- ja matkailualaan.
<P>
Meidän on kehitettävä ja vahvistettava Ukrainan ja Euroopan unionin taloussuhteita. Meidän on pidettävä mielessämme se, että Ukraina on meille unionin energiavarmuuden kannalta tärkeä kauttakulkumaa. Arvostamme myös Ukrainan toimia, lainsäännölliset toimet mukaan luettuina, jotka liittyvät EU:n ja Ukrainan välisen talousalan vuoropuhelun laajentamiseen sekä hiljattain saavutettuun WTO:n jäsenyyteen.
<SPEAKER ID="224" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, ryhmäni, unioni kansakuntien Euroopan puolesta -ryhmä, tukee luonnosta lainsäädäntöpäätöslauselmaksi, josta nyt keskustelemme. Ukraina on mielenkiintoinen kumppani erityisesti kaupan, palvelujen tuottamisen sekä investointien alalla. Hyvä yhteistyö Euroopan unionin ja Ukrainan välillä on tärkeää etenkin naapurimaille. Yksi näistä maista on Puola, jolla on Ukrainan kanssa paljon yhteisiä kokemuksia muutenkin kuin vain talouden alalla.
<P>
Ukrainan matkailualan sekä vapaa-ajanpalveluiden kehityspotentiaali on valtava. Kyseisen maan kulttuuriperintö on rikas. Jotta Ukraina voisi kehittyä kunnolla, se tarvitsee uutta teknologiaa sekä investointeja ja sen pankkijärjestelmää ja yhteiskunnallista viestintää on laajennettava. Euroopan unioni voi auttaa Ukrainaa tässä. Ukrainan markkinat ovat myös tärkeä myyntikohde eurooppalaisille tuotteille. Meidän pitäisi muistaa tämäkin asia määrittäessämme tehtäviämme ja suuntaviivoja tulevaan yhteistyöhön liittyvää toimintaa varten.
<SPEAKER ID="226" NAME="Czesław Adam Siekierski" AFFILIATION="PPE-DE">
(PL) Arvoisa puhemies, sopimuksen solmiminen Ukrainan kanssa on tärkeä tapahtuma, jonka ansiosta voidaan järkeistää suhteita näiden kahden osapuolen välillä. Se on hyvä lähtökohta EU:n ja Ukrainan välisen assosiaatiosopimuksen laatimiselle. Ennen kaikkea tämä sopimus luo mahdollisuuden kehittää kaupankäyntiä välillämme sekä lisätä investointeja vastavuoroisuuteen perustuvaan järjestelmään. Yksi äärettömän tärkeä yhteistyön osa-alue on taitotiedon siirtäminen standardien ja laadun alalla sekä oikeudellisten ja institutionaalisten perintöjemme lähentäminen. Nuorisovaihto - erityisesti opiskelijavaihto - edistää osaltaan näiden tehtävien toteuttamista ja auttaa kehittämään yhteistyötä tieteen, kulttuurin ja matkailun alalla.
<SPEAKER ID="227" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, haluaisin kiinnittää tässä keskustelussa huomiota kolmeen seikkaan, joita pidän tärkeänä. Ensinnäkin Ukraina on Euroopan unionille keskeinen kumppani öljy- ja kaasutoimitusten eriyttämisessä. Ukrainan kanssa solmittavan sopimuksen ansiosta unionilla on mahdollisuus turvata energiankuljetukset Mustanmeren ja Kaukasuksen alueelta.
<P>
Toiseksi se, että Ukraina liittyi tänä vuonna Maailman kauppajärjestöön, on parantanut entisestään edellytyksiä kehittää taloussuhteita sen kanssa erityisesti palvelujen alalla.
<P>
Kolmanneksi ja viimeiseksi Ukrainan infrastruktuuria on laiminlyöty niin pahasti, että Ukraina tarvitsee merkittävää rahoitustukea Euroopan unionilta. Tukea on annettava EU:n talousarvion lisäksi myös Euroopan investointipankin sekä Euroopan jälleenrakennus- ja kehityspankin kautta.
<SPEAKER ID="228" NAME="Meglena Kuneva">
komission jäsen. - (EN) Arvoisa puhemies, kiitän vielä kerran komission puolesta parlamenttia näistä huomioista, myönteisestä lausunnosta sekä mietinnön nopeasta hyväksymisestä.
<P>
Lyhyellä aikavälillä tämä auttaa molempia osapuolia turvaamaan tietyt tärkeät taloudelliset edut siten, että syntyvä oikeudellinen tyhjiö on mahdollisimman pieni Ukrainan liityttyä Maailman kauppajärjestöön.
<P>
Keskipitkällä ja pitkällä aikavälillä tämä on vain yksi osa laaja-alaista ja hyvin kunnianhimoista taloudellisen yhdentymisen prosessia, johon olemme sitoutuneet Ukrainan kanssa solmittavassa assosiaatiosopimuksessa.
<SPEAKER ID="229" NAME="Zbigniew Zaleski">
esittelijä. - (EN) Hyvä komission jäsen, meriliikennepalveluja koskevaa sopimusta ei saa aliarvioida. Me kaikki tiedämme, kuinka tärkeitä Mustanmeren väylä sekä maakuljetukset Ukrainan halki voisivat olla unionille - eli meille kaikille - mutta ilman tukeamme sen tulevaisuus ei ole varma. Jatkan nyt puolaksi.
<P>
esittelijä. - (PL) Kollegani ovat todenneet läheisen yhteistyön olevan tarpeellista ja korostaneet sitä, että Ukraina kuuluu itsestään selvästi Eurooppaan. Kollegat ovat puhuneet myös investoinneista, matkailuista ja yrityksistä. Paljon on luonnollisesti kiinni Ukrainasta itsestään. Se on itsestään selvää. Ehkäpä erityisesti nyt, tänään, huomenna ja tulevina viikkoina Ukrainan kahtia jakautunut kansa tarvitsee apua talouden, politiikan, tieteen sekä yhteiskunnan saralla. Meidän pitää olla kritisoimatta niin paljon. Meidän pitäisi ennemminkin toteuttaa järkeviä ja rakentavia toimenpiteitä. Se olisi hyvä kummallekin osapuolelle, Ukrainalle ja EU:lle. Kiitän teitä kaikkia oikein paljon tästä keskustelusta ja pyydän teiltä vahvaa tukea tälle mietinnölle.
<SPEAKER ID="231" NAME="Puhemies">
(PL) Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 142 artikla)
<SPEAKER ID="232" NAME="Bernard Wojciechowski  " AFFILIATION="IND/DEM">
kirjallinen. - (EN) Palveluala on keskeinen ala EU:n ja Ukrainan talouksissa. Vaikuttaa siltä, että Ukrainan on pakko uudistaa energiasektoriaan, jotta se voisi maksimoida tuotannon ja parantaa laatu- ja turvallisuusstandardeja. Näin ollen lyhytaikaisten siirtymäongelmien pitäisi johtaa nykyaikaisiin ja avoimempiin palvelumarkkinoihin. Toisaalta emme saa unohtaa korruption torjuntaa, koska korruptio on suuri ongelma Ukrainassa.
<P>
Euroopan unionin täytyy olla valmis tukemaan Ukrainan ponnisteluja, mutta Ukrainan on myös hoidettava oma osuutensa maan sisäisistä uudistuksista. On useita asioita, joihin meidän Euroopan unionin edustajien pitäisi kiinnittää huomiota: 1) Ukrainan ja EU:n jäsenvaltioiden energiavarmuuden parantaminen, 2) korkeatasoisemman energiatehokkuuden varmistaminen, 3) lämpövoimasektorin jälleenrakentaminen ja nykyaikaistaminen ja sen haitallisten ympäristövaikutusten vähentäminen, 4) tuotantokapasiteetin sääntelyn lisääminen sekä 5) uusiutuvan energian käytön lisäämisen varmistaminen. Kaikkien näiden seikkojen pitäisi kuulua avoimille energiamarkkinoille. Emme voi enää sallia monopoleja näin tärkeillä aloilla.
