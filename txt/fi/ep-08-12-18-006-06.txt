<CHAPTER ID="006-06">
6. Varainhoitovuosi 2009, neuvoston muuttama (äänestys) 
<P>
- Äänestyksen jälkeen:
<SPEAKER ID="075" NAME="Éric Woerth">
neuvoston puheenjohtaja - (FR) Arvoisa puhemies, hyvät parlamentin jäsenet, parlamentin äänestys talousarvioesityksen toisesta käsittelystä on viimeinen vaihe menettelyssä, jota on leimannut budjettivallan käyttäjien ja komission välinen erinomaisen korkeatasoinen yhteistyö. Kiitän siitä lämpimästi kaikkia asianosaisia ja erityisesti budjettivaliokunnan puheenjohtajaa jäsen Bögeä, esittelijöitä eli jäsen Haugia ja jäsen Lewandowskia sekä komission jäsen Grybauskaitėa.
<P>
Laadimme yhdessä 21. marraskuuta 2008 pidetyissä neuvotteluissa vuodeksi 2009 tasapainoisen talousarvion, jolla varmistetaan Euroopan unionin politiikkojen onnistunut rahoitus ja jossa huolehditaan samalla unionin veronmaksajien eduista. Päätimme yhdessä elintarvikeavun rahoitusmenettelyistä ja täytimme siten velvollisuutemme osoittaa solidaarisuutta kehitysmaita kohtaan. Päätimme myös yhdessä konkreettisista toimenpiteistä koheesiopolitiikan pattitilanteen ratkaisemiseksi ja ohjelmointikauden 2007-2013 ohjelmien käynnistämiseksi.
<P>
Valtioiden ja hallitusten päämiehet korostivat kyseisen aloitteen tärkeyttä Eurooppa-neuvoston kokouksessa, ja se on keskeinen osa Euroopan unionin vastausta talouskriisiin, johon liittyvää työtä meidän on jatkettava pikaisesti. Parlamentin äänestystulos varmistaa sen, että neuvottelujen tulokset voidaan toteuttaa täysimääräisesti, ja perustamissopimuksessa vahvistetun menettelyn mukaisesti totean, että neuvosto hyväksyy toisen käsittelyn tuloksena esitetyn enimmäismäärän, jolla menoja voidaan korottaa.
<SPEAKER ID="076" NAME="Puhemies">
(DE) Arvoisa puheenjohtaja Woerth, kiitos lausunnostanne.
<P>
Koska komissio ei halua kommentoida asiaa, totean, että budjettimenettely on sujunut perustamissopimuksen ja 17. toukokuuta 2006 tehdyn toimielinten välisen sopimuksen mukaisesti. Totean lisäksi, että kyseisen sopimuksen 13 artiklan mukaisesti neuvosto ja parlamentti ovat sopineet ei-pakollisten menojen lisäyksen enimmäismäärästä parlamentin toisen käsittelyn jälkeen.
<P>
Talousarviomenettely voidaan näin ollen katsoa päättyneeksi ja talousarvio julistetaan lopullisesti vahvistetuksi. Allekirjoitamme nyt useita julkilausumia, mutta hetken päästä meidän on äänestettävä uudesta päätöslauselmasta.
<P>
(Puhemies kehotti neuvoston puheenjohtaja Woerthia, komission jäsen Grybauskaitėa, jäsen Bögeä (budjettivaliokunnan puheenjohtaja) ja esittelijöitä jäsen Haugia ja jäsen Lewandowskia tulemaan luokseen.)
<P>
(Talousarvio allekirjoitettiin.)
<P>
Kuulin juuri, että tänään on jäsen Bögen syntymäpäivä, joten haluan esittää hänelle lämpimät onnentoivotukset.
