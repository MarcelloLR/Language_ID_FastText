<CHAPTER ID="024">
Komission tiedonanto "Syöväntorjunta: eurooppalainen kumppanuusohjelma" (keskustelu)
<SPEAKER ID="599" NAME="Puhemies">
(ES) Esityslistalla on seuraavana Alojz Peterlen ympäristön, kansanterveyden ja elintarvikkeiden turvallisuuden valiokunnan puolesta laatima mietintö komission tiedonannosta "Syöväntorjunta: eurooppalainen kumppanuusohjelma" -.
<SPEAKER ID="600" NAME="Alojz Peterle">
esittelijä. - (SL) Arvoisa puhemies, hyvät parlamentin jäsenet, tällä mietinnöllä otamme kantaa yhteen vaikeimmista ongelmista Euroopan unionissa. Syövän valtava leviäminen tekee siitä unionin kannalta merkittävimmän sairauden. Yksi kolmesta unionin kansalaisesta sairastuu siihen.
<P>
Olen tyytyväinen siihen, että tämän vaalikauden alussa ei ole tarpeen vaatia komissiota ja neuvostoa ryhtymään perustavanluonteisiin syöväntorjuntaa koskeviin toimiin, koska meillä on neuvoston kesäkuussa 2008 hyväksymät selvät päätelmät sekä kunnianhimoinen hanke, syöväntorjunnan eurooppalainen kumppanuusohjelma, jonka komissio esitti syyskuussa 2009 ja joka on tämän mietinnön aiheena. On tärkeää panna merkille, että toiminta on jo käynnissä. Tällä mietinnöllä tuemme yhtä komission kunnianhimoisimmista tavoitteista eli tavoitetta vähentää syövästä aiheutuvaa rasitetta 15 prosentilla kymmenen vuoden aikana.
<P>
Olen tyytyväinen myös siihen, että kumppanuusohjelma kehitettiin terveysstrategiaa koskevan päätöslauselmamme "Yhdessä terveyden hyväksi: EU:n strateginen toimintamalli vuosiksi 2008-2013" mukaisesti. Tuossa päätöslauselmassa korostimme terveyden merkitystä kaikille ja terveyskysymysten saattamista osaksi kaikkea politiikkaa sekä painotimme voimakkaasti syövän ennaltaehkäisyä.
<P>
On hämmästyttävä ja huolestuttava asia, että jäsenvaltiot käyttävät keskimäärin ainoastaan 3 prosenttia terveysbudjeteistaan syövän ennaltaehkäisyyn. Vaikka luku voi vaikuttaa tilastolliselta virheeltä, se merkitsee, että jäsenvaltioiden terveyspolitiikassa ei oteta ennaltaehkäisyä kovinkaan vakavasti. Tarvitsemme todella ajattelutavan muutosta, niin että ennaltaehkäisyllä on strategisessa, teknisessä, organisatorisessa ja rahoituksellisessa lähestymistavassamme vahvempi sija. Tiedämme tämän, ja tiedämme myös sen jo todistetun seikan, että syövän varhainen toteaminen voi merkittävästi vähentää syöpäkuolleisuutta.
<P>
Mietinnön toinen avainsana on eriarvoisuus, jota on useaa eri lajia. Kaikkein merkittävin laji tunnetaan Itä- ja Länsi-Euroopan välisenä rautaesirippuna. Siinä on kyse syöpäpotilaiden eloonjäämismahdollisuuksien suurista eroista, mutta olemme tietoisia myös jäsenvaltioiden välisistä merkittävistä eroista. Hoitojen onnistumisasteen erojen ohella on merkittäviä eroja syövän varhaistoteamisen yleisyydessä tai laajuudessa. Eroja on myös oireita lievittävässä hoidossa ja syöpäpotilaiden kuntoutuksen tehokkuudessa.
<P>
Euroopan unionin kansalaisten mielestä on vaikea hyväksyä sitä, että syöväntorjunnan järjestämisen tasossa on tällaisia eroja, kun joillakin valtioilla on kansallisia ohjelmia ja toisilla taas ei. Eroja on myös syöpää koskevien tietojen löytämisessä. Vaikka Lissabonin sopimus sallii vain Euroopan unionin tukitoimenpiteet, koordinoitu ja hyvin järjestetty lähestymistapa tällä tasolla on erittäin tärkeä, mikäli aiomme torjua syöpää tehokkaasti. Hyvien käytäntöjen vaihtoa ei voi kuvitella ilman yhteisön toimielinten tukea.
<P>
Mietinnön kolmas avainsana on kumppanuus. Voimme päästä lähemmäs komission kunnianhimoista tavoitetta vain, jos yhdistämme voimamme sekä vertikaalisesti että horisontaalisesti. Tämä edellyttää, että varmistetaan se, että syöväntorjunta säilyy tiiviisti Euroopan unionin ja kansallisten toimielinten poliittisella asialistalla. Kiinteä suhde lääkärin ja potilaan välillä ei ole riittävä. Meidän tehtävänämme on edistää vahvaa poliittista kumppanuutta ja poliittista tahtoa, joka antaa sysäyksen nopeampaan etenemiseen kautta Euroopan unionin.
<P>
Tässä yhteydessä haluaisin kiinnittää erityistä huomiota syöpäpotilaiden kuntoutukseen. Meidän pitäisi kiinnittää paljon enemmän huomiota syövän voittaneisiin ihmisiin. Heitä ei saa leimata tai sivuuttaa, vaan heille on annettava mahdollisuus integroitua jälleen yhteiskuntaelämään ja jatkaa ammatillista uraansa. Keskeinen tekijä Euroopan syöväntorjunnassa on nyt kansalaisläheisyys.
<P>
Haluaisin vielä kiittää merkittävästä avusta varjoesittelijöitä, jotka ovat auttaneet tämän mietinnön laadinnassa.
<SPEAKER ID="601" NAME="John Dalli">
komission jäsen. - (EN) Arvoisa puhemies, olen erittäin iloinen, että parlamentti suhtautuu edelleen innostuneesti komission työhön syövänehkäisyssä ja -torjunnassa ja antaa sille tukensa. Olen kiitollinen ponnisteluista tämän mietinnön valmistamiseksi ja erityisesti esittelijä Peterlen panoksesta.
<P>
Tehokkaalla Euroopan tason toiminnalla voi olla lumipallovaikutus kansallisella, alueellisella ja paikallisella tasolla. Tämä korostaa syöväntorjunnan eurooppalaiseen kumppanuusohjelmaan sisältyviä mahdollisuuksia. Kumppanuusohjelman menestys riippuu paljolti siinä mukana olevien lukuisten ja erilaisten kumppaneiden aktiivisesta osallistumisesta. Toistaiseksi vuoden 2013 loppuun mennessä toteutettavia toimia koskevien konkreettisten ehdotusten valmisteluun ovat osallistuneet jäsenvaltiot, terveysalan ammattilaiset, syöpäsairaiden hoitolaitokset, kansalaisjärjestöt, potilasjärjestöt ja teollisuuden edustajat. Jää kuitenkin nähtäväksi, johtaako tämä uusi yhteistyömuoto kestävämpään toimintaan syövän torjumiseksi. Toivon vilpittömästi, että niin tapahtuu.
<P>
Laaja tavoite on saavuttaa pidemmän aikavälin tavoitteita ja hyödyntää paremmin käytettävissä olevia resursseja. Tämä riippuu kaikkien kumppaneiden sitoutumisesta ja tietenkin asianmukaisesta taloudellisesta panoksesta. Parlamentin tuki tarvittaville resursseille, jotka yhteisön tulevassa terveydenhuollon talousarviossa on turvattava, on aikanaan ratkaiseva. Mietinnössä viitataan lukuisiin kokonaisvaltaista lähestymistapaa koskeviin syövän ennaltaehkäisy- ja torjuntatoimiin. Monet näistä toimista on, komission tiedonantoon pohjautuen, jo otettu huomioon kumppanuusohjelman kehittämisessä.
<P>
Kumppanuusohjelmassa on viisi keskeistä pilaria: terveyden edistäminen ja ennaltaehkäisy, mukaan lukien eurooppalaisten syöpäohjeiden tunnetuksi tekeminen; seulonnat ja varhainen diagnosointi, tavoitteena syöpäseulontaa koskevan neuvoston suosituksen täytäntöönpanon parantaminen; syöpähoitoa koskevien parhaiden käytäntöjen vaihto; yhteistyö ja koordinointi syöpätutkimuksessa; syöpää koskevien vertailukelpoisten tietojen asettaminen käyttöön. Kumppanuusohjelman yksi avaintehtävä on auttaa jäsenvaltioita kohentamaan syöpäsuunnitelmiensa kehittämistä ja täytäntöönpanoa.
<P>
Tavoitteena on, että kumppanuusohjelman päättyessä kaikilla jäsenvaltioilla on oma yhtenäinen syöpäsuunnitelmansa. Jotkut toimet rakentuvat tähänastisen hyvän työn tuloksille. Joissakin toimissa vaaditaan lisäapua. Komissio on valmis tarjoamaan kaiken tarvittavan tuen. Lisäksi komissio jatkaa tiivistä yhteistyötään Kansainvälisen syöväntutkimuskeskuksen kanssa aloilla, jotka liittyvät sen panokseen kumppanuusohjelmaan. Minun on mainittava myös yleinen tavoite varmistaa se, että terveyttä koskevat asiat sisällytetään paremmin kaikkiin poliittisiin aloitteisiimme, ja vien tätä eteenpäin asiasta vastaavien kollegoitteni kanssa komissiossa. Terveyden taustatekijöitä koskevan politiikkamme kautta painotamme luonnollisesti edelleen voimakkaasti ehkäisyä osana syöväntorjuntaa. Pyrimme saavuttamaan mahdollisimman paljon rajallisilla käytettävissä olevilla resursseilla, ja olen hyvin tyytyväinen Euroopan parlamentin lujaan tukeen näille ponnisteluille.
<SPEAKER ID="602" NAME="Gilles Pargneaux" LANGUAGE="FR">
Arvoisa puhemies, tässä jäsen Peterlen juuri esittelemässä mietinnössä toistetaan hyvin vakaasti Euroopan komission tiedonannon sisältämät suuntaviivat, ja sitä on siivittänyt myös Euroopan parlamentin 10. huhtikuuta 2008 antama päätöslauselma syövän torjunnasta Euroopan unionissa.
<P>
Haluaisin käyttää tätä tilaisuutta ilmaistakseni tukeni Euroopan komission visioiman tehokkaampaan syöväntorjuntaan tähtäävän eurooppalaisen kumppanuusohjelman tavoitteille, onpa sitten kyse ennaltaehkäisyn ja varhaisen toteamisen tärkeydestä, uuden syövän ennaltaehkäisymallin luomisesta tai, kaikkein tärkeimpänä, eriarvoisuuden vähentämisestä jäsenvaltioiden välillä.
<P>
Jaan Euroopan komission tiedonannossa ja mietintöluonnoksessa ilmaistut huolen- ja pelonaiheet. Haluaisin kiittää esittelijä Peterleä hänen työstään tämän mietinnön laatimiseksi samoin kuin kompromissiehdotuksista, jotka on tehty eri tarkistuksia sisällytettäessä.
<P>
Euroopan parlamentin sosialistien ja demokraattien ryhmän varjoesittelijänä toivoin nostettavaksi esiin muun muassa seuraavat kysymykset. Ensimmäinen niistä on työpaikalla syöpää aiheuttaville aineille altistumisesta vuosittain aiheutuvien syöpäkuolemien kasvu mutta myös se, että on tärkeää parantaa syöpäpotilaiden mahdollisuuksia päästä käsiksi lääkitystä koskevaan tietoon. Toinen on REACH-asetuksen täytäntöönpano ja erityistä huolta aiheuttavista aineista laaditun listan, joka sisältää karsinogeeniset aineet, säännöllinen päivittäminen. Kolmanneksi korostin tukea aloitteille, joiden tavoitteena on estää karsinogeenisiä kemikaaleja sisältävien tavaroiden maahantuonti, ja Euroopan laajuisia toimia, joilla lisätään kemikaalien määrän valvontaa. Lopuksi korostin toimia suuntaviivojen laatimiseksi vammaa koskevaa yhteistä määritelmää varten niin, että se koskisi myös kroonisista sairauksista kärsiviä tai syöpää sairastavia ihmisiä.
<P>
Nuo asiat halusimme nostaa esiin, ja annamme tukemme tälle mietintöluonnokselle.
<SPEAKER ID="603" NAME="Antonyia Parvanova">
ALDE-ryhmän puolesta. (EN) Arvoisa puhemies, aivan aluksi haluaisin onnitella jäsen Peterleä hänen suurenmoisesta työstään tämän mietinnön parissa. Sillä varmistetaan, että syöväntorjunta säilyy kansanterveyttä koskevan asialistan tärkeimpänä tavoitteena. Lukuja ei ole tarpeen toistaa, sillä me kaikki tiedämme, mitkä Euroopan unionin kansanterveyteen liittyvät sekä sosiaaliset ja taloudelliset kustannukset ovat, jos emme puutu tähän ongelmaan johdonmukaisesti ja anna käyttöön riittävästi resursseja erityisesti jäsenvaltioiden välisten eroavuuksien ratkaisemiseen.
<P>
Syöpätaudeista aiheutuva rasite on uhka julkisten terveydenhuoltojärjestelmiemme kestävyydelle, ja EU:n olisi ehdottomasti otettava johto ja vastattava siihen asianmukaisesti. Onpa kyse ennaltaehkäisystä, diagnosoinnista, hoidosta, tutkimuksesta ja tiedon saannista, näistä luonnollisesti on kyse kumppanuussopimuksessa, mutta voimme onnistua torjumaan tehokkaasti syöpätautien aiheuttamaa rasitetta Euroopassa vain, mikäli varmistamme, että kaikki sidosryhmät - ja erityisesti potilasryhmät - ovat pitkällä aikavälillä mukana, mikäli turvaamme tehokkaan hyvien käytäntöjen vaihdon jäsenvaltioiden välillä ja mikäli takaamme, että tällaisen kumppanuusohjelman toimintaa seurataan tiiviisti ja sitä tuetaan.
<P>
Toivon, että komissio toimii tehtävänsä mukaisesti ja varmistaa, että kumppanuusohjelma täyttää sille asetetut tavoitteet. Haluaisin korostaa yhtä erityistä kohtaa: käyttämään Euroopan tautienehkäisy- ja valvontakeskusta (ECDC) ja lisäämään sen toimialaan muut kuin tarttuvat taudit. Katson, että tämä ehdottomasti voimistaa asiantuntemusta ja suosituksia.
<P>
Lopuksi toteaisin, että olisi tiiviisti pohdittava kysymystä oikea-aikaisesta ja tasa-arvoisesta ennaltaehkäisyn piiriin pääsystä ja diagnosointiin ja hoitoon pääsystä, mikäli halutaan varmistaa, että syöväntorjunta myös edistää sitä tavoitetta, joka meidän kaikkien olisi pidettävä mielessämme eli vähentää terveyteen liittyvää eriarvoisuutta Euroopassa.
<P>
Arvoisa komission jäsen, odotan näkeväni teidät huomenna Potilaan oikeuksien päivän tilaisuudessa, koska se on erittäin tärkeää kaikille potilasryhmille, ja teidän sitoutumisenne on tärkeä meille kaikille.
<SPEAKER ID="604" NAME="Kartika Tamara Liotard">
GUE/NGL-ryhmän puolesta. - (NL) Arvoisa puhemies, arvoisa komission jäsen, hyvä esittelijä, kiitos teille. Syöpä on kauhistuttava sairaus, sairaus, jonka suhteen ei pahimmassa tapauksessa ole tehtävissä mitään. Onneksi me kuitenkin voimme tehdä jotain. Elämme pidempään, ja mitä pidempään elämme, sitä suurempi on valitettavasti riski sairastua syöpään. Mitä vanhempi väestö on, sitä enemmän voidaan odottaa esiintyvän syöpätapauksia. Siksi kaikkien jäsenvaltioiden on tehtävä kaikkensa harjoittaakseen tehokasta ja sosiaalisesti painotettua terveyspolitiikkaa. Kohdennettu ennaltaehkäisy, johon kuuluvat ehkäisevät seulontaohjelmat ja kohtuuhintaiset syöpälääkkeet - näihin asioihin meidän olisi keskitettävä huomiomme.
<P>
Toinen asia, jolle me voimme tehdä jotain, on syöpää aiheuttavien aineiden suuri määrä ympäristössä. Meillä on myrkkyjä kaikkialla kodissamme - ajatellaanpa vaikka asbestia - ja sitä on keittiövälineissämme tai jopa ruuassamme. EU:n on suojeltava kansalaisiaan tällaisilta myrkyiltä, olkoon se sitten teollisuuden etujen kannalta haitaksi tai ei. Kansalaisten edut ja kansalaisten terveys on tärkein asia!
<SPEAKER ID="605" NAME="Anna Rosbach">
EFD-ryhmän puolesta. - (DA) Arvoisa puhemies, syöpä on laajalle levinnyt sairaus, josta tiiviin tutkimustyön ansiosta vähitellen tiedämme paljon. Me tiedämme nyt, että henkilöllä voi olla geneettinen taipumus sairastua syöpään ja että ainakin yksi entsyymi osallistuu taudin laukaisemiseen. Stressi, elintavat, kemikaalit ja virukset voivat myös aiheuttaa syöpää. Tänä vuonna lähes kahden miljoonan eurooppalaisen ennustetaan kuolevan tähän sairauteen. Siten syöpä ei pysähdy kansallisille rajoille. Olen siksi tyytyväinen, että komissio on tehnyt aloitteen ja laatinut kunnianhimoisen unionin tason suunnitelman syövän torjumiseksi. Minulla on kaksi kysymystä: Miten komissio suhtautuu tutkimukseen? Voidaanko osoitetuilla taloudellisilla resursseilla varmistaa tehokas tutkimus, ja mikä tärkeysaste sille annetaan? Komissio korostaa, että seulontojen määrä on vähäinen suhteessa neuvoston suositukseen. Siksi toinen kysymykseni on: Miten kunnianhimoinen tavoite muutetaan todellisiksi potilaiksi kotimaissamme? Voimmeko realistisesti kaksinkertaistaa seulontojemme tehokkuuden kaikkialla Euroopassa?
<SPEAKER ID="606" NAME="Claudiu Ciprian Tănăsescu" AFFILIATION="NI">
(RO) Haluan ensin ilmaista kiitokseni jäsen Peterlelle hänen ponnisteluistaan tämän mietinnön hyväksi.
<P>
Lääketieteellisen tiedon mukaan syöpä on toiseksi merkittävin kuolleisuuden aiheuttaja Euroopassa, ja siihen sairastuvat yhtä lailla miehet kuin naiset. Euroopan komission mukaantulo syöväntorjuntaa edistämään perustettuun kumppanuusohjelmaan tarjoaa uuden mahdollisuuden elämään tämän kauhistavan sairauden kohteeksi joutuneille henkilöille ja heidän perheilleen. On erittäin tärkeää, että yhdistämme edelleen kaikki voimamme ja pyrimme sekä lisäämään asiantuntijatietämystä että keksimään ratkaisuja tällaisissa tapauksissa syntyviin uusiin haasteisiin.
<P>
Syöväntorjunnan eurooppalaisen kumppanuusohjelman on siksi varmistettava resurssien ja taitojen asianmukainen käyttö, puhumattakaan kaikkien jäsenvaltioiden käytettävissä olevista varoista. Sen on taattava, että syöväntorjunnassa Euroopan unionin eri maissa saavutetun edistyksen tulokset saatetaan koko Euroopan saataville.
<SPEAKER ID="607" NAME="Edite Estrela" AFFILIATION="S&amp;D">
(PT) Arvoisa puhemies, ensisijaisena tavoitteena on oltava syövän torjunta. Melkein 30 prosenttia syövistä voidaan välttää ja niiden seurauksia lievittää varhaisen toteamisen ja hoidon avulla. Joihinkin syövän lajeihin sairastuvuudessa on eroja naisten ja miesten kesken. Joka vuosi Euroopan unionissa sairastuu yli 275 000 naista rintasyöpään, ja jopa nuorempien naisten rintasyövän on osoitettu olevan lisääntymässä. Joka vuosi 50 000 naisella diagnosoidaan kohdunkaulan syöpä, ja 25 000 kuolee tähän sairauteen.
<P>
Kohdunkaulan syöpä on kuitenkin käytännöllisesti katsoen poistettavissa tarjoamalla laajasti käyttöön rokotus- ja seulontaohjelmia. Tämän vuoksi kaikkien jäsenvaltioiden on kiireesti ulotettava rokotus- ja seulontaohjelmansa käsittämään kaikki naiset, jotka ovat oikeassa ikäryhmässä hyötyäkseen niistä. On myös välttämätöntä, että jäsenvaltiot tukevat terveyskasvatuskampanjoita, saattavat kansalaiset tietoisiksi varhaistoteamisen tärkeydestä ja tiedottavat ihmisille käytettävissä olevista ohjelmista ja palveluista. Näin ollen olen tyytyväinen tähän komission aloitteeseen.
<SPEAKER ID="608" NAME="Elena Oana Antonescu" AFFILIATION="PPE">
(RO) Minäkin haluan kiittää esittelijää hänen tekemästään hyvästä työstä. Komission parlamentille antaman tiedonannon mukaan EU:ssa tehtyjen seulontatutkimusten määrä on alle puolet siitä tutkimusten vuotuisesta vähimmäismäärästä, jotka tutkimukset olisi voitu tehdä. Mielestäni meidän on turvattava se, että syöpäseulonnat ovat mahdollisimman monien ihmisten käytettävissä, jotta tavoiteluvun saavuttaminen tulee mahdolliseksi.
<P>
Tutkimus tällä alalla on edistynyt siinä, että kokeiden kustannukset ovat alentuneet ja että syöpäseulonnan virheettömyys on biomarkkereiden käytön ansiosta parantunut. Jokin aika sitten tehty keksintö, jolle myönnettiin palkinto Geneven kansainvälisillä keksintömessuilla, mahdollistaa tietyntyyppisen syövän seulonnan alle kuudessa minuutissa ja alle euron kustannuksin. Se on romanialaisen tutkijan Raluca-Ioana van Staden keksimä anturi, joka voi seuloa syöpätyyppejä ennen kuin oireet ilmenevät. Se tarjoaa tarkimman markkinoilla saatavilla olevan menetelmän ja helpottaa siten pääsyä parempaan hoidon onnistumisasteeseen.
<P>
Toivon, että komissio yhteisen tutkimuskeskuksen kautta osoittaa mielenkiintoa tähän keksintöön ja että se voidaan suositella otettavaksi käyttöön diagnosointiohjelmissa.
<SPEAKER ID="609" NAME="Petru Constantin Luhan" AFFILIATION="PPE">
(RO) Euroopan komission viime vuonna perustama kumppanuusohjelma on elintärkeä väline ottaen huomioon, että syöpä on verenkiertoelinten sairauksien jälkeen yleisin kuolinsyy. Valitettavasti jäsenvaltioiden välillä on suuria eroja lääketieteellisen hoidon laadussa ja hoitoonpääsyssä. Esimerkiksi jotkut viimeaikaiset tilastot ovat osoittaneet, että Kaakkois-Euroopan maissa elävät miehet kuolevat kaksi kertaa todennäköisemmin syöpään kuin Pohjoismaissa asuvat miehet.
<P>
Mielestäni tarvitaan EU:n tason toimintaa Euroopan kansalaisten hyväksi, jotta EU:n jäsenvaltioiden välisiä suuria eroja diagnosoinnissa ja hoidossa voidaan ehkäistä. Euroopan komission on myönnettävä varoja tämän alan tutkimukseen. Romanialaisen Raluca-Ioana van Staden keksintöä eli anturia, jolla voidaan määrittää yksinkertaista, alle kuusi minuuttia kestävää menetelmää käyttäen molekyylitasolla ja suoraan ihmisen verestä, onko ihmiskehossa syöpä, on tuettava ja hyödynnettävä täysimääräisesti.
<SPEAKER ID="610" NAME="Olga Sehnalová" AFFILIATION="S&amp;D">
- (CS) Kuten monet aikaisemmat puhujat ovat jo todenneet, tehokkaan syöväntorjunnan on käsitettävä koko toimenpiteiden kirjo: ennaltaehkäisy, seulonta, diagnostiikka, erityishoito ja oireita lievittävä hoito. Haluaisin kuitenkin mainita yhden tähän sairauteen liittyvän tärkeän asian: taistelun syöpää vastaan häviävien potilaiden perheet. Perheen tulisi olla jäsenilleen paikka saada apua, tukea ja rohkaisua. On kuitenkin suunnattoman vaikea tilanne, kun joudutaan kohtaamaan etenevä sairaus. Perheitä ei saa jättää siinä ahdingossa yksin. Siksi kun puhumme kamppailusta syöpää vastaan, meidän on ajateltava myös arvokkaan lopun edellytyksiä. Tämän tulisi olla sekä suunnitelmallista hoitoa että neuvontaa perheille, jotka joutuvat tekemään uuvuttavaa pitkäaikaista hoitotyötä kotona. Lisäksi tulisi luoda kohtuullisesti saatavilla olevien erikoistuneiden palvelujen järjestelmä, joka tarjoaisi asiantuntijatason hoitoa ja ennen kaikkea humaania hoitoa tämän sairauden loppuvaiheessa oleville potilaille.
<SPEAKER ID="611" NAME="Pat the Cope Gallagher" AFFILIATION="ALDE">
(EN) Arvoisa puhemies, on arvioitu, että 3,2 miljoonalla Euroopan kansalaisella vuosittain diagnosoidaan syöpä, ja kun Euroopan väestö ikääntyy, nykyinen suuntaus osoittaa, että vuosittain diagnoosin saaneiden kansalaisten määrä todennäköisesti - valitettavasti - kaksinkertaistuu seuraavan 20 vuoden aikana.
<P>
Meidän on tietenkin vastattava syövän vitsaukseen. Syövän syntyyn vaikuttavat useat tekijät. Haluan tässä tuoda esiin käsitykseni, että vaikuttavia tekijöitä ovat tupakointi, ylipainoisuus, hedelmien ja vihannesten vähäinen osuus ruokavaliossa, vähäinen liikunta ja liiallinen alkoholin käyttö. On tärkeää, että terveyden edistämisen strategioita Euroopan tasolla ja erityisesti kansallisella tasolla vahvistetaan ja resursoidaan asianmukaisesti. Varhaistoteaminen on elintärkeää. Olemme nähneet, että varhaistoteaminen on niin tärkeää, että monet henkilöt, jotka ovat yhä elossa, ovat elossa vain varhaistoteamisen ansiosta.
<P>
Syöpätutkimuksen kautta Euroopan unioni voi toimia johtavassa asemassa. Mikä tärkeintä, yli 750 miljoonaa euroa on omistettu syöpätutkimukselle seitsemännessä puiteohjelmassa, ja toivon, että lisää rahoitusta voidaan varata käyttöön tulevina vuosina. Lopuksi haluan antaa tunnustusta kaikille niille, erityisesti kaikille omassa maassani toimiville, jotka järjestävät tällaista poikkeuksellista huolenpitoa syöpäpotilaille.
<SPEAKER ID="612" NAME="Angelika Werthmann" AFFILIATION="NI">
(DE) Arvoisa puhemies, hyvät parlamentin jäsenet, terveys on kallisarvoinen asia, joka on säilytettävä. Syöpä on maailmanlaajuinen ongelma, joka lääketieteen edistysaskeleista huolimatta ei hellitä. Maailman terveysjärjestön arvioiden mukaan vuonna 2004 kaikista kuolemista 13 prosenttia oli syövän aiheuttamia. EU:ssa syöpään sairastuu vuosittain noin 3,2 miljoonaa ihmistä. Syövän päätyypit ovat keuhkosyöpä, suolisyöpä ja rintasyöpä. Myös seulontatutkimukset ovat terveyden ylläpitämisessä tärkeitä ennen kaikkea eliniän kasvaessa. Periaate, että ennaltaehkäiseminen on parempi kuin parantaminen, on osoittautunut tässä todeksi. Kustannustehokkain strategia, jolla on parhaat onnistumismahdollisuudet, on nimenomaan seulontatutkimus.
<SPEAKER ID="613" NAME="Seán Kelly" AFFILIATION="PPE">
(GA) Arvoisa puhemies, syöpä on epäilemättä vakava sairaus, ja kuten omassa maassani sanotaan, se tuhoaa maan, koska sekä nuoria että vanhoja ihmisiä kuolee sairauteen joka päivä. Ketä tahansa hirvittää tilastotieto, jonka mukaan yksi kolmesta ihmisestä saattaa sairastua syöpään. Samaan aikaan tämän sairauden kanssa tekemisissä olevat professorit, sairaanhoitajat ja lääkärit ovat edistyneet sen suhteen merkittävästi. Tulevaisuudessa on kuitenkin tärkeää käyttää enemmän rahaa erityisesti tutkimukseen.
<P>
Euroopan unionilla on tässä tärkeä tehtävä. Se ensinnäkin voi myöntää tutkimusvaroja ja toiseksi järjestää tätä tutkimusta. Erityisesti se voi edistää yhteistyötä tätä tutkimusta tekevien laitosten välillä. Jos toimimme näin, menestymme paremmin tulevaisuudessa, ja pienempi määrä ihmisiä sairastuu syöpään ja kuolee siihen.
<SPEAKER ID="614" NAME="Krisztina Morvai" AFFILIATION="NI">
(HU) Suokaa anteeksi epätavallisen henkilökohtainen todistukseni, mutta kun olemme keskustelleet syöväntorjunnan ohjelmasta ja kun monet ovat korostaneet, miten vakava sairaus syöpä tosiaan on ja kuinka paljon ihmisiä siihen kuolee, en voinut olla muistelematta, että neljä vuotta sitten minäkin kärsin tästä sairaudesta. Onkologiaosaston mukaan onnistuin tietääkseni vuoden juuri sinä ajankohtana tekemään jonkinlaisen ennätyksen. Minussa päästä jalkoihin roikkui 14 letkua, ja vietin viikkoja tehohoidossa. Tässä nyt kuitenkin olen, olen Euroopan parlamentin jäsen, kasvatan kolmea lastani ja elän täyttä elämää. Haluaisin käyttää tarinaani rohkaistakseni erityisesti naisia mutta myös kaikkia EU:n kansalaisia menemään seulontatutkimuksiin. Kokemukseni perusteella haluaisin lähettää kaikille tästä sairaudesta kärsiville, heidän ystävilleen ja perheilleen sekä lääkäreilleen sanoman, että koskaan ei pidä luopua toivosta. Toivotan heille kaikkea hyvää. Ajatukseni ovat heidän luonaan.
<SPEAKER ID="615" NAME="John Dalli">
komission jäsen - (MT) Arvoisa puhemies, olen hyvin tyytyväinen parlamentissa tänään osoitettuun intoon ja yhteistyöhaluun tässä yhteisessä kamppailussa syöpää vastaan. Haluan kiittää esittelijä Peterleä hänen laatimastaan mietinnöstä sekä juuri puheenvuoronsa käyttänyttä jäsen Morvaita siitä, että hän on jakanut kanssamme toivon näkökulman. Haluan kiittää myös myönteisestä näkökulmasta - kaikki ei ole menetetty, jos ihminen saa tämän taudin. Monia näkökohtia otettiin esiin. Monet parlamentin ilmaisemat ajatukset oli otettu huomioon komission tiedonannossa, ja vakuutan teille, että tänään tekemänne ehdotukset ja mietinnössä mainitut ehdotukset otetaan tarkkaan harkittaviksi toimintaohjelmassamme.
<P>
Ympäristönäkökohdan osalta voin todeta, että ympäristö on todella tärkeä tekijä - vieläpä ratkaiseva tekijä - taistelussa syöpää vastaan. On kuitenkin todettava, että meillä Euroopassa nykyisin vallitsevat korkeat normit auttavat suuresti vähentämään tämän sairauden esiintymistä. Siksi meidän pitää tehostaa toimia, joilla varmistetaan, että nämä korkeat ympäristönormit säilyvät. Meidän on myös edelleen korostettava tutkimuksen merkitystä. Nyt kun lääketeollisuus on osa salkkuani ja vastuualueitani komission jäsenenä, on paljon parempi mahdollisuus työskennellä teollisuuden kanssa ja ehkä koordinoida paremmin tutkimusta ja siten varmistaa sen tehokkuus.
<P>
Yksi niistä pilareista, joille haluaisin rakentaa työni tulevana viitenä vuonna, on markkinoilla olevien lääkkeiden mahdollisimman laaja saatavuus. Yksi suurimmista ongelmista meillä Euroopassa - tämäkin mainittiin täällä tänään - on terveydenhoitoalan epätasa-arvo. Asia, joka meidän on erityisesti turvattava, on markkinoille tulevien lääkkeiden saatavuus. Haluaisin vielä kerran sanoa teille kiitokseni. Saanen lopuksi toistaa, että meidän kaikkien on työskenneltävä mahdollisimman lujasti vakuuttaaksemme ihmiset ennaltaehkäisyn tärkeydestä, esimerkiksi rintasyövän seulontatutkimuksen tärkeydestä. Tämähän mainittiinkin tänään toistuvasti. Koska tämä palvelu on tarjolla monissa osissa Eurooppaa, joskaan ei kaikissa, on tärkeää, että kannustamme kaikkia naisia käyttämään sitä.
<SPEAKER ID="616" NAME="Alojz Peterle">
esittelijä. - (SL) Minun on sanottava, että todella nautin tämäniltaisesta keskustelusta, ja lausun vilpittömät kiitokseni tuestanne ja sisällökkäistä sanoistanne. Olen tyytyväinen, että olemme puhuneet niin suuressa määrin samaa kieltä ja että meillä on yhteiset tavoitteet. Olemme kaikki tietoisia tämän sairauden laajemmasta yhteydestä ja sen syistä, aivan samoin kuin olemme tietoisia tarpeesta yhdistää voimamme ja toimia syöväntorjunnassa keskinäisessä yhteistyössä.
<P>
Aikarajoituksen takia minulta jäi aikaisemmin sanomatta muutama sana terveistä elintavoista. Uskon todella, että meillä poliitikoilla voisi olla tässä tärkeä rooli esimerkin näyttäjinä ja terveiden elintapojen edistäjinä. Koska itselläni on diagnosoitu samankaltainen sairaus kuin Krisztina Morvailla, haluan onnitella häntä sitäkin lämpimämmin taudin voittamisesta. Mielestäni tällä tavoin osoitamme, että syöpä ei välttämättä merkitse kuolemantuomiota.
<P>
Haluaisin kiittää komission jäsentä Dallia erityisesti hänen huomiostaan ja ilmoituksestaan nopeammasta toiminnasta. Syövällä on oma dynamiikkansa, ja siksi meidänkin on toimittava dynaamisesti. Tarjoan palveluksiani komission jäsenelle toiveena toimia tiiviissä yhteistyössä myös tulevaisuudessa. Mielestäni tähänastinen yhteistyömme on ollut esimerkillistä. Yhdessä me voimme saavuttaa vielä paljon enemmän.
<P>
Haluan myös kertoa, että aiomme piakkoin perustaa taas jäsenten syöväntorjuntaryhmän, joka aikaisemmalla vaalikaudella tunnettiin lyhenteellä MAC - Euroopan parlamentin jäsenet syöpää vastaan. Luulen, että tällä kertaa, jolloin ryhmä on jopa suurempi, painotamme erityisesti ennaltaehkäisyä ja kamppailumme dynaamisuutta. Kiitän teitä ja toivotan teille kaikille hyvää yötä.
<SPEAKER ID="617" NAME="Puhemies">
(ES) Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 149 artikla)
<SPEAKER ID="785" NAME="Cristian Silviu Buşoi  " AFFILIATION="ALDE">
kirjallinen. - Voin olla vain tyytyväinen komission ehdotukseen syöväntorjuntaa koskevaksi kumppanuusohjelmaksi, sillä syöpä on EU:ssa vakava kansanterveysongelma. Annan täyden tukeni esittelijän lähestymistavalle, jossa hän painottaa erityisesti ehkäisevää toimintaa. Olen vakuuttunut, että tässä mielessä kansalliset syöpäsuunnitelmat ovat enemmän kuin tervetulleita. Kannatan myös tätä aihetta koskevaa tutkimusyhteistyötä. Meidän on määriteltävä selkeästi tämän sairauden tärkeimmät aiheuttajat, jotta osaamme myös tunnistaa ne keskeiset tekijät, joihin meidän on panostettava ennaltaehkäisytoimissamme. Tämä on tehokkaan ennaltaehkäisyn kannalta ehdottoman välttämätöntä. Katson myös, että olisi järkevää rakentaa tuleva toimintamme jo olemassa oleville aloitteille, kuten eurooppalaisille syöpäohjeille tai rintasyövän, kohdunkaulan syövän ja suolistosyövän seulontaa koskeville neuvoston suosituksille, jotka ovat jo hyvä perusta toiminnalle. Ennaltaehkäisytoimet eivät tietenkään ole mahdollisia ilman asianmukaista rahoitusta. Siksi vaadin jäsenvaltioita myöntämään tarvittavat varat ennaltaehkäisysuunnitelmiin, jotta uusien tapausten määrän 15 prosentin vähennystavoite säilyy realistisena.
<SPEAKER ID="618" NAME="Nessa Childers  " AFFILIATION="S&amp;D">
kirjallinen. - (EN) Kannatan lämpimästi tätä aloitetta ja mahdollisuuksia, joita se tarjoaa useille miljoonille eurooppalaisille, joiden ennustetaan sairastuvan syöpään tulevina vuosina. Yksi mietinnössä esitetyistä tärkeimmistä tavoitteista on vähentää syövän aiheuttamaa rasitetta toteuttamalla 100 prosenttia väestöstä kattavat rintasyövän, kohdunkaulan syövän sekä paksu- ja peräsuolen syövän seulonnat vuoteen 2013 mennessä eli tarjota kansalaisille vuosittain 125 miljoonaa tutkimusta. Meillä parlamentin jäseninä on myös velvollisuus käyttää yhteyksiämme tiedotusvälineisiin ja valitsijoihimme ja kehottaa eurooppalaisia käyttämään hyväkseen näitä ratkaisevan tärkeitä tarkastuksia. Sekä syövän riskejä että syöpäseulontojen mahdollisuutta koskevan tiedon puute on edelleen hälyttävä, ja vain jatkuva valistus näistä tosiasioista voi johtaa tämän aloitteen menestykseen, jota se ja EU:n kansalaiset kipeästi tarvitsevat.
<SPEAKER ID="619" NAME="Elisabetta Gardini  " LANGUAGE="IT">
Pyrkimys on maailmanlaajuinen. Vaikka tietämys on lisääntynyt ja hoidon alalla on edistytty, syöväntorjunta on kuitenkin yhä nykyisinkin jatkuva haaste. Se on haaste, johon meidän on jatkuvasti vastattava käyttämällä siihen parhaat resurssimme, koska tämän sairauden vaikutukset ovat kuolleisuutena tarkasteltuna tuhoisia, mutta sama pätee myös siihen liittyviin psykologisiin, sosiaalisiin ja taloudellisiin näkökohtiin.
<P>
On selvää, että näkökulman on oltava maailmanlaajuinen ei vain tutkimusta ja hoitoa vaan myös ennaltaehkäisyä koskevissa asioissa. Meidän on saavutettava kriittinen massa eli luotava edellytykset varmistaa se, että yhden henkilön tulos jää perinnöksi meille kaikille. Siksi on tärkeää perustaa eurooppalainen syöväntorjunnan kumppanuusohjelma, joka helpottaa tietojenvaihtoa ja koordinointia yksittäisten jäsenvaltioiden kesken. Verkostoissa tehtävän työn pitäisi koskea tutkimuksen ja terveyden ohella myös valistusta, ruokavaliota, viestintää ja ympäristöä. Sillä pitäisi pyrkiä kansalaisyhteiskunnan osallistumiseen ja vaikuttamiseen ja myös saamaan ihmiset ottamaan käyttöön terveet elintavat. Komission kunnianhimoinen tavoite vähentää neoplastisten sairauksien aiheuttamaa rasitetta 15 prosenttia vuoteen 2010 mennessä voidaan pitää realistisena vain, jos tätä menetelmää sovelletaan ja tuetaan myöntämällä sitä varten riittävä rahoitus.
<SPEAKER ID="784" NAME="Anneli Jäätteenmäki  " AFFILIATION="ALDE">
kirjallinen. - (FI) Mietintö komission tiedonannosta "syöväntorjunta: eurooppalainen kumppanuusohjelma" on erittäin tärkeä ja ajankohtainen. Syöpä on tällä hetkellä toiseksi suurin kuoleman ja sairastuvuuden syy Euroopassa. Yhteistyön ja resurssien lisääminen syövän tutkimuksessa sekä ennaltaehkäisevät toimenpiteet ovat erittäin tärkeitä. Jäsenvaltioiden on poistettava syöpävaaralliset kemikaalit markkinoilta ja ne on korvattava haitattomammilla. Ennaltaehkäisevät seulonnat ovat tarpeellisia ja tehokkaita ja niihin on varattava riittävästi rahaa. Tiedotuskampanjoita tulee suunnata myös koulutuslaitoksiin. Taistelussa syöpää vastaan tarvitaan selkeitä tavoitteita, joita komission ja jäsenmaiden tulee yhteisesti tavoitella. Komission ja jäsenmaiden on uskallettava sitoutua investoimaan tulevaisuuteen, syövän tutkimukseen ja ennaltaehkäisyyn, sillä pitkällä tähtäimellä säästetään sekä rahaa että ihmishenkiä.
<SPEAKER ID="620" NAME="Siiri Oviir  " AFFILIATION="ALDE">
kirjallinen. - (ET) Syöpä on erittäin kallis sairaus yhteiskunnalle. Se on sairaus, jonka diagnosointi ja hoito käyvät yhä kalliimmiksi ja joka usein aiheuttaa pitkäaikaista työkyvyttömyyttä, vammauttaa ja johtaa ennenaikaiseen kuolemaan. Lääketieteen monista saavutuksista huolimatta syövän leviäminen on maailmassa nykyään suorastaan valtavaa. Joka kolmannella eurooppalaisella diagnosoidaan hänen elinaikanaan syöpä, ja joka neljäs eurooppalainen kuolee tähän sairauteen. Jäsenvaltioilla ja erityisesti niiden kansallisilla syövänehkäisystrategioilla on tärkeä tehtävä sairauden leviämisen estäjinä. Koska syöväntorjunnassa on mahdollista päästä strategiassa suunniteltuihin tuloksiin vain pitkävaikutteisella ja johdonmukaisella toiminnalla, vetoan kaikkiin jäsenvaltioihin, etteivät ne nykyisessä talouskriisissä leikkaisi syöväntorjuntaan eivätkä primaari- ja sekundaaripreventioon osoitettuja määrärahoja. Kitsastelu tänään voi johtaa monenlaisiin kustannuksiin tulevaisuudessa. Ennalta ehkäisevillä menetelmillä on syöväntorjunnassa suuri merkitys, koska kolmannes syöpätapauksista voidaan välttää ennalta ehkäisevällä toiminnalla. Toinen ennalta ehkäisevää toimintaa koskeva tärkeä asia on mielestäni tietoisuuden lisääminen syövän sukupuolille ominaisista muodoista; meidän on nostettava näiden sairauksien ennaltaehkäisyä koskevia standardeja sekä kehitettävä seulontatutkimuksia. Puheenvuoroni lopuksi haluan sanoa, että olen tyytyväinen komission ehdotukseen käynnistää uudelleen syöväntorjuntaa koskevien toimenpiteiden toteuttamista kaudella 2009-2013 tarkoittava eurooppalaisen kumppanuusohjelman aloite, jolla pyritään tukemaan jäsenvaltioiden syöväntorjuntatoimia. Vain yhteisin toimin voimme saavuttaa menestystä syövän kaltaisen vihollisen torjunnassa.
