<CHAPTER ID="010">
Kansainvälinen kuolemanrangaistuksen vastainen päivä (keskustelu) 
<SPEAKER ID="025" NAME="Puhemies">
(IT) Esityslistalla on seuraavana neuvoston julkilausuma kansainvälisestä kuolemanrangaistuksen vastaisesta päivästä komission varapuheenjohtajan ja unionin ulkoasioiden ja turvallisuuspolitiikan korkean edustajan puolesta.
<P>
Ennen kuin annan puheenvuoron Olivier Chastelille, luen otteen Sakinehin lasten Euroopan parlamentin jäsenille osoittamasta kirjeestä. Kirje lähetettiin minulle AKI Internationalin välityksellä tarkoituksella samaan aikaan kun keskustelemme kansainvälisestä kuolemanrangaistuksen vastaisesta päivästä.
<P>
Ote kuuluu seuraavasti: "Haluamme kiittää teitä ponnistuksistanne ja siitä, että olette kiinnittäneet huomiotanne äitimme Sakinehin tapaukseen. Ensiksi haluamme pyytää teiltä moraalista tukea. Kansainvälinen yhteisö on ainoa toivomme, ja tästä syystä haluamme pyytää Euroopan parlamenttia ryhtymään päättäväisesti kaikkiin mahdollisiin toimiin äitimme auttamiseksi. Pyydämme, ettette hylkää meitä ja että kuulette avunpyyntömme. Lopuksi lähetämme teille mitä lämpimimmän tervehdyksemme toivoen samalla, että alkukantaiset rangaistukset, kuten kivittäminen ja hirttäminen, poistetaan lopullisesti käytöstä kaikkialla maailmassa."
<SPEAKER ID="026" NAME="Olivier Chastel" LANGUAGE="FR">
Arvoisa puhemies, hyvät parlamentin jäsenet, kuten puhemies juuri totesi, puhun parlamentille tänä kansainvälisenä ja myös eurooppalaisena kuolemanrangaistuksen vastaisena päivänä korkean edustajan Catherine Ashtonin puolesta.
<P>
Kuten tiedätte, kuolemanrangaistuksen käytön tilanne maailmalla on edelleen sekava. Toisaalta valtioiden laaja enemmistö puoltaa tällä hetkellä sen poistamista joko oikeudellisesti tai tosiasiallisesti, ja on rohkaisevaa huomata, että näiden valtioiden määrä kasvaa koko ajan. Parhaillaan voidaan todella nähdä, että useimmissa maissa kuolemanrangaistus pyritään selvästi poistamaan tai sitä pyritään rajoittamaan.
<P>
Toisaalta teloitusten ja kuolemanrangaistuksen täytäntöönpanoa koskevien menettelyjen määrä maailmalla on hälyttävä: vuonna 2009 ilmoitetuissa 5 679 teloituksessa oli 5 679 teloitusta liikaa. Kun 58 maata ja aluetta edelleen käyttää kuolemanrangaistusta, työmme ei ole vielä läheskään tehty.
<P>
Lisäksi me kaikki tiedämme, että siellä, missä kuolemanrangaistus pysyy voimassa, on vakavia ongelmia esimerkiksi sellaisten kansainvälisten sääntöjen ja vaatimusten noudattamisessa, jotka liittyvät kuolemantuomion rajoittamiseen vain kaikista vakavimpiin rikoksiin ja nuorisorikollisten jättämiseen sen soveltamisalan ulkopuolelle sekä oikeudenmukaisen oikeudenkäynnin takaamiseen.
<P>
Johtopäätös on selvä: tässä asiassa meillä ei ole mitään syytä olla tyytyväisiä itseemme. Tämän vuoksi meidän on käytettävä kaikki mahdollisia keinoja, myös diplomaattisia kanavia ja yleisölle tiedottamista, saavuttaaksemme tavoitteemme, ja tämän vuoksi korkea edustaja on asettanut omaksi ensisijaiseksi tavoitteekseen Euroopan unionin toiminnan kuolemanrangaistuksen poistamiseksi.
<P>
Mitä tämä tarkoittaa käytännössä? Tuleva Euroopan ulkosuhdehallinto voi varmasti luottaa siihen, että Euroopan unioni on jo nyt johtava elin kuolemanrangaistuksen vastaisessa taistelussa, mutta ulkosuhdehallinto on myös paras mahdollisuutemme käyttää koko potentiaaliamme.
<P>
Se vahvistaa huomattavasti kykyämme puhua yhteisellä äänellä, sillä sen avulla voimme ottaa käyttöön ja koota yhteen kaikki ne välineet, joita Euroopan unioni voi käyttää kuolemanrangaistuksen vastaisessa taistelussa.
<P>
Lisäksi Euroopan unioni kehittää edelleen sitä tapaa, jolla se yhdistää voimansa muiden kuolemanrangaistuksen poistamiseksi työskentelevien kansainvälisten ja monenvälisten organisaatioiden kanssa.
<P>
Yhdistyneiden Kansakuntien yleiskokouksen 65. istunnossa tänä syksynä annettavassa kuolemanrangaistuksen käytön keskeyttämistä koskevassa päätöslauselmassa olisi tuotava esiin eteneminen kohti kuolemanrangaistuksen yleistä poistamista. Päätöslauselmassa olisi vahvistettava ja laajennettava kuolemanrangaistuksen poistamiseen johtavaa kehitystä, joka on nähtävissä kaikkialla maailmassa. Euroopan unionin ja Euroopan neuvoston läheinen yhteistyö on toinen myönteinen asia taistelussamme kuolemanrangaistusta vastaan.
<P>
Tältä osin ja aivan erityisenä esimerkkinä totean, että aiomme yhdistää voimamme kannustaaksemme Valko-Venäjää poistamaan kuolemanrangaistuksen, etenkin järjestämällä Minskissä yhteisiä tapahtumia tänä kansainvälisenä päivänä.
<P>
Hyvät parlamentin jäsenet, koska pohjimmiltamme olemme sitä mieltä, että kuolemanrangaistuksen poistaminen on ihmisarvon suojelemisen ja ihmisoikeuksien kunnioittamisen kannalta ehdottoman tärkeää, vastustamme kuolemanrangaistuksen käyttöä kaikissa tapauksissa ja kaikissa olosuhteissa ja vaadimme edelleen sen yleistä poistamista.
<P>
Kuolemanrangaistuksen yleinen poistaminen on nyt ja myös jatkossa keskeinen tavoite ihmisoikeuksia koskevassa ulkoisessa toiminnassamme, ja siksi vahvistan nyt uudelleen Catherine Ashtonin puolesta, että pyrimme määrätietoisesti pitämään Euroopan unionin eturintamassa taistelussamme kuolemanrangaistuksen yleisen poistamisen puolesta.
<SPEAKER ID="027" NAME="Puhemies">
(IT) On selvennettävä, että puheenjohtajakokouksen ehdotuksen mukaisesti kukin poliittinen ryhmä esittää keskustelussa vain yhden puheenvuoron. Näin ollen catch-the-eye-menettelyn mukaista puheenvuoroa ei voida esittää. Se on vahinko, sillä keskustelu on todella tärkeä.
<SPEAKER ID="028" NAME="Eduard Kukan" LANGUAGE="EN">
Arvoisa puhemies, Euroopan unioni perustuu ihmisoikeuksien arvoihin ja niiden kunnioittamiseen, ja ihmisoikeuksia on puolustettava ja suojeltava jatkuvasti kaikkialla maailmassa. Oikeus elämään on näiden oikeuksien nimenomainen perusta. Kansainvälinen kuolemanrangaistuksen vastainen päivä muistuttaa meitä siitä, että maailmassa on edelleen maita, joissa käytetään kuolemanrangaistusta. Tämän vuoksi meidän on jatkettava ponnistuksiamme ja vahvistettava kamppailuamme tätä käytäntöä vastaan.
<P>
EU:n päättäväinen kuolemanrangaistuksen vastustaminen asettaa meidät tämän kamppailun eturintamaan. Koska Euroopan parlamentti on ensimmäinen näihin toimiin ryhtynyt EU:n toimielin, velvollisuutemme on pyrkiä vaikuttamaan muihin valtioihin, jotta kuolemanrangaistus poistetaan yleisesti.
<P>
Maailmanlaajuinen taistelu kuolemanrangaistusta vastaan on yksi Euroopan kansanpuolueen ryhmän ulkoisen ihmisoikeuspolitiikan ensisijaisista tavoitteista. EU:n pitäisi jatkuvasti lisätä tietoisuutta tästä asiasta ja tukea aloitteita, jotka voivat johtaa kuolemanrangaistuksen yleiseen poistamiseen.
<P>
Haluan myös pyytää, että korkea edustaja, komissio ja jäsenvaltiot kannustavat edelleen niitä maita, jotka eivät ole vielä ratifioineet kansalaisoikeuksia ja poliittisia oikeuksia koskevan kansainvälisen yleissopimuksen toista valinnaista pöytäkirjaa, allekirjoittamaan sen. Myös niiden maiden, jotka eivät ole ratifioineet Euroopan ihmisoikeussopimuksen 13. lisäpöytäkirjaa, olisi tehtävä niin.
<P>
Minun on valitettavasti todettava, että Valko-Venäjä on ainoa Euroopan maa, jossa kuolemanrangaistusta edelleen sovelletaan käytännössä. Meidän olisi tehtävä kaikkemme tämän tilanteen muuttamiseksi. EU:n olisi myös lakkaamatta lisättävä tietoisuutta kuolemanrangaistuksen poistamisesta sekä kahdenvälisissä neuvotteluissa että kansainvälisissä elimissä.
<P>
Lopuksi EU:n on myös annettava innoitusta muulle maailmalle. Nyt, kun kansainvälistä kuolemanrangaistuksen vastaista päivää vietetään vain muutaman päivän päästä, tuntuu olevan oikea hetki vahvistaa uudelleen, että tämä on kantamme.
<SPEAKER ID="029" NAME="Ana Gomes" LANGUAGE="PT">
Valko-Venäjä, Kiina, Iran, Saudi-Arabia ja Sudan: mitä yhteistä näillä mailla on ihmisoikeuksien kunnioittamisen ja perusoikeuksien alalla? Ne kaikki toteuttavat edelleen alkukantaista ja kauhistuttavaa käytäntöä, kuolemanrangaistusta. Joissakin maissa tätä julmaa menetelmää käytetään salaa, niin ettei kuolemanrangaistusta koskevia tilastoja edes julkaista, kuten esimerkiksi Kiinassa, Egyptissä, Iranissa, Malesiassa, Sudanissa, Thaimaassa ja Vietnamissa. Vain yhdessä Euroopan unionin jäsenvaltiossa kansallinen lainsäädäntö sallii edelleen kuolemanrangaistuksen poikkeustilanteessa tietyistä rikoksista, ja tässä päätöslauselmassa Euroopan parlamentti kehottaa Latviaa kumoamaan tämän lainsäädännön pikaisesti.
<P>
Parlamentti katsoo, että Euroopan unionin on hyödynnettävä kaikki tilaisuudet, joissa se voi edistää kuolemanrangaistuksen poistamista, etenkin kahdenvälisissä ja monenvälisissä huippukokouksissa ja tapaamisissa ja erityisesti Yhdistyneissä Kansakunnissa sekä neuvotellessaan kansainvälisistä sopimuksista virallisten vierailujen aikana tai kun se käy ulkoista toimintaa, yhteistyötä ja rahoitusapua koskevaa vuoropuhelua kolmansien maiden kanssa. Euroopan unionin jäsenvaltioiden on tärkeää pyrkiä soveltamaan Yhdistyneiden Kansakuntien yleiskokouksen päätöslauselmaa kuolemanrangaistuksen täytäntöönpanon yleismaailmallisesta keskeyttämisestä.
<P>
Korkean edustajan Catherine Ashtonin olisi määrättävä Euroopan ulkosuhdehallintoa edistämään aktiivisesti kuolemanrangaistuksen yleistä poistamista. Meillä on vielä pitkä matka kuljettavana. Kaikesta huolimatta tällä hetkellä jo 154 maata on luopunut kuolemanrangaistuksesta oikeudellisesti tai tosiasiallisesti.
<P>
Euroopan unionin valtuuskunnissa on oltava riittävä määrä virkamiehiä, jotka ovat erikoistuneet ihmisoikeuksiin ja tavoittelevat omistautuneesti kuolemanrangaistuksen yleistä poistamista. Kehotan korkeaa edustajaa perustamaan järjestelmän, jonka avulla voidaan nimetä kaikki kuolemaan tuomitut EU:n kansalaiset missä tahansa maassa, ja ottamaan käyttöön kaikki keinot, jotta heidät voidaan pelastaa teloitukselta. Asiaa koskevan EU:n sisäisen politiikan osalta parlamentti toivoo, että ensi vuodeksi suunniteltu kuolemanrangaistusta käsittelevien Euroopan unionin direktiivien uudelleentarkastelu toteutuu pian.
<P>
Ulkopolitiikassa unionin on täytettävä perusoikeuskirjan mukainen velvoitteensa varmistaa, ettei ketään karkoteta tai luovuteta maahan, jossa hän voi saada kuolemantuomion, sekä varmistettava, etteivät mitkään tietojenvaihtoa koskevien kansainvälisten sopimusten nojalla kolmansiin maihin lähetettävät tiedot saata ketään vaaraan tulla tuomituksi kuolemaan.
<P>
Euroopan parlamentti tekee päätöslauselmassa selväksi, että se pitää vastenmielisenä tämän rangaistuskeinon julmimpia muotoja, esimerkiksi kivittämistä. Päätöslauselmaan on lisätty muutaman kotimaassaan kuolemaan tuomitun miehen ja naisen nimi: pelastakoon sivistyksen ja myötätunnon valo heidän henkensä. Näin ollen parlamentti pyytää komissiota tekemään kaikkensa pelastaakseen heidät.
<SPEAKER ID="030" NAME="Marietje Schaake" LANGUAGE="EN">
Arvoisa puhemies, olen todella ylpeä siitä, että kuolemanrangaistuksesta luopuneena arvoyhteisönä Euroopan unioni on sitoutunut vahvasti toimimaan maailmanlaajuisesti kuolemanrangaistuksen poistamiseksi.
<P>
Ehdokasvaltioiden kanssa käytävissä neuvotteluissa ja muiden maiden kanssa käymässämme vuoropuhelussa, olipa kysymyksessä sitten Yhdysvallat tai Iran, vaadimme johdonmukaisesti tämän kaikkein epäinhimillisimmän rangaistuksen poistamista joko oikeudellisesti tai tosiasiallisesti. Kuolemanrangaistuksen vaikutusta rikosten ennaltaehkäisyyn ei ole edes todistettu. Tästä syystä sen käyttäminen on entistäkin kiistanalaisempaa. Vaikka kaikkein vakavimmista rikoksista ei saakaan jättää rankaisematta, kuolemanrangaistus loukkaa jo sinänsä ihmisoikeuksiin kuuluvaa oikeutta elämään sellaisena kuin se on vahvistettu ihmisoikeuksien yleismaailmallisessa julistuksessa.
<P>
Uskomme siihen, että rikoksista on asetettava syytteeseen kansainvälisen oikeuden nojalla, mutta se on tehtävä aina oikeudenmukaisen oikeudenkäynnin ja asianmukaisen menettelyn mukaisesti. Näin tehdään aivan liian harvoin, ja Yhdistyneet Kansakunnat on joka tapauksessa vahvistanut, etteivät huumerikokset ole kaikkein vakavimpia rikoksia.
<P>
Yhdistyneet Kansakunnat on myös puolustanut kuolemanrangaistuksen täytäntöönpanon keskeyttämistä, ja tämä on tärkeä kannanotto. Samanaikaisesti YK taistelee uskottavuutensa puolesta, koska Iran on naisten oikeuksien neuvoston jäsen.
<P>
EU:n on edelleen puhuttava yhteisellä äänellä ja toimittava strategisemmin käsitellessään kuolemanrangaistuksen poistamisen kaltaisia tärkeitä ihmisoikeusaiheita.
<P>
Kiinan ja EU:n kulttuuriaiheinen huippukokous on käynnissä juuri nyt täällä Brysselissä. Tämä on tärkeä edistysaskel, johon on suhtauduttava myönteisesti, mutta emme voi myöskään olla välittämättä siitä, että Kiinalla on maailmanennätys kuolemanrangaistusten määrässä, emmekä edes tiedä niiden todellista määrää, koska Kiinan tiedotus ei ole avointa ja tiettyjä ihmisiä ei virallisesti ole olemassa. Kun puhutaan nuorten teloittamisesta, Kiinan edelle menee vain Iran, eikä lasten tappamista voida oikeuttaa missään olosuhteissa. Kulttuurin juhlistaminen muistuttaa meitä erittäin tärkeästä ilmaisunvapaudesta, mutta liian monet ihmiset ympäri maailmaa saavat kuolemantuomion tai elävät sen pelossa julki lausumiensa sanojen vuoksi.
<P>
EU:n olisi myös kannettava vastuunsa ja tarjottava suojaa sellaisista maista tuleville ihmisille, joissa käytetään kuolemanrangaistusta. Suojakaupunkeja koskeva ohjelma olisi käynnistettävä mahdollisimman pian.
<SPEAKER ID="031" NAME="Barbara Lochbihler" LANGUAGE="DE">
Arvoisa puhemies, vuotuinen kuolemanrangaistusten vastainen päätöslauselma on todella vaikuttava esimerkki siitä, miten paljon EU tekee ja on tehnyt kamppaillessaan kuolemanrangaistuksen poistamiseksi kaikkialta maailmasta. Myönnän, että teloituksia tehdään edelleen liian paljon - todella paljon - kuten komission varapuheenjohtajan edustaja totesi. Emme saa kuitenkaan unohtaa, että maailmanlaajuinen taistelu kuolemanrangaistusta vastaan on ollut menestyksekäs. Tällä hetkellä on vain 43 maata, jotka antavat kuolemantuomioita. EU on kansainvälisesti yksi tärkeimmistä aktiivisista toimijoista, jotka vievät tätä taistelua eteenpäin ja myös sisällyttävät sen kaikkiin kahdenvälisiin suhteisiin, eikä meillä ole varaa vähentää ponnistuksiamme.
<P>
Meidän pitäisi ehkä harkita hieman kohdennetumpaa menettelytapaa, sillä eri mailla ja eri hallituksilla on erilaiset rakenteet, ja meidän olisi ehkä sovellettava niihin erilaisia strategioita. Strategia olisi erilainen Japanissa, jossa johtavat poliitikot taistelevat vaaleissa ja käyttävät kuolemanrangaistusta mahdollisimman usein. Siellä tarvitaan erilaista strategiaa kuin Iranissa tai Valko-Venäjällä. Meidän on ehkä edettävä askel kerrallaan, esimerkiksi supistamalla sitä kohderyhmää, jolle kuolemantuomio voidaan langettaa, jättäen sen ulkopuolelle esimerkiksi alaikäiset ja oppimisvaikeuksista kärsivät, tai vähentämällä niitä rikoksia, joista kuolemantuomio voidaan langettaa. Esimerkiksi Kiinassa ihmisiä voidaan edelleen teloittaa puhtaasti omaisuuteen kohdistuvista rikoksista. Nämä voisivat olla välietappeja edetessämme kohti todellista päämääräämme, joka on kuolemanrangaistuksen poistaminen kokonaan. EU:n on ehkä hieman kehitettävä lähestymistapaansa.
<P>
Vaikka soveltaisimmekin erilaista lähestymistapaa eri maihin, emme kuitenkaan voi tehdä sitä, että sovellamme kuolemanrangaistusta edelleen käyttäviin maihin erilaisia normeja ja esitämme niille erilaisia vaatimuksia.
<P>
Tämänvuotisessa kuolemanrangaistuksen vastaisessa päätöslauselmassa keskitytään erityisesti Yhdysvaltoihin. Haluan esitellä teille esimerkkinä yhden tapauksen. Se on Mumia Abu-Jamalin tapaus. Hän on ollut kuolemaan tuomittuna yli 20 vuoden ajan. Hän ei ole rikas, hän on afroamerikkalainen, ja rikoksen tekohetkellä hän oli toimittaja, jonka ajatukset ja kirjoitukset olivat poliittisesti radikaaleja. Esiin on tullut hänen oikeudenkäyntiinsä liittyviä perusteltuja epäilyjä ja puutteita. Pyydän tässä tapauksessa EU:ta tekemään kaikkensa ja käyttämään kaikkia mahdollisia keinoja sen varmistamiseksi, ettei kuolemanrangaistusta panna täytäntöön ja että hän saa oikeudenmukaisen oikeudenkäynnin.
<SPEAKER ID="032" NAME="Sajjad Karim">
ECR-ryhmän puolesta. - (EN) Arvoisa puhemies, vaikka puhunkin ECR-ryhmän puolesta, huomioni perustuvat täysin omaan vakaumukseeni. Olen tyytyväinen tähän keskusteluun, jota käymme tänään täällä parlamentissa, sillä se osoittaa hyvin selkeästi meidän sitoutumistamme unionimme perusarvoon.
<P>
Viime vuonna valtiot teloittivat ainakin 714 ihmistä. Kiina ei ole mukana näissä laskuissa, sillä se ei anna avoimesti asiaa koskevia tietoja. Monissa valtioissa, joissa kuolemanrangaistusta käytetään edelleen rangaistuskeinona, ei ole järjestelmiä, joiden avulla voitaisiin tarjota oikeudenmukainen oikeudenkäynti niille, joita syytetään kuolemanrangaistukseen johtavista rikoksista. Ero niiden maiden, joilla on valta määrätä kuolemanrangaistus ja jotka myös käyttävät sitä, ja niiden maiden välillä, joilla on valta määrätä kuolemanrangaistus mutta joissa sitä ei todellisuudessa panna täytäntöön, ei ole niin merkittävä kuin voisi luulla. Aiemmin mainitsemaani lukuun eivät sisälly ne, jotka istuvat odottaen, mikä heidän kohtalonsa mahtaa olla, ja joista monet ovat itse asiassa syyttömiä ja joille ei ole annettu mahdollisuutta oikeudenmukaiseen oikeudenkäyntiin.
<P>
Tämä keskustelu on siis hyvin henkilökohtainen. Kysymys ei ole vain niistä, jotka saavat tuomion ja kuolemanrangaistuksen, vaan heidän lisäkseen niistä monista muista, joita tämä asia koskee, heidän perheistään ja niin monesta muusta ihmisestä yhteiskunnassamme, vain sen vuoksi, että nämä ihmiset teloitetaan ilman mahdollisuutta oikeudenmukaiseen oikeudenkäyntiin. Meidän olisi keskityttävä tutkimaan myös näitä tapauksia.
<SPEAKER ID="033" NAME="Søren Bo Søndergaard" LANGUAGE="DA">
Arvoisa puhemies, tänään keskustelumme aiheena olevassa päätöslauselmassa tuodaan julki ehdoton vatsalauseemme kuolemanrangaistukselle. Valtiot eivät vain voi mitenkään puolustella sitä, että ne tuhoavat kylmästi ja tietoisesti omassa valvonnassaan puolustuskyvyttömiä ihmisiä. Tämän vuoksi kuolemanrangaistus on itsessään rikos. Monesti se on kuitenkin vielä enemmän kuin rikos. Kun kuolemaan tuomitut ihmiset joutuvat odottamaan hirvittävissä olosuhteissa vuosikausia, kuolemanrangaistus on myös yksi kidutuksen muoto. Kun kuolemanrangaistuksella halutaan pelotella ihmisiä olemaan nousematta sortoa ja diktatuuria vastaan, kuten olemme nähneet tapahtuvan esimerkiksi Iranissa, kuolemanrangaistus on myös yksi terrorismin muoto.
<P>
Kuten Barbara Lochbihler aivan oikein totesi, afroamerikkalainen toimittaja Mumia Abu-Jamal on nykyisin kuolemanrangaistuksen vastaisen taistelun symboli - "äänettömien ääni", joksi häntä kutsuttiin, kun häntä syytettiin vuonna 1981 valkoisen poliisin murhasta ja kun hänet tuomittiin kuolemaan. Tämän mies on odottanut kuolemanrangaistuksen täytäntöönpanoa lähes 30 vuoden ajan sellaisen oikeudenkäynnin jälkeen, jossa tehtiin virheitä, jossa oli puutteita ja johon liittyi rasistisia piirteitä. Tämän vuoksi on sopivaa korostaa päätöslauselmassa myös Mumia Abu-Jamalin tapausta yhtenä niistä erityistapauksista, joihin EU:n edustajien on keskityttävä tulevalla kaudella ottamalla tapaus esiin Yhdysvaltojen viranomaisten, Yhdysvaltojen hallituksen ja tietenkin myös Yhdysvaltojen presidentin kanssa. Tämä esimerkki on aivan yhtä tärkeä, sillä se koskee Yhdysvaltoja, joka on tietenkin EU:n liittolainen monella alalla - itse asiassa tämä on ehkä tärkeämpi, sillä kuolemanrangaistuksen vastaisessa taistelussa ei ole sijaa kaksinaismoralismille. Kuolemanrangaistuksen vastaisessa taistelussa voidaan soveltaa vain yhtä moraalikäsitystä: se on ehdoton "ei" kuolemanrangaistukselle.
<SPEAKER ID="034" NAME="Mara Bizzotto" LANGUAGE="IT">
Arvoisa puhemies, hyvät kollegat, me kaikki olemme samaa mieltä siitä, että Euroopan unionin on käytettävä moraalista ja poliittista vaikutusvaltaansa pyrkiessään edistämään kuolemanrangaistuksen poistamista. Jotta emme kuitenkaan jäisi vain abstraktien julistusten tasolle, Euroopan unionin on todella alettava käyttää käytössään olevia erityisiä välineitä.
<P>
Euroopan unionin on esimerkiksi muistettava, että ne monet kolmannet maat, joissa kuolemanrangaistusta käytetään edelleen sen julmimmissa ja raaimmissa muodoissa, ovat maita, joiden kanssa unioni on tehnyt kannattavia talous- ja kauppasopimuksia. Euroopan unionin on ennen kaikkea muistutettava näitä maita siitä, että allekirjoittaessaan tällaisia sopimuksia ne ovat sitoutuneet noudattamaan perusoikeuksiin liittyviä vähimmäisvaatimuksia. Tämä vaatimus sivuutetaan järjestelmällisesti samalla kun unioni katsoo toisaalle.
<P>
Alkakaamme siis puhua Kiinan, Egyptin, Intian, Pakistanin, Jemenin, Bangladeshin ja muiden maiden kanssa kuolemanrangaistuksesta selvästi ja pakottakaamme nämä maat täyttämään ne ihmisarvon kunnioittamista koskevat lupaukset, joita ne ovat antaneet. Toistaiseksi Euroopan unioni on vain saarnannut. Voimme vain toivoa, että se alkaa siirtyä sanoista tekoihin mahdollisimman pian, sillä valitettavasti se ei useinkaan ole vielä onnistunut tekemään niin.
<SPEAKER ID="035" NAME="Bruno Gollnisch" AFFILIATION="NI">
(FR) Arvoisa puhemies, hyvät kollegat, kahdeksatta kansainvälistä kuolemanrangaistuksen vastaista päivää varten minulla on ajatus kaikille niille, jotka eivät ole säästyneet kuolemalta: niille 200 000 viattomalle syntymättömälle lapselle, joista Ranskassa hankkiudutaan eroon joka vuosi, Natasha Mougelialle, 29-vuotiaalle nuorelle naiselle, jonka rikoksen uusija murhasi muutama viikko sitten ruuvitaltalla, sille nelivuotiaalle lapselle, jonka kurkku viillettiin muutama päivä sitten lähellä kotiani Meyzieussa, sille iäkkäälle herrasmiehelle, jota jo aiemmin puukotuksista syytetty mies puukotti tammikuussa, niille 600-700 viattomalle ihmiselle, jotka kuolevat vuosittain Ranskassa, ja niille monille tuhansille muille Euroopassa ja muualla maailmassa, Marie-Christine Hodeaulle, Nelly Cremelille, Anne-Lorraine Schmittille ja niin monille heidän kaltaisilleen, joiden ainoa rikos oli osua eräänä päivänä sellaisen rikollisen tielle, joka oli oikeuden päätöksellä vapautettu ensimmäisen hirvittävän rikoksensa jälkeen, kaikille Dutroux'n, Evrardin ja Fourniret'n kaltaisten rikollisten uhreille, joiden elämä on lopullisesti tuhottu, ellei sitten lopullisesti päätetty, sekä niille, jotka kuolivat Lontoossa, Madridissa ja muualla sokean terrorismin uhreina.
<P>
Ajattelen heitä, sillä kukaan ei järjestä kansainvälistä päivää uhreille, mutta niitä järjestetään kyllä heidän teloittajilleen, jotka toisinaan todella ansaitsevat kuolla.
<P>
Oikeusvaltioperiaatetta noudattavassa valtiossa, ja vain tällaisessa valtiossa, kuolemanrangaistus ei ole valtion rikos. Se auttaa suojelemaan yhteiskuntaa ja kansalaisia sellaisia rikollisia vatsaan, joille kuolemanrangaistus on toisinaan ainoa keino hyvittää rikoksensa.
<SPEAKER ID="036" NAME="Olivier Chastel" LANGUAGE="FR">
Arvoisa puhemies, hyvät parlamentin jäsenet, voin vain kiittää teitä puheenvuoroistanne, sillä lähes kaikki niistä tukevat toimiamme. On selvää, miten tärkeänä Euroopan unionin on meidän kaikkien mielestä pidettävä tätä kuolemanrangaistuksen poistamiseen tähtäävää toimintaa.
<P>
Kuten aiemmin totesin, ja toistan tämän vielä kerran, korkea edustaja Catherine Ashton on asettanut tämän omaksi ensisijaiseksi tavoitteekseen.
<P>
Toivomme vilpittömästi, että kuten jo totesin, Euroopan unioni pääsee kumppaneidensa kanssa tyydyttävään tulokseen Yhdistyneiden Kansakuntien 65. yleiskokouksessa sellaisen päätöslauselman avulla, jolla vahvistetaan entisestään kuolemanrangaistuksen täytäntöönpanon yleiseen keskeyttämiseen pyrkivää toimintaa.
<P>
Koska pohjimmiltamme olemme sitä mieltä, että kuolemanrangaistuksen poistaminen on ihmisarvon suojelemisen ja ihmisoikeuksien kunnioittamisen kannalta ehdottoman tärkeää, vastustamme kuolemanrangaistuksen käyttöä kaikissa tapauksissa ja, toistan, kaikissa olosuhteissa ja vaadimme jatkossakin sen yleistä poistamista.
<P>
Kuten aiemmin totesin, johtopäätös tässä asiassa on selvä: meillä ei ole aihetta itsetyytyväisyyteen, ja sen vuoksi käytämme kaikkia mahdollisia keinoja saavuttaaksemme päämäärämme.
<SPEAKER ID="037" NAME="Puhemies">
(IT) Olen vastaanottanut viisi työjärjestyksen 110 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan torstaina 7. lokakuuta 2010.
<P>
Kirjalliset lausumat (työjärjestyksen 149 artikla)
<SPEAKER ID="038" NAME="Elena Oana Antonescu" LANGUAGE="RO">
Kuolemanrangaistus loukkaa ihmisen perusoikeutta elämään, eikä sillä ole minkäänlaista oikeutusta. Monet tutkimukset ovat osoittaneet, että kuolemanrangaistuksella ei ole vaikutusta väkivaltarikosten kehitykseen. Tämän vuoksi haluan painottaa, että Euroopan unionin ja koko maailman on ryhdyttävä yhtenäisiin toimenpiteisiin, joilla kuolemanrangaistus pyritään yleisesti poistamaan valtioista, joissa sitä vielä usein käytetään, sekä estämään kuolemanrangaistuksen uudelleen käyttöön ottamisen. Vuoden 2009 lopussa 43 maan hallitukset olivat säilyttäneet tämän rangaistuksen, ja yksi niistä on eurooppalainen. Todellisen tilanteen pitäisi antaa meille ajattelun aihetta. Meillä on vaikutusvaltaa suostutella kaikki maailman hallitukset ja kansalaiset luopumaan tämän kidutuskeinon käytöstä, jota ihmisoikeuksia kunnioittavat maat eivät voi hyväksyä. Tämä on ensisijainen tavoite, joka voidaan saavuttaa ainoastaan tiiviin valtioiden välisen yhteistyön, tiedotuksen ja koulutuksen avulla. Olen tyytyväinen kansainvälistä kuolemanrangaistuksen vastaista päivää koskevaan Euroopan parlamentin päätöslauselmaan, jossa korostetaan, että kuolemanrangaistuksen poistaminen kokonaan on yksi Euroopan unionin tärkeimmistä tavoitteista ihmisoikeuksien alalla.
<SPEAKER ID="999" NAME="Proinsias De Rossa" AFFILIATION="S&amp;D">
kirjallinen. - (EN) Kuolemanrangaistus on kaikkein julmin, epäinhimillisin ja halventavin rangaistus. Meidän on todellakin syytä muistaa, että kuolemanrangaistus koskee ennen kaikkea kovaosaisia ihmisiä. Vastustan kuolemanrangaistusta kaikissa tapauksissa ja kaikissa olosuhteissa ja haluan korostaa, että kuolemanrangaistuksen poistaminen auttaa lisäämään ihmisarvoa ja parantamaan asteittain ihmisoikeustilannetta. Päätöslauselma esitetään samaan aikaan kun vietämme eurooppalaista ja kansainvälistä kuolemanrangaistuksen vastaista päivää, eli 10. lokakuuta. EU on johtava institutionaalinen toimija ja merkittävä avunantaja maailmanlaajuisessa taistelussa kuolemanrangaistusta vastaan, ja EU:n toiminta tällä alalla on yksi sen ulkoisen ihmisoikeuspolitiikan tärkeimmistä painopisteistä. Yhdistyneissä Kansakunnissa EU on kannattanut onnistuneesti vuodesta 1997 alkaen ihmisoikeuskomission (UNCHR) vuotuista päätöslauselmaa, jossa vaaditaan kuolemanrangaistuksen poistamista ja sitä odottaessa kuolemanrangaistuksen täytäntöönpanon keskeyttämistä. Kehotan EU:n toimielimiä lisäämään ponnistuksiaan ja turvautumaan kaikkiin käytettävissään oleviin diplomaattisiin ja kehitysyhteistyöhön liittyviin keinoihin pyrkiessään poistamaan kuolemantuomion.
<SPEAKER ID="998" NAME="Anneli Jäätteenmäki" LANGUAGE="FI">
Kuolemanrangaistus on peruuttamaton ja ihmisoikeuksia loukkaava epäinhimillinen rangaistus. Se on julma ja ihmisarvoa alentava rangaistus, johon voidaan tuomita syytön henkilö. Kuolemanrangaistuksen ei ole todistettu ehkäisevän tai vähentävän rikollisuutta merkittävästi. Onkin erittäin valitettavaa, että se on käytössä yhä 43 maassa. Herra Puheenjohtaja! Kuolemanrangaistuksen kieltäminen on yksi Euroopan unionin ihmisoikeuspolitiikan painopistealueista. Olen iloinen, että tänään kansainvälisenä kuolemanrangaistuksen vastaisena päivänä europarlamentti ottaa tiukasti kantaa kuolemanrangaistusta vastaan. Teloitukset on kiellettävä kaikkialla maailmassa. Niitä ei voida pitää oikeudentyönä missään olosuhteissa. Kiitos!
<SPEAKER ID="039" NAME="Monica Luisa Macovei" LANGUAGE="EN">
Viettäessämme kansainvälistä ja eurooppalaista kuolemanrangaistuksen vastaista päivää muistutan, että parlamentti vastustaa kuolemanrangaistusta yksimielisesti. Tämä johtuu siitä, että kuolemanrangaistus jäytää perusihmisarvoa ja on ristiriidassa kansainvälisen ihmisoikeuslainsäädännön kanssa. Tutkimusten mukaan ei ole todisteita siitä, että kuolemanrangaistuksella olisi merkittävä ennaltaehkäisevä vaikutus rikoksiin, mutta sen vaikutukset huono-osaisiin ovat suhteettomat. Näistä tosiasioista huolimatta koko maailmassa on yli 20 000 kuolemaan tuomittua ihmistä, joista kymmenet ovat EU:n kansalaisia. Parlamentin on jatkettava teloitusten vastustamista kaikissa olosuhteissa ja kannatettava sitä, että kuolemanrangaistuksen täytäntöönpano keskeytetään yleismaailmallisesti ja ehdoitta. Meidän on myös kannustettava valtioita antamaan tarkkoja ja virallisia tilastotietoja kuolemanrangaistuksen käytöstään. Sopimustemme nojalla parlamentin on annettava suostumuksensa kolmansien maiden kanssa tehtäville sopimuksille. Näin tehdessämme meidän on muistettava näiden maiden suhtautuminen kuolemanrangaistukseen.
<SPEAKER ID="997" NAME="Kristiina Ojuland" LANGUAGE="EN">
Kansainvälinen kuolemanrangaistuksen vastainen päivä on tärkeä asia, joka muistuttaa meitä siitä valitettavasta tosiasiasta, että 43 maata käyttää yhä kuolemanrangaistusta. Olen täysin samaa mieltä puhemies Jerzy Buzekin kanssa, kun hän totesi täysistunnon alussa, ettei kuolemanrangaistusta voida koskaan pitää oikeudenmukaisena tekona. Olen tyytyväinen Euroopan parlamentin päätöslauselmaan, jossa toistetaan, että Euroopan unioni on sitoutunut kuolemanrangaistuksen poistamiseen kaikkialla, ja vaaditaan kuolemanrangaistusta soveltavia valtioita välittömästi keskeyttämään teloitusten täytäntöönpanon. Haluaisin kuitenkin, että tämä monisanainen sitoumus näkyisi konkreettisemmin Euroopan unionin ja sen jäsenvaltioiden varsinaisissa kolmansia maita koskevissa menettelytavoissa. Asian tärkeyttä kannattaa korostaa joka vuosi 10. lokakuuta, mutta meidän on tehtävä enemmän, jotta myös todellista edistystä tapahtuisi. Euroopan unionin on toimittava yhtenäisesti ja pidettävä kuolemanrangaistuksen poistaminen asialistallaan todellisena painopisteenä, jotta se voi täyttää roolinsa ihmisoikeuksien ja ihmisarvon soihdunkantajana.
<SPEAKER ID="040" NAME="Justas Vincas Paleckis" LANGUAGE="LT">
Tällä hetkellä kuolemanrangaistusta käytetään 43 maassa. Useimmat kuolemantuomiot pannaan täytäntöön Kiinassa, Iranissa ja Irakissa. Yksinomaan Kiinassa langetetaan 5 000 kuolemantuomiota tai toteutetaan 88 prosenttia kaikista maailman teloituksista. Myös joissakin EU:n jäsenvaltioissa kansalaisten enemmistö kannattaa kuolemanrangaistusta. Tällaisia maita on maailmassa enemmänkin. Pääasiallinen perustelu on se, että tällainen rangaistus toimii ilmeisesti pelotteena mahdollisille rikollisille ja vähentää rikollisuutta. Tilastot kertovat kuitenkin muuta. Olen samaa mieltä tämän päätöslauselman kanssa, sillä mielestäni kuolemanrangaistuksessa käytettävät välineet kuuluvat museoon. On perusteltua vaatia Valko-Venäjää - viimeistä Euroopan maata, joka käyttää kuolemanrangaistusta - luopumaan tästä käytännöstä mahdollisimman pian. Tässä maassa teloitukset ovat edelleen valtion salaisuuksia. Kuolemaan tuomittujen sukulaiset eivät tiedä, ovatko tuomitut vielä elossa vai eivät, sillä teloitettujen ruumiita ei palauteta heidän vanhemmilleen tai lapsilleen.
<SPEAKER ID="996" NAME="Cristian Dan Preda" LANGUAGE="RO">
Vaikka kuolemanrangaistuksen vastainen kampanja on jo yksi Euroopan unionin ihmisoikeuspolitiikan painopisteistä, uuden Euroopan ulkosuhdehallinnon perustaminen tarjoaa meille hyvän tilaisuuden toistaa, miten tärkeänä EU tätä asiaa pitää. Jotta voidaan toteuttaa tehokasta kampanjaa, on tärkeää, että erotamme toisistaan tietyissä maissa aikaan saadun edistymisen ja toisissa maissa vallitsevan kriittisen tilanteen. Vaikka siis olemmekin huolissamme siitä, että kuolemanrangaistusta sovelletaan edelleen Yhdysvalloissa, meidän on kuitenkin myönnettävä, että viimeisten kymmenen vuoden aikana teloitusten määrä on vähentynyt Yhdysvalloissa 60 prosenttia. Toisaalta meidän on tuomittava jyrkästi Kiinan hallitus, joka on teloittanut vuonna 2009 enemmän ihmisiä kuin koko muu maailma yhteensä. Pidän ehdottoman valitettavana sitä, että kun vuonna 2009 ensimmäistä kertaa Euroopan nykyhistoriassa kenellekään ei langetettu kuolemantuomiota, Valko-Venäjän viranomaiset ovat nyt tuominneet kuolemaan kaksi ihmistä, jotka todennäköisesti teloitetaan tämän vuoden aikana. Lopuksi olen puhemies Buzekin tavoin sitä mieltä, ettei kuolemanrangaistusta voida missään olosuhteissa pitää oikeudenmukaisena tekona.
<SPEAKER ID="041" NAME="Joanna Senyszyn" LANGUAGE="PL">
Kuolemanrangaistuksen käyttö perustuu siihen virheelliseen uskomukseen, että tuomion ankaruus estää muita tekemästä rikoksia. Todellisuudessa rangaistuksen ennaltaehkäisevää vaikutusta ei määritä rangaistuksen ankaruus vaan sen väistämättömyys. Sen vuoksi on tärkeää, että on olemassa tehokas järjestelmä rikollisten kiinni saamiseksi ja syytteeseen panemiseksi. On tärkeää, että lakia rikkovat ymmärtävät, että heidät pidätetään ja että heitä rangaistaan.
<P>
Vuonna 2009 teloituksia tehtiin eniten Kiinassa, Iranissa, Saudi-Arabiassa, Pohjois-Koreassa ja Yhdysvalloissa. Kuolemanrangaistuksen käytön ei ole todettu vähentävän kaikkein vakavimpien rikosten esiintyvyyttä. Tämän vuoksi sivistyneet maat luopuivat yhteiskunnallisen kehityksensä aikana kuolemanrangaistuksen käytöstä, kun ne olivat ensin luopuneet tämän rangaistuksen tietyistä muodoista, kuten murskaamisesta pyörään sidottuna, hevosten avulla tapahtuvasta silpomisesta, roviolla polttamisesta ja seivästämisestä. Nämä ovat nimittäin käytäntöjä, jotka päästävät kaikkein alkukantaisimmat vaistot valloilleen ja joilla on raaistava vaikutus yhteiskuntaan.
<P>
Puolassa oikeistolaiset konservatiivipuolueet, joiden mielestä maan hallinnointi ja yhteiskunnan pelottelu tarkoittavat samaa asiaa, kannattavat kuolemanrangaistuksen uudelleen käyttöön ottamista. Tällaiset menetelmät herättävät yhteiskunnassa pelkoa ja epävarmuutta siitä, mitä huomenna tapahtuu, ja tämä puolestaan johtaa entistä suurempaan julmuuteen ja rikollisuuteen. Kuolemanrangaistuksella on siis päinvastainen vaikutus kuin mihin sillä pyritään. Siksi on tärkeää valistaa ihmisiä tästä asiasta asianmukaisella tavalla ja lisätä yhteiskunnan tietoisuutta siitä, ettei kuolemanrangaistuksella ratkaista kaikkein vakavimpiin rikoksiin liittyvää ongelmaa.
<SPEAKER ID="042" NAME="Csaba Sógor" LANGUAGE="HU">
Kuolemanrangaistus on julistettu laittomaksi Euroopan neuvoston jäsenvaltioissa ja näin ollen kaikissa EU:n 27 jäsenvaltiossa, mutta monissa maailman maissa se on edelleen yleinen käytäntö. Surullista on se, että monessa tapauksessa kuolemantuomiota ei langeteta yleisistä rikoksista vaan poliittisten tai uskonnollisten näkemysten jatkuvasta ja rohkeasta ilmaisemisesta tai kulttuuriin liittyvien tapojen rikkomisesta. Euroopan unioni on myöntänyt, ettei se voi säätää lakeja, jotka sallivat ihmishengen päättämisen väkivaltaisin keinoin. On tullut aika, että EU puolustaa tätä viisaasti myönnettyä asiaa ja levittää sitä maailmalla niihin maihin, joissa ei tällä hetkellä ajatella samalla tavalla. Kulttuurinen monimuotoisuus ja erilaiset maailmankuvat ovat lähteenä sivilisaation rikastumiselle, eikä mikään laki voi oikeuttaa kuolemanrangaistuksen käyttöä.
<SPEAKER ID="043" NAME="Róża Gräfin von Thun und Hohenstein" LANGUAGE="PL">
Jos sallitte, että siteeraan suurta puolalaista filosofia Barbara Skargaa, valitettavasti "ihminen ei ole kaunis eläin". Meidän Euroopan unionin vapaiden ja demokraattisten jäsenvaltioiden kansalaisten joukossa on monia, jotka kannattavat kuolemanrangaistusta. Tämä on hirvittävää mutta totta.
<P>
Onneksi kuolemanrangaistus ei sisälly Euroopan unionin lainsäädäntöön eikä yksikään unioniin kuuluva hallitus, ei edes kaikkein populistisin hallitus, voi ottaa sitä käyttöön. Kun otetaan huomioon Euroopan unionin arvot ja se, miten se näitä arvojaan puolustaa, EU:n olisi kuitenkin laajennettava vaikutusvaltaansa muihin maihin, niin kuin se todella haluaakin tehdä. Sen vuoksi on tärkeää, että toimimme maailmanlaajuisesti. Puheenjohtajavaltio Belgian ehdottama kansainvälinen kuolemanrangaistuksen vastainen päivä voi olla askel tähän suuntaan. Toivon, että näin kiinnitetään huomiotamme tähän tärkeään asiaan ja vahvistetaan jokaisen ihmisen kunnioittamista ja että näin lisätään myös vastuutamme ihmisoikeusnormien täyttämisestä Euroopan unionissa sekä niissä maailman maissa, joissa kuolemanrangaistus on käytössä.
<SPEAKER ID="044" NAME="Zbigniew Ziobro" LANGUAGE="PL">
Euroopan unioni on ottanut käyttöön kuolemanrangaistuksen käyttöä koskevan kiellon. Tämä on Euroopan maissa toteutetun prosessin lopputulos, vaikka maanosassamme on edelleen monia kuolemanrangaistuksen kannattajia. Mielestäni Euroopan parlamentin tehtävä ei ole esittää kantaa kuolemanrangaistuksen rikoksia ennaltaehkäisevästä vaikutuksesta etenkään sen vuoksi, että monet enimmäkseen yhdysvaltalaisissa yliopistoissa äskettäin tehdyt tutkimukset osoittavat, että kuolemanrangaistuksella on ennaltaehkäisevä vaikutus. Meidän tehtävämme on varmistaa ja taata, että yhteiskuntamme ovat turvallisia.
<P>
Mitä tällä hetkellä Euroopan unionissa voimassa olevaan lainsäädäntöön tulee, meidän on muistettava, että kun pyydämme kunnioittamaan omia päätöksiämme, myös meidän on kunnioitettava muiden demokraattisten yhteiskuntien näkemyksiä eikä tyrkytettävä niille omaa oikeuskäsitystämme. Yhdysvaltojen, Japanin ja Etelä-Korean yhteiskunnilla on oikeus säätää sellaisia lakeja kuin ne parhaaksi näkevät. Euroopassa meidän on kuitenkin muistettava, että kuolemanrangaistuksesta luopuminen ei saa tarkoittaa kaikkein hirveimmän rikoksen, murhan, suvaitsemista - tällaisissa tapauksissa tarvitaan ankaria rangaistuksia, jotka ovat ennaltaehkäiseviä ja rikoksentekijän eristäviä, kuten elinkautinen vankeustuomio ilman mahdollisuutta päästä ehdonalaiseen vapauteen. Jos nimittäin haluamme elää turvallisessa yhteiskunnassa, meillä on oltava ankaria lakeja niitä vastaan, jotka loukkaavat perustavanlaatuista ihmisoikeutta - oikeutta elämään - ja jotka ovat myös usein valmiita loukkaamaan sitä uudelleen ja tappamaan viattomia ihmisiä.
<SPEAKER ID="045" NAME="Jarosław Leszek Wałęsa" LANGUAGE="EN">
Kun etenemme toimissamme kuolemanrangaistuksen kieltämiseksi kokonaan, on tärkeää tunnustaa, että maailmassa on vielä 58 maata, jotka käyttävät edelleen kuolemanrangaistusta antaessaan tuomioita rikoksista, ja kourallinen muita, jotka käyttävät sitä erityistilanteissa, esimerkiksi antaessaan tuomioita sota-aikana. Euroopan unioni on kokonaisuudessaan työskennellyt ahkerasti poistaakseen tämän epäinhimillisen käytännön, ja jatkuvat ponnistuksemme tuottavat erinomaisia tuloksia. Työtä on kuitenkin edelleen tehtävä. Meillä on eurooppalaisia naapureita, jotka eivät ole luopuneet käytännöstä kokonaan, ja meidän olisi edelleen keskityttävä pyrkimyksissämme siihen, että kuolemanrangaistus poistetaan kokonaan. Uskon, että jatkuvalla kommunikoinnilla ja päättäväisyydellä onnistumme. Vaikka onkin selvää, että tämä käytäntö loukkaa perustavanlaatuisia ihmisoikeuksia, monissa kulttuureissa eri puolilla maailmaa lait perustuvat muihin tekijöihin, kuten uskontoon, perinteisiin ja valvontaan. Näiden tekijöiden vuoksi kuolemanrangaistuksen poistaminen on yhä vaikeampaa, mutta paitsi parlamentin jäseninä myös ihmiskunnan edustajina velvollisuutemme on jatkaa väsymätöntä ponnisteluamme tämän käytännön lopettamiseksi.
