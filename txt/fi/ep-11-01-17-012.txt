<CHAPTER ID="012">
Rakennustuotteiden kaupan pitämistä koskevien ehtojen yhdenmukaistaminen (keskustelu) 
<SPEAKER ID="042" NAME="Puhemies">
(PL) Esityslistalla on seuraavana Catherine Stihlerin sisämarkkina- ja kuluttajansuojavaliokunnan puolesta laatima suositus toiseen käsittelyyn neuvoston ensimmäisessä käsittelyssä vahvistamasta kannasta Euroopan parlamentin ja neuvoston asetuksen antamiseksi rakennusalan tuotteiden kaupan pitämistä koskevien ehtojen yhdenmukaistamisesta ja neuvoston direktiivin 89/106/ETY kumoamisesta [10753/3/2010 - C7-0267/2010 -.
<SPEAKER ID="043" NAME="Catherine Stihler">
esittelijä. - (EN) Arvoisa puhemies, uusi vuosi on hyvä aloittaa tällä keskustelulla ja huomisella äänestyksellä Belgian puheenjohtajakaudella saavutetusta sopimuksesta tästä tärkeästä rakennustuotteita koskevasta mietinnöstä.
<P>
Haluan aluksi kiittää kaikkia kollegoja, jotka tekivät tämän mahdolliseksi, heidän tekemästään lujasta työstä, heidän harkintakyvystään ja sitoutumisestaan, jonka ansiosta tästä ehdotuksesta tuli totta. Haluan myös esittää kiitokseni sisämarkkina- ja kuluttajansuojavaliokunnan sihteeristölle ja puheenjohtajavaltio Belgialle, etenkin Jacques Vertessenille ja Mathias Haerynckille, heidän asialle omistautuneesta työstään.
<P>
Kuten sanoin mietinnössäni runoilija Robert Frostia lainaten: "Good fences make good neighbours", eli hyvä naapuruus vaatii tukevat raja-aidat, ja tämän lainauksen voisi ymmärtää myös kysymyksenä. On tärkeää, että pidämme kiinni tilaisuudesta saattaa sisämarkkinat loppuun ja purkaa kaupan esteitä. Kuten Mario Monti toteaa sisämarkkinoita koskevassa raportissaan, Eurooppa on yhä markkinoiden rakennusvaiheessa, mikä vaatii esteiden purkamista rajatylittävältä toiminnalta, vanhentuneiden kansallisten hallinnollisten ja teknisten esteiden poistamista ja yritysten haluttomuuden voittamista.
<P>
Olemme tämän ehdotuksen avulla pyrkineet tekemään sisämarkkinat toimivammiksi, olemme pyrkineet tarjoamaan selkeämpiä ja läpinäkyvämpiä järjestelmiä siten, että markkinoille saatetut tuotteet ovat korkealaatuisia ja että rakennusteollisuudella on oikeudenmukaisemmat markkinat kaupankäyntiä varten.
<P>
Rakennusteollisuus on tätä nykyä vuoden 2008 maailmanlaajuisen rahoitusalan romahduksen aiheuttamien taloushaasteiden edessä, ja tilannetta pahentaa entisestään EU:n hidas taloudellinen elpyminen. Meidän ei pidä koskaan unohtaa, miten tärkeä ala rakennusteollisuus on - se työllistää suoraan 12 miljoonaa EU:n kansalaista ja 26 miljoonaa kansalaista on siitä riippuvaisia - eli 38 miljoonaa ihmistä on alan varassa. Mitä tulee talouskasvuun, rakentaminen on keskeistä työpaikkojen ja työllisyyden kannalta.
<P>
Kyse on myös alasta, joka työskentelemisen kannalta on vaarallisimpien alojen joukossa. Esimerkiksi Saksassa, jonka turvallisuustilanne on vertaansa vailla, yksi työntekijä viidestä tuhannesta kuolee työuransa aikana työtapaturmassa. Rakennustyömaalla työskentelevien terveys ja turvallisuus olisi pidettävä aina mielessä, ja on tärkeää tuoda tämä mietinnössä esiin.
<P>
Onnistuimmekin molemmin puolin pääsemään jonkinlaiseen sopuun vaarallisten aineiden merkitsemiseen liittyvästä kysymyksestä siten, että mietintö on yhdenmukainen REACH-asetuksen kanssa mutta auttaa samalla niitä, jotka työskentelevät sellaisten tuotteiden kanssa, jotka ovat aikaisemmin johtaneet kroonisiin tiloihin ja kuolemaan - esimerkiksi asbestin aiheuttamaan syöpään mesotelioomaan ja, jossain määrin, työolosuhteiden ja pölyn sisäänhengittämisen aiheuttamaan krooniseen obstruktiiviseen keuhkosairauteen.
<P>
Vaarallisten aineiden asianmukainen merkitseminen voi auttaa henkilöitä, joilla on tällaisia keuhkosairauksia, ja se kuvastaa sitä, millaisia keskinäisiä yhteyksiä työllämme täällä on. Olen ylpeä siitä, että tämä mietintö laadittiin ja saatiin päätökseen eurooppalaisen keuhkojen teemavuoden kuluessa. Keuhkojen terveys lyödään niin usein laimin, ja olin ilahtunut, että me Euroopan parlamentissa tunnustimme asian tärkeyden.
<P>
Haluan myös lyhyesti kommentoida pk-yrityksiä. Parlamentissa meitä rohkaistaan "pienet ensin" -ajatteluun, ja tämän olisi pädettävä kaikkeen työhömme. Niinpä olemme onnistuneet luomaan pienemmille yrityksille toisen väylän saattaa tuotteita sisämarkkinoille, ja järjestelmän avulla pk-yrityksille olisi tehtävä halvemmaksi ja helpommaksi päästä suuremmille markkinoille, jolloin niiden kaupankäyntimahdollisuudet voivat ainoastaan kasvaa.
<P>
Mitä tulee erilliseen kysymykseen avoimuudesta, joka liittyy kysymykseen siitä, kuka toimii teknisissä elimissä ja miten ne toimivat, uskon meidän poistaneen elimet, jotka harjoittavat pidemmälle menevää tuotteiden hyväksyntää kuin alun perin oli tarkoitus. Prosessien läpinäkyvyys ja tuotteiden hyväksyminen voivat ainoastaan auttaa purkamaan esteitä, joita Euroopan unionissa tänä päivänä on. Tämän pitäisi auttaa yrityksiä EU:ssa, ja etenkin mikroyrityksille tarkoitetut erityisehdot ovat myös hyödyksi näiden kireiden talousolosuhteiden vallitessa.
<P>
Meidän olisi Euroopan unionissa aina pyrittävä kohti parempaa sääntelyä. Olen muuttanut yhdessä varjoesittelijöiden kanssa mietinnön niitä osioita, jotka eivät enää ole tarpeen tai jotka olivat niin epäselviä, ettei kukaan pystynyt noudattamaan niitä tai takaamaan niiden soveltamista. Rakennusalan kaltaisella alalla on välttämätöntä, että säännöt ovat selkeitä, ja odotan innolla, millaisen muutoksen nämä nimenomaiset muutokset saavat aikaan.
<P>
Kysymys on isosta asiasta ja haasteet ovat moninaisia, mutta tänä päivänä nämä uudet säännöt, jotka jäsenvaltioiden avulla tulevat voimaan 24 kuukauden sisällä, auttavat rakennusalaa pyrkiessämme luomaan talouskasvua ja sen myötä työpaikkoja.
<SPEAKER ID="044" NAME="Antonio Tajani">
komission varapuheenjohtaja. - (IT) Arvoisa puhemies, hyvät kollegat, haluan aluksi kiittää puhemiestä siitä, että hän johtaa keskustelussa puhetta kysymyksestä, joka on hyvin tärkeä teollisuuspolitiikan ja sisämarkkinoiden kannalta. Haluan lisäksi kiittää esittelijä Stihleriä, joka on tehnyt väsymättä työtä tämän ehdotuksen hyväksi ja omalla panoksellaan mahdollistanut sen, että olemme päässeet sopimukseen toisessa käsittelyssä.
<P>
Haluan myös esittää vilpittömät kiitokseni kaikille varjoesittelijöille ja sisämarkkina- ja kuluttajansuojavaliokunnan puheenjohtajalle Malcolm Harbourille. Teidän yhteiset ponnistelunne olivat keskeisen tärkeitä, kun EU:n toimielinten välillä saavutettiin käännekohta tässä äärimmäisen teknisessä asiakokonaisuudessa.
<P>
Komissio pitää hyvänä parlamentin ja neuvoston välillä toisessa käsittelyssä saavutettua kompromissia, sillä asiakokonaisuuden teknisestä luonteesta riippumatta, kyse on erittäin tärkeästä asiasta. Rakennustuotteita koskevan säädöksen hyväksyminen on mittaamattoman tärkeä askel eteenpäin koko eurooppalaisen rakennusalan kannalta. Rakennustuotteet muodostavat 3 prosenttia Euroopan bruttokansantuotteesta ja työllisyyden osalta rakennusalaan liittyvä toiminta vastaa 6,5 prosenttia Euroopan BKT:stä ja 7,5 prosenttia työllisyydestä. Kaiken kaikkiaan tämä tarkoittaa sitä, että rakennusalan osuus Euroopan taloudesta on 10 prosenttia, kuten esittelijä jo puheenvuorossaan kertoi.
<P>
Lisäksi rakennustuotteita koskeva säädös merkitsee tärkeää askelta eteenpäin, kun kyse on lainsäädännön yksinkertaistamisesta ja parantamisesta, samalla kun samanaikaisesti vahvistetaan rakennustuotteiden sisämarkkinoita. Tämä oli myös ensimmäinen kerta, kun käytännössä sovelletaan eurooppalaisia pk-yrityksiä tukevaa Small Business Act -aloitetta. EU:n lainsäädäntö antaa viimeinkin eurooppalaisille yrityksille - ja etenkin mikroyrityksille - välineet, jotka auttavat niitä sen sijaan, että kävisi aivan päinvastoin eli siitä seuraisi täytettäviä lomakkeita, byrokraattisia menettelyjä ja lisävelvoitteita.
<P>
Voin ainoastaan olla tyytyväinen tähän tulokseen, etenkin mitä tulee niihin kolmeen kysymykseen liittyviin ratkaisuihin, joiden arveltiin aiemmin olevan monimutkaisempia. Ensinnäkin, vaarallisiin aineisiin liittyvän kysymyksen osalta komissio laatii tästä tärkeästä kysymyksestä kertomuksen pitäen parlamentin ajan tasalla ja tehden tarvittaessa lisää lainsäädäntöehdotuksia.
<P>
Toiseksi, mikroyrityksille, joita on aina pidetty keskeisen tärkeinä pienyrityksiä tukevan aloitteen periaatteiden turvaamisen kannalta, varataan erityskohtelu. Saavutettu tulos täyttää tämän kriteerin, ja sen avulla säilytetään mahdollisuus mikroyrityksiin sovellettaviin yksinkertaisiin menettelyihin.
<P>
Lopuksi, useissa tekstin eri osissa tunnustetaan tarve vähentää yrityksiin kohdistuvia hallinnollisia velvoitteita ja testausvelvoitteita, osittain ottamalla käyttöön yksinkertaistettuja menettelyjä CE-merkintää varten, mutta myös säilyttämällä eurooppalaisen teknisen arvioinnin käyttö vapaaehtoisena.
<P>
Joka tapauksessa, kuten neuvoston ensimmäisen käsittelyn kantaan liitetystä Euroopan komission lausumasta käy ilmi, meidän on tarkistettava, että valitut ratkaisut todella parhaiten vastaavat olemassa olevia tarpeita. Etenkin meidän on vältettävä sitä, että yrityksille - ja etenkin mikroyrityksille - asetetaan perusteettomia tai jopa tarpeettomia hallinnollisia velvoitteita. Aiomme valvoa tätä seikkaa tarkasti ja lisäämme johtopäätöksemme Euroopan parlamentille ja neuvostolle annettavaan kertomukseen, joka on tarkoitus laatia viisi vuotta asetuksen voimaantulon jälkeen.
<P>
Haluan myös selventää, että komissio aikoo tehdä tiivistä yhteistyötä tämän asetuksen täytäntöönpanon osalta Euroopan parlamentin ja, luonnollisesti, neuvoston kanssa. Tässä tarkoituksessa olen pyytänyt yksikköjäni - joita kiitän avusta, jota ne aina antavat komission lainsäädäntötyössä - laatimaan täytäntöönpanoa koskevan tiekartan, jonka aion lähettää teille mahdollisimman pian. Tämä koskee etenkin niin kutsuttuun komiteamenettelyyn liittyviä seikkoja. Parlamentti on komission keskeinen kumppani, ja voin vakuuttaa teille, että aion jatkaa läheistä yhteistyötä kanssanne, myös hyväksyntämenettelyn seuraavan vaiheen osalta. Sitä paitsi 14 vuotta Euroopan parlamentissa eivät menneet hukkaan.
<P>
Lopuksi, komission mielestä oli tarpeen esittää lausuma, joka liittyy toimielinten välisestä yhteisestä sopimuksesta poikkeamiseen mitä tulee delegoituja säädöksiä koskevan vastalauseen jättämisen määräaikaan. Komissio haluaa painottaa, että yhteisen sopimuksen luonnoksessa määritellyn periaatteen mukaan vastalauseen jättämiselle on aikaa kaksi kuukautta, mitä voidaan pidentää vielä kahdella kuukaudella.
<P>
Tässä tapauksessa komissio on sitä mieltä, ettei ole olemassa erityisolosuhteita, joiden nojalla tämän periaatteen rikkominen olisi oikeutettua. Komissio pahoittelee sitä, että yhteisen sopimuksen luonnoksessa sovittua periaatetta ei ole noudatettu, ja painottaa lausumassaan, että rakennustarvikkeiden kohdalla tapahtunut ei voi muodostaa ennakkotapausta.
<P>
Haluan kiittää parlamenttia - myös puhemiestä, jota kiitän uudelleen osallistumisesta tähän keskusteluun - kiinnostuksesta, jolla se on tutkinut tätä yksinkertaistamisehdotusta. Lopuksi haluan korostaa sitä, millaisia etuja voimme odottaa saavamme tästä uudesta asetuksesta, sekä niitä etuja, joita koituu rakennustuotteiden tuottajille ja käyttäjille sekä kansallisille viranomaisille.
<P>
Lisäksi vahvistamme, että komissio on halukas toimimaan säädöstekstin sisältämien velvoitteiden mukaisesti, etenkin laatimaan vaaditut kertomukset.
<P>
Kiitokset vielä kerran, arvoisa puhemies, ja kiitos, hyvät parlamentin jäsenet, siitä sitoutumisesta ja yhteistyöstä, jota olette osoittaneet.
<SPEAKER ID="045" NAME="Andreas Schwab">
PPE-ryhmän puolesta. - (DE) Arvoisa puhemies, arvoisa komission varapuheenjohtaja Tajani, hyvät kollegat, minäkin haluan aloittaa esittämällä vilpittömät kiitokseni kaikille niille, jotka ovat toimineet aktiivisesti tämän asetuksen saattamiseksi toiseen käsittelyyn. Tämä asetus - kuten sen otsikko antaa ymmärtää - merkitsee olemassa olevan direktiivin parantamista. Aiemmin rakennussäännökset ovat tietysti olleet jossain määrin kansallisen toimivallan keskeinen alue. Se, että olemme onnistuneet asettamaan EU:n sisämarkkinat asetuksen avulla etusijalle, on hyvin myönteinen asia.
<P>
Toiseksi, asetus sisältää etenkin pienten ja keskisuurten yritysten kannalta lukuisia tärkeitä höllennyksiä, jotka helpottavat niiden taloudellista toimintaa ja toimintaa Euroopan sisämarkkinoilla. Tämän lisäksi myös kuluttajat hyötyvät tietysti tästä asetuksesta, koska se parantaa merkittävästi rakennusalan tuotteiden turvallisuutta ja luotettavuutta.
<P>
Voin puhua myös varjoesittelijämme professori Mayerin puolesta, jonka valitettavasti oli vaalipiiriin liittyvien asioiden vuoksi pysyteltävä tänään omassa vaalipiirissään. Hän pyysi minua mainitsemaan, että loppujen lopuksi, toisessa käsittelyssä, tämä asetus on kompromissi; hänen mielestään hyvä kompromissi, mutta jäljellä on kuitenkin vielä muutama asia, joita on työstettävä edelleen. Olen hyvin kiitollinen komission varapuheenjohtaja Tajanille siitä, että hän huomautti, että parlamenttikin on mukana tulevassa seurantatyössä. Varjoesittelijänä Hans-Peter Mayer on sitä mieltä, ettei riitä, että rakennustuotteiden tuottajien toimintaa ja heidän tuotteidensa myyntiä pelkästään säännellään; tätä asetusta on täydennettävä lainsäädännöllä, jossa määritellään myös periaatteet ja käytännön säännöt rakennustuotteiden käyttöä ja asentamista varten. Hans-Peter Mayer onkin sitä mieltä, että komission olisi harkittava sitä, että Euroopan standardointikomitealle (CEN) annettaisiin valtuudet laatia yhtenäistä eurooppalaista säännöstöä.
<P>
Hän haluaa myös huomauttaa, että komission edellytetään valvovan, johtaako uusi rakennusalan tuotteita koskeva asetus asianmukaiseen yhdenmukaistamiseen kaikilla alueilla aiheuttamatta lisää turvallisuusongelmia ja epäoikeudenmukaista kilpailua. Kuunneltuani komission jäsen Tajanin tämänpäiväisiä kannanottoja, olen kuitenkin varma, että saavutamme tavoitteet yhdessä.
<SPEAKER ID="047" NAME="Evelyne Gebhardt" LANGUAGE="DE">
Arvoisa puhemies, hyvät kollegat, haluan esittää hyvin vilpittömät kiitokseni esittelijä Catherine Stihlerille, joka on tehnyt hyvin tärkeää työtä tällä erittäin teknisellä alueella.
<P>
Käsiteltävänämme ei ole vain tekninen mietintö; se on myös erittäin poliittinen mietintö - mietintö, jossa oli noudatettava myös hyvin korkeita poliittisia normeja. Oli tarpeen löytää tasapaino teollisuuden, turvallisuuden ja työntekijöiden suojelun eri intressien välille, ja Euroopan parlamentin ja Euroopan parlamentin sosialistien ja demokraattien ryhmän mielestä esittelijä on onnistunut tässä ihailtavasti.
<P>
Keskeistä oli kunnioittaa teollisuuden intressejä ja selvittää, missä sillä oli ongelmia rakennustuotteiden alalla. Lisäksi oli tärkeää löytää tasapaino suurten ja pk-yritysten välille. Mielestämme komissio oli oikeassa esittäessään, että pienyritykset tarvitsevat vähemmän sääntöjä. Tämä ei kuitenkaan tarkoita sitä - ja tässä kohtaa komission ehdotusta parannettiin - että olisi sallittava matalampi turvallisuustaso. Standardien tason on oltava aidosti korkea, minkä onnistuimmekin saamaan aikaan tällä alueella.
<P>
Tietysti on myös tärkeää asettaa turvallisuus etusijalle. Tämä on erityisen tärkeää kuluttajien kannalta, koska rakennustuotteen valmistamisen ja asentamisen yhteydessä on aina varmistettava, että tuotteen käyttäjä on viime kädessä aivan yhtä turvassa kuin ne, jotka ovat olleet aiemmin sen kanssa tekemisissä.
<P>
Kolmas seikka, joka oli meille sosiaalidemokraateille erityisen tärkeä, oli työntekijöiden turvallisuuden parantaminen ja se, että tämä asia on nimenomaisesti otettu jälleen kerran mukaan. Myös Catherine Stihler kiinnitti asiaan paljon huomiota huomioissaan. Rakennustuotteisiinhan liittyy usein työskentelyä vaarallisten aineiden ja materiaalien kanssa. On äärimmäisen tärkeää varmistaa, että tällä alalla todellakin saavutetaan mahdollisimman suuri turvallisuuden taso. Tätä turvallisuustasoa täytyy myös vielä jossain vaiheessa pohtia - ja tämän hyväksi meidän on luultavasti vielä tehtävä työtä, arvoisa komission jäsen Tajani - yhteydessä kyseisten tuotteiden hävittämiseen sitten, kun niitä ei enää tarvita.
<P>
Haluan vielä kerran kiittää esittelijää mitä vilpittömimmin hänen tekemästään todella loistavasta työstä.
<SPEAKER ID="048" NAME="Heide Rühle" LANGUAGE="DE">
Arvoisa puhemies, minäkin haluan kiittää Catherine Stihleriä ja kaikkia varjoesittelijöitä. Mielestäni olemme päässeet hyvään kompromissiin tässä toisessa käsittelyssä, vaikka - kuten tietysti aina on kompromissien laita - kaikki osapuolet eivät ole tyytyväisiä.
<P>
Haluan erityisesti nostaa esille Hans-Peter Meyerin huomiot, jotka Andreas Schwab esitti hänen puolestaan. Mielestäni meillä on vielä työtä tehtävänä merkintöjen osalta. Rakennustuotteet on nyt yhdenmukaistettu hyvin, millä tarkoitan rakennustuotteiden valmistamista. Meillä on kuitenkin vielä tehtävää rakennustuotteiden asentamisen ja käytön alalla. Yksi vaihtoehto on, että komissio jatkaa tältä osin työtä eurokoodien alalla valtuuksien saamiseksi myös eurokoodien osalta, jolloin päästään eteenpäin.
<P>
Toinen tarjolla oleva vaihtoehto on yhdenmukaistaa soveltamis- ja käyttöalaa siten, ettemme palaa tältä osin kansalliselle tasolle ja turvaudu eurooppalaiseen yhdenmukaistamiseen ainoastaan tuotteiden itsensä osalta, emme niiden käytön osalta. Tältä osin meidän on vielä jatkettava työtä, ja komissio saa täyden tukemme, jos lisätoimenpiteet ovat tarpeen.
<P>
Haluan mainita vielä yhden seikan, joka oli keskustelussa tärkeä sen kannalta, äänestämmekö puolesta vai vastaan. Valitettavasti puheenjohtajavaltio Belgia teki virheen neuvottelujen aikana. Ensimmäisen käsittelyn jälkeen se sisällytti toiseen käsittelyyn uusia alueita - 8 artiklan 3 kohdan ja 8 artiklan 6 kohdan - ilman parlamentin suostumusta. Puheenjohtajavaltio Unkari on nyt puuttunut asiaan kirjeellä. En kuitenkaan usko puheenjohtajavaltio Unkarin kunnolla ymmärtäneen, mistä konfliktissa on kyse. Haluan vielä kerran huomauttaa, että jos neuvosto haluaa jatkossa ottaa toisessa käsittelyssä esille uusia seikkoja, odotan sen todella kääntyvän parlamentin puoleen ja pyrkivän kanssamme hyvään kompromissiin.
<P>
Kun kuitenkin otetaan huomioon tulos, mielestämme ei ole järkeä hylätä tätä kompromissia tällaisen menettelyvirheen vuoksi. Äänestämme kompromissin puolesta, koska mielestämme se on tärkeä askel yhdenmukaistettaessa edelleen tätä alaa, jolla on tärkeä taloudellinen merkitys. Tämän vuoksi kompromissi saa tukemme tässä toisessa käsittelyssä.
<SPEAKER ID="049" NAME="Emma McClarkin">
ECR-ryhmän puolesta. - (EN) Arvoisa puhemies, haluan kiittää esittelijää hänen tekemästään lujasta työstä. Tie on ollut hyvin pitkä.
<P>
Rakennusala työllistää tänä päivänä Euroopassa suoraan 12 miljoonaa EU:n kansalaista. Lisäksi noin 92 prosenttia rakennustuotteiden valmistajista on pk-yrityksiä - tämä merkitsee yli 65 000 yksittäistä yritystä. On selvää, että rakennusala on elintärkeä ala Euroopan talouden kannalta, ja meidän velvollisuutenamme teollisuutta kohtaan on osaltamme tukea sitä, etenkin talouskriisin jälkeen.
<P>
Mietinnössä on monia seikkoja, jotka saivat joidenkin meistä keskuudessa aikaan aikamoisen pattitilanteen, esimerkkinä EU:n lainsäädännön luonne. Mietintö ei ole täydellinen; se on kompromissi. Keskeisten kysymysten joukossa ovat suoritustasoilmoitus ja CE-merkintä. Näissä asioissa päästiin onnistuneeseen sopimukseen sen varmistamisesta, ettei mikroyrityksiin kohdisteta samanlaisia rasitteita kuin suurempiin yrityksiin. Mitä tulee vaarallisten aineiden torjuntaan ja tunnistamiseen rakennustuotteissa, onnistuimme saamaan aikaan kompromissin, jolla varmistetaan, ettei olemassa olevien REACH-asetusten kanssa jouduta ristiriitaan.
<P>
Toivon, että tästä toisessa käsittelyssä saavutetusta sopimuksesta koituu todellisia tuloksia ja että se kannustaa rakennustuotteiden vapaaseen liikkuvuuteen, standardien parantamiseen kaikkialla EU:ssa sekä rakennustuotteiden kierrätyksen edistämiseen tulevaisuudessa samalla, kun vältytään etenkin siltä, että yrityksiin kohdistuva byrokraattinen taakka lisääntyy tai kuluttajat hämmentyvät.
<SPEAKER ID="050" NAME="Lara Comi" AFFILIATION="PPE">
(IT) Arvoisa puhemies, hyvät kollegat, pidän hyvänä kompromissia, johon on päästy eräiden seikkojen osalta, jotka mielestäni ovat erityisen tärkeitä niiden tavoitteiden tehokkaan saavuttamisen kannalta, joita meillä on tämän lainsäädäntöehdotuksen avulla tarkoitus saavuttaa.
<P>
Viittaan yksinkertaistettuihin menettelyihin liittyvistä säännöistä kiinni pitämiseen. Ne on varmastikin laadittu keventämään yrityksille aiheutuvaa taakkaa ja vähentämään niille koituvia kustannuksia, etenkin pienten ja keskisuurten yritysten kohdalla. Olen todella sitä mieltä, että nykyisen kielteisen taloustilanteen tai vastaavien olosuhteiden vallitessa on ehdottoman tärkeää tunnistaa pk-yritysten tärkeä merkitys yhtenä keskeisenä kivijalkana, jonka varaan taloutemme rakentuu.
<P>
Lisäksi, otettaessa käyttöön yksinkertaistettuja menettelymekanismeja ja etenkin vähennettäessä aikaa, jonka uusien tuotteiden markkinoille saattaminen vie, uusi säännöstö aivan varmasti edistää innovointia. Samalla se suojaa kuluttajia ja antaa heille mahdollisuuden päästä nopeammin käsiksi innovatiivisiin tuotteisiin, ilman että tingitään laatu- tai turvallisuustakeista, jotka on varmistettava CE-merkinnän avulla.
<P>
Mielestäni saavutettu sopimus on siis erinomainen kompromissi, jonka avulla päästään oikeaan tasapainoon tuottajien ja kuluttajien tarpeiden välillä ja taataan siten markkinoinen asianmukainen toiminta alalla, joka on todellinen Euroopan talouden moottori.
<SPEAKER ID="051" NAME="Sylvana Rapti" AFFILIATION="S&amp;D">
(EL) Arvoisa puhemies, minun on kiitettävä Catherine Stihleriä hänen tekemästään erinomaisesta työstä. Olemme kaikki keskustelleet teknisestä kysymyksestä. Onneksi Evelyne Gebhardt on Euroopan parlamentin sosialistien ja demokraattien ryhmän puolesta jo korostanut sitä, että kyse ei ole pelkästään teknisestä kysymyksestä; kyse on myös erittäin poliittisesta ja taloudellisesta kysymyksestä. Me kaikki tiedämme, että rakentaminen on talouden peruspilari. Me kaikki tiedämme, että pienet ja keskisuuret yritykset ovat Euroopan talouden koossa pitävä voima, talouden, joka on Euroopan unionin kanssa äärimmäisen vaikeassa tilanteessa. Catherine Stihlerin mietinnöllä on siis myös suurta poliittista arvoa, ja siltäkin osin hän on tehnyt erinomaista työtä.
<P>
Olemme onnistuneet pääsemään kompromissiin, kaikkien kannalta hyvään kompromissiin. Olemme onnistuneet löytämään tasapainon, joka tarjoaa meille yksinkertaisia menettelyjä sovellettaviksi ilman, että pienten ja keskisuurten yritysten standardista tingitään, ja joka samalla takaa parhaan mahdollisen tuloksen.
<P>
Olemme onnistuneet ratkaisemaan vaarallisiin aineisiin liittyvän kysymyksen. Me kaikki muistamme - ja vanhimmat läsnäolijoista muistavat oikein hyvin - asbestiongelman Berlaymont-rakennuksessa, joka suljettiin viideksi tai kuudeksi vuodeksi. Kuvitelkaapa, mitä kokonaisille Euroopan unionin valtioille tapahtuisi, jos emme kykenisi ratkaisemaan vaarallisiin aineisiin liittyvää kysymystä.
<P>
Lopuksi meidän on vielä käsiteltävä turvallisuus- ja avoimuuskysymystä. Myös tässä asiassa Catherine Stihler on mielestäni tehnyt erinomaista työtä mietinnössään ja saavutetussa kompromississa.
<P>
Totean lopuksi, että mielestäni käsitellessämme rakentamista teemme samalla myös työtä eurooppalaisen valtion rakentamiseksi.
<SPEAKER ID="052" NAME="Malcolm Harbour" AFFILIATION="ECR">
(EN) Arvoisa puhemies, sisämarkkina- ja kuluttajansuojavaliokunnan puheenjohtajana haluan mitä suurimmassa määrin yhtyä moniin esitetyistä huomioista - oikeastaan itse asiassa kaikkiin huomioihin - jotka Catherine Stihlerin tekemästä työstä on esitetty. Mielestäni monimutkaisen asiakokonaisuuden ottaminen hoidettavaksi toisessa käsittelyssä ja tuleminen valiokuntaamme sitä varten on ollut vaikea tehtävä, jonka hän on hoitanut erinomaisen hyvin.
<P>
Haluan huomauttaa, että tässä näkyy Euroopan parlamentin toisen käsittelyn merkitys, koska olemme kyenneet tekemään merkittäviä parannuksia neuvostolta saamamme kannan tekstiin. Kuten Heide Rühle erikseen totesi, emme olleet neuvoston kanssa täysin samaa mieltä. Meillä on puheenjohtajavaltio Unkarin joitakin yksityiskohtia koskeva kirje, joka julkaistaan pöytäkirjan yhteydessä.
<P>
Haluan vain esittää kaksi kokoavaa huomautusta vahvistaessani tämän sopimuksen. Ensimmäiseksi, arvoisa komission jäsen, haluan teitä kanssamme tekemästänne työstä kiittäessäni sanoa, että meidän on tehtävä tiivistä yhteistyötä kanssanne tämän ehdotuksen täytäntöönpanon osalta. Kuten sanoitte, asiaan liittyy komiteamenettelyyn liittyviä tärkeitä seikkoja, ja valiokuntani on myös ehdottomasti sitä mieltä, että ehdotuksia on syytä seurata hyvin tarkasti.
<P>
Toiseksi, mielestäni kyse on ehdottoman keskeisestä alasta, jota meidän on edelleen, kuten monet kollegat ovat jo sanoneet, jatkuvasti arvioitava ja varmistettava, ettei tosiaan aseteta markkinaesteitä, jotka estäisivät sen, että alasta koituu jatkossakin merkittävää hyötyä Euroopan taloudelle.
<SPEAKER ID="053" NAME="Zuzana Roithová" AFFILIATION="PPE">
(CS) Arvoisa puhemies, olen hyvin tyytyväinen rakennustuotedirektiivin tekstiin, josta esittelijät ja erittäin avuliaat komission jäsenet Tajani ja Barnier pääsivät sopimukseen tämänpäiväistä toista käsittelyä varten. Tämä yksinkertaistanee rakennusalan tuotteiden markkinoita. Se yhtenäistää innostavalla tavalla, se yksinkertaistaa dokumentointia ja se poistaa tarpeettomia byrokraattisia käytäntöjä. Näkemys, jonka mukaan rakennusten rakentaminen katsotaan rakennuspalvelujen tuottamiseksi eikä tuotteiden markkinoinniksi ja jonka mukaan rakennustoiminta käsittää myös kaikkien muutoin kuin sarjatuotantona valmistettujen komponenttien asentamisen rakennukseen, on vihdoinkin asetettu etusijalle. Myös Tšekin tasavallassa sijaitsevat yritykset pitävät hyvänä tätä pientä uudistusta, koska vanha direktiivi lisäsi niiden kustannuksia tuomatta parannuksia laatuun. Sisämarkkina- ja kuluttajansuojavaliokunta, jonka jäsen olen, on löytänyt yhteisen sävelen ja hyväksynyt tekstin yksimielisesti, mikroyrityksiä koskevat yksinkertaistamistoimet mukaan luettuina. Luotan siihen, että parlamentti kokonaisuudessaan tekee huomenna samoin. Se on toinen osoitus siitä, että oikeudellinen ympäristö EU:ssa on parantumassa tavalla, joka tukee yhtenäisiä markkinoita.
<SPEAKER ID="054" NAME="Anja Weisgerber" AFFILIATION="PPE">
(DE) Arvoisa puhemies, en ole vakuuttunut kaikista kompromissin kohdista, mutta tiedän, että uusi säännöstö merkitsee selvää parannusta nykyiseen oikeudelliseen tilanteeseen. Ensinnäkin tuloksena on normitettu eurooppalainen tekninen kieli rakennustuotteiden suoritustasoa varten sekä virtaviivaistetut ja yksinkertaistetut prosessit. Olemme vieneet eurooppalaisia sisämarkkinoita eteenpäin ja tehdessämme niin olemme olleet hyödyksi yrityksille ja standardoitujen turvallisuusvaatimusten ansiosta myös kuluttajille. Periaatteessa pidän mikroyrityksiin sovellettavia byrokraattisia säännöksiä koskevia helpotuksia tärkeinä ja järkevinä. Meidän on kuitenkin otettava huomioon myös se, että rakennustuotteita työstävät mikroyritykset ovat myös käyttäjiä, ja niitä on myös suojeltava.
<P>
Olenkin tyytyväinen siihen, että ehdotukseni sisällytettiin kompromissiin. Se mahdollistaa mikroyrityksiä koskevat yksinkertaistetut menettelyt yhdistettynä rakennustuotteiden suoritustason arviointiin. Jos yritykset soveltavat tällaista menettelyä, niiden on kuitenkin todistettava sen vastaavan menettelyä, joka on tällä hetkellä käytössä ympäri Eurooppaa. Tämä on ainoa tapa varmistaa, että suoritustasoarvot ovat yksityiskohdiltaankin asianmukaisia ja luotettavia ja että rakennusten turvallisuus varmistetaan kaikkialla Euroopassa.
<SPEAKER ID="055" NAME="Antonio Tajani" LANGUAGE="IT">
Arvoisa puhemies, hyvät kollegat, kannatan Malcolm Harbourin sanoja hänen painottaessaan, miten tärkeä tämä teksti, josta parhaillaan keskustelemme ja joka hyväksytään tämän parlamentin sopimuksen ansiosta, on. Näin siksi, että kyse on uudesta lainsäädännön osasta, joka ohjailee markkinoita merkittävästi, mutta samaan aikaan siinä myös määritetään hyvät säännöt, jotka antavat pienille ja keskisuurille yritykselle mahdollisuuden laajentua, ennen kaikkea tässä nykyisen kriisin viimeisessä vaiheessa, jonka aikana meidän on tehtävä kaikkemme sen varmistamiseksi, että pienet ja keskisuuret yritykset voivat luoda uusia työpaikkoja ja kasvaa. Tällainen tavoite on Euroopan komissiolla, joka saa tukea Euroopan parlamentin todellisesta sitoutumisesta asiaan, osittain pienyrityksiä tukevan Small Business Act -aloitteen täytäntöönpanon ja kehittelyn seurauksena.
<P>
Pienet ja keskisuuret yritykset hyötyvät yksinkertaistamisesta, johon liittyy myös byrokratian vähentäminen. Kuten Evelyne Gebhardt sanoi puheenvuorossaan, nämä markkinoiden vapauttamiseen ja kehittämiseen liittyvät säännöt merkitsevät kuitenkin myös todellista turvallisuuteen liittyvää ohjeistusta, millä on suuri merkitys paitsi rakennusalan työntekijöille myös kuluttajille.
<P>
Mielestäni mietinnössä pyritään oikeaan suuntaan. Komissio ei kuitenkaan aio lopettaa työtä neuvoston ja parlamentin väliseen sopimukseen ja kompromissiin perustuvan lainsäädännön hyväksymiseen. Haluamme jatkaa työtä asian parissa tulevina vuosina, ja haluan myös vakuuttaa jäsen Harbourille - joka painotti tarvetta etenemiseen - olevamme sitoutuneita laatimaan täytäntöönpanoon liittyvän tiekartan, jonka toimitan teille mahdollisimman pian.
<P>
Tämän keskustelun kuluessa monet arvoisista jäsenistä ovat puhuneet rakennusalan yhdenmukaistamisesta, etenkin turvallisuuden osalta. Olen täysin perillä ja tietoinen ongelmasta ja olen tyytyväinen siihen, että olen laatinut eurokoodit eurooppalaisen standardointijärjestön kanssa, onhan kyse yhdenmukaistetuista säännöistä, jotka koskevat erityisesti rakennusturvallisuutta. Kuten tiedätte, komissio valmistelee parhaillaan standardointiin liittyvää tiedonantoa, joka annetaan parlamentin ja neuvoston käsiteltäväksi muutaman viikon kuluessa. Näin ollen uskon, arvoisa puhemies, hyvät parlamentin jäsenet, että tänään ja huomenna otamme tärkeän askeleen eteenpäin.
<P>
Toistan vielä kerran, ettei kyse ole ainoastaan teknisistä säännöistä, vaikka haluan toki kiittää esittelijää hänen kärsivällisyydestään paneutua teknisiin sääntöihin, jotka, oli miten oli, ovat merkittävän poliittisen sitoutumisen ilmentymä. Teknisten yksityiskohtien taustalla on tärkeä taloudellinen valinta. Sen avulla tuetaan pk-yrityksiä, jotka voivat luoda uusia työpaikkoja tulevina vuosina, ja toimitaan puolen miljardin EU:n kansalaisen hyväksi.
<SPEAKER ID="056" NAME="Catherine Stihler">
esittelijä. - (EN) Arvoisa puhemies, kiitos kaikille kollegoille, jotka ovat käyttäneet aikaansa puheenvuoroon tänä iltapäivänä ja iltana.
<P>
Mielestäni komission jäsen Tajanin kommentit kumppaneina toimimisesta, tiekartasta ja eurokoodikysymyksestä, jonka myös Heide Rühle ja (luullakseni) Andreas Schwab myös mainitsivat, ovat tärkeitä, samoin kuin se, että jatkamme edelleen hyvää yhteistyötä, jota olemme tähän asti tehneet. Se mitä olemme saavuttaneet, on kompromissi, ja on joitakin asioita, joita kollegat olisivat ehkä halunneet kompromissiin mukaan mutta joita emme onnistuneet siihen sisällyttämään. Parlamentti kuitenkin onnistui varmistamaan 75 prosenttia tarkistuksista, joita pidimme tämän tekstin osalta tärkeinä, ja se ei ole huono saavutus.
<P>
Yksi asia kiinnitti huomiotani läpi koko keskustelun. Rakennusala on niin keskeisen tärkeä talouksillemme tulevan kasvun ja työpaikkojen kannalta, että haluan kysyä puhemieheltä, voimmeko varmistaa, että tässä parlamentissa käydään vastaisuudessa vuosittainen keskustelu rakennusalasta, jotta edistettäisiin yhteistyötä, jota komission jäsen meille tarjosi, ja varmistettaisiin, että annamme aina rakennusalalle sen arvon, joka tämän parlamentin olisi syytä antaa sille, kun otetaan huomioon, että 38 miljoonan ihmisen työpaikat ovat yhteydessä rakennusalaan.
<P>
Joten kiitos, arvoisa puhemies, kiitos hyvä komission jäsen, odotan innolla tulevia viikkoja, kuukausia ja vuosia, koska rakennusalaa koskeva keskustelu jatkuu sisämarkkina- ja kuluttajansuojavaliokunnassa ja itse ainakin aion varmasti seurata sitä.
<SPEAKER ID="057" NAME="Puhemies">
(EL) Keskustelu on päättynyt.
<P>
Äänestys toimitetaan tiistaina 18. tammikuuta 2011.
<P>
Kirjalliset lausumat (työjärjestyksen 149 artikla)
<SPEAKER ID="058" NAME="George Becali" AFFILIATION="NI">
kirjallinen. - (RO) Haluan onnitella esittelijää hänen mietintönsä sisällöstä. Rakennustuotteet ovat yksi niistä Euroopan talouden aloista, jotka ovat sekä haavoittuvia että tärkeitä ja jotka meidän on yhdenmukaistettava. Käytän termiä "haavoittuva" paitsi sen vuoksi, miten tämä ala on reagoinut taantumaan, etenkin myös sen vuoksi, millainen määrä työntekijöitä ja pk-yrityksiä alalla vaikuttaa, eli 12 000 miljoonaa työntekijää ja noin 65 000 yritystä. Kannatan vahvasti ajatusta siitä, että meidän on tunnustettava tarve terveyden ja työturvallisuuden korkeaan tasoon rakennustuotteiden yhteydessä. Viittaan selkeästi paitsi työtapaturmiin, joita sattuu melkoisen usein, myös työprosesseissa käytettäviin vaarallisiin aineisiin. Tahdon lisätä vielä yhden seikan. Rakennustuotteiden sisämarkkinat edellyttävät tukea, joka on suhteessa näiden markkinoiden kokoon ja erityisluonteeseen, mukaan luettuina haavoittuvuuskysymykset, jotka mainitsin puheenvuoroni alussa.
