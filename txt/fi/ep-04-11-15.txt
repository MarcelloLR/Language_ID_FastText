<CHAPTER ID="1">
<SPEAKER ID="1" LANGUAGE="" NAME="" AFFILIATION="puhemies">
<SPEAKER ID="2" LANGUAGE="" NAME="Puhemies." AFFILIATION="">
<P>
   Julistan Euroopan parlamentin torstaina 28. lokakuuta 2004 keskeytetyn istuntokauden uudelleen avatuksi. 
<SPEAKER ID="3" LANGUAGE="" NAME="Puhemies." AFFILIATION="">
<P>
   Ilmoitan, että työjärjestyksen 127 artiklan 4 kohdan 2 alakohdan mukaisesti Brysselissä järjestetään tiistaina 21. joulukuuta 2004 täysistunto, jossa neuvoston puheenjohtaja Balkenende esittelee kertomuksen. 
<SPEAKER ID="4" LANGUAGE="DE" NAME="Nassauer (PPE-DE )." AFFILIATION="(Suosionosoituksia)">
<P>
   – Arvoisa puhemies, 21. joulukuuta järjestettävä erityisistunto on meille ennakkoon antamanne joululahja. Katsotteko, että istunnosta on siinä määrin hyötyä, että se kannattaa järjestää? Saammeko istunnossa enemmän tietoja, kuin mitä saisimme tiedotusvälineistä?
<SPEAKER ID="5" LANGUAGE="" NAME="Puhemies." AFFILIATION="">
<P>
   Tämä on hyvä kysymys esitettäväksi puheenjohtaja Balkenendelle. Kysymys olisi hyvä esittää neuvoston puheenjohtajalle, sillä istunto järjestetään häntä varten.
<P>
Katson asianmukaiseksi, että neuvoston puheenjohtaja tulee aina puheenjohtajakauden lopuksi parlamenttiin antamaan meille lopullisen arvion puheenjohtajakaudesta. Jos emme toimi nyt näin, meidän on tehtävä se tammikuun lopussa, mikä haittaisi seuraavan puheenjohtajavaltion toimintaa. Puheenjohtaja Balkenende on valmistautunut tulemaan jouluviikolla 21. joulukuuta, eikä minusta olisi kohteliasta sanoa hänelle, että meillä on parempi ajatus emmekä halua hänen tulevan. Toivon 21. joulukuuta järjestettävän istunnon olevan riittävän mielenkiintoinen sen järjestämiseen liittyvän työn ja kulujen vastineeksi. 
<SPEAKER ID="6" LANGUAGE="" NAME="Puhemies." AFFILIATION="(Suosionosoituksia)">
<P>
   Marraskuun alku tuo mieleen muistoja historiallisista tapahtumista, joita meidän eurooppalaisten ei pitäisi koskaan unohtaa, sillä tietyssä mielessä ne liittyvät tämän hetken tapahtumiin.
<P>
Juhlimme viikko sitten, 9. marraskuuta, Berliinin muurin murtumisen viidettätoista vuosipäivää. Neuvostoimperiumi romahti silloin, ja tämä on johtanut maanosamme yhdentymiseen Euroopan unionissa. Tänään olemme siis ensimmäistä kertaa kokoontuneet juhlimaan tätä vuosipäivää kaikkien eurooppalaisten parlamentissa.
<P>
Berliinin muurin murtuminen oli viimeinen ensimmäisestä maailmansodasta juontuva geopoliittinen tapahtuma. Marraskuun 11. päivänä juhlimme myös tämän valtavan eurooppalaisen sisällissodan päättymistä merkinneen aselevon vuosipäivää.
<P>
Vietimme 9. marraskuuta myös kansainvälistä fasismin ja antisemitismin vastaista päivää sen päivän muistoksi, jolloin alkoi ihmisten institutionaalinen vaino rodun perusteella.
<P>
Hyvät parlamentin jäsenet, emme saa koskaan luovuttaa puolustaessamme niitä ihmisoikeuksia, joiden vuoksi Euroopan unioni on taistellut niin paljon. Ihmisoikeudet ovat aina uhattuina, vaikka se ei aina olekaan yhtä ilmeistä.
<P>
Rauhaamme, eurooppalaisten välistä rauhaa, josta olemme niin ylpeitä, ovat viime päivinä uhanneet uudet vaarat, jotka kohdistuvat arvoihimme ja yhteiseloomme. Voin uskoakseni sanoa meidän kaikkien puolesta, että seuraamme surullisina ja huolestuneina Alankomaiden tapahtumia etnisten ja uskonnollisten jännitteiden laajentumista selkkaukseksi. Uskoakseni nyt on hyvä hetki lähettää Alankomaiden hallitukselle ja koko alankomaalaiselle yhteiskunnalle sen alkuperästä ja uskonnosta riippumatta viesti solidaarisuudestamme.
<P>
Olemme koko sydämestämme niiden puolella, jotka oman henkilökohtaisen vastuuntuntonsa kautta ovat sitoutuneet estämään mielettömän väkivallan kierteen. Euroopan parlamentti on tietoinen siitä, että viime kädessä kaikenlainen ääritoiminta ja muukalaisviha on peräisin vain hyvin pienestä väestönosasta, eikä se missään olosuhteissa saa varjostaa koko alankomaalaista yhteiskuntaa, joka on yksi Euroopan suvaitsevaisimmista ja sallivimmista yhteiskunnista.
<P>
Lisäksi Jasser Arafat, Palestiinan lakiasäätävän neuvoston puheenjohtaja, kuoli nyt marraskuussa, ja olen lähettänyt lakiasäätävälle neuvostolle surunvalittelukirjeen. Varapuhemies McMillan-Scott edusti meitä viime perjantaina Kairossa pidetyissä hautajaisissa. Arafat oli 40 vuoden ajan kansansa itsemääräämisoikeuteen tähtäävän taistelun symboli. Nyt hänen poismenonsa antaa uuden mahdollisuuden toiveille israelilaisten ja palestiinalaisten välisestä rauhasta.
<P>
Haluan myös tuoda julki tukeni Javier Solanalle, joka neuvoston puolesta puhuessaan sanoi, että unionin on valmistauduttava osallistumaan rauhanneuvottelujen uuteen vaiheeseen, jos sellainen käynnistyy. Olen varma, että kaikki eurooppalaiset haluavat tarttua tähän mahdollisuuteen edistää Lähi-idän rauhansuunnitelman tehokasta soveltamista.
<SPEAKER ID="7" LANGUAGE="" NAME="Puhemies." AFFILIATION="">
<P>
   Esityslistalla ovat seuraavana minuutin puheenvuorot poliittisesti tärkeistä asioista. 
<SPEAKER ID="8" LANGUAGE="" NAME="Nicholson (PPE-DE )." AFFILIATION="">
<P>
    (EN) Arvoisa puhemies, kolme YK:n avustustyöntekijää siepattiin 28. lokakuuta Afganistanissa. Yksi siepatuista on filippiiniläinen, yksi kosovolainen ja kolmas, Annetta Flanigan, vaalipiiristäni Pohjois-Irlannista. He ovat edelleen siepattuina. Voimme vain kuvitella, kuinka traumaattista tämä on siepatuille ja heidän perheilleen.
<P>
Arvoisa puhemies, pyydän teitä ja parlamenttia kannattamaan varauksettomasti kolmen siepatun vapauttamista ja ottamaan asian välittömästi puheeksi neuvoston ja komission kanssa niiden tuen saamiseksi.
<P>
Tänään iltapäivällä kuulin sieppaajien ilmoittaneen, etteivät he enää yritä ottaa yhteyttä klo 19.30 jälkeen meidän aikaamme. Arvoisa puhemies, pyydän teitä suhtautumaan tähän äärimmäisen vakavasti, sillä kuten Annetta Flanigan sanoi, he menivät Afganistaniin vain auttaakseen sen kansaa. 
<SPEAKER ID="9" LANGUAGE="FR" NAME="De Keyser (PSE )." AFFILIATION="">
<P>
    Arvoisa puhemies, kuten totesitte, emme saa herpautua valvomasta ihmisoikeuksien kunnioittamista.
<P>
Edellisessä istunnossa hyväksyimme päätöslauselman Iranin ihmisoikeusongelmista. Tilanne on sittemmin edelleen huonontunut.
<P>
Haluan kiinnittää huomionne siihen, että ihmisiä pidätetään edelleen. Esimerkiksi ihmisoikeusaktivistit tohtori Mabobeh Abbasgholizadeh ja Fereshteh Qâzi on pidätetty. Tämä on täysin tuomittavaa, ja minusta teidän on pyydettävä neuvoston puheenjohtajaa suostuttelemaan Teheranissa olevat suurlähettiläämme auttamaan varmistamaan, että ihmisoikeuksia kunnioitetaan.
<P>
Olemme tehneet sopimuksen ydinenergiasta, mutta emme saa jättää huomiotta sitä, mitä Iranissa päivittäin tapahtuu. 
<SPEAKER ID="10" LANGUAGE="EL" NAME="Papadimoulis (GUE/NGL )." AFFILIATION="">
<P>
   – Arvoisa puhemies, Euroopan kansalaisia on kohdannut kaksi uutta elintarvikeskandaalia: ensinnäkin dioksiinit Alankomaissa ja sitten todennäköisesti, kuten diagnostiset testit ovat tähän mennessä osoittaneet, ensimmäiset merkit hullun lehmän taudista lampaissa ja vuohissa.
<P>
Elintarvikkeiden dioksiiniskandaalin vuoksi yli 200 karjatilaa on jo suljettu Alankomaissa ja useita myös Belgiassa ja Saksassa.
<P>
Protestoin, sillä puheenjohtajavaltio Alankomaiden viranomaiset tai Euroopan komissio eivät ole antaneet mitään tietoja siitä, mitä tuotteita on toimitettu muihin jäsenvaltioihin, eikä kuluttajia näin ollen voida suojella.
<P>
Vaadin suurempaa avoimuutta, välitöntä tiedottamista ja molempiin tapauksiin liittyvien analyysien täydellistä julkistamista. Euroopan unionin on huolehdittava kansanterveydestä ja markkinoista, jotta epäilyksen kohteena olevat tuotteet eivät pääse elintarvikeketjuun. 
<SPEAKER ID="11" LANGUAGE="" NAME="Farage (IND/DEM )." AFFILIATION="">
<P>
    (EN) Arvoisa puhemies, haluan tuoda esiin vakavan huolen, jota tuntevat kaikki demokratiaan uskovat. Belgian korkein oikeus on pysyttänyt voimassa aiemman tuomion, jonka mukaan Vlaams Blok on rikollisjärjestö, jonka toiminta kielletään. Kukaan ryhmässäni ei kannata Vlaams Blokin ideologiaa tai sen toimintaa, mutta siitä ei ole kyse demokratiassa. Poliittisia päätöksiä tekevät äänestäjäkunnat eivätkä tuomioistuimet, ja tällainen toiminta vain lisää poliittista ääritoimintaa ja kenties jopa väkivallan käyttöä.
<P>
Tämä on nyt tapahtunut Belgiassa, mutta se voi tulevaisuudessa tapahtua myös Euroopan unionissa. Meillä on jo eurooppalainen pidätysmääräys. EU rahoittaa poliittisia ryhmiä, ja uskon, että hyvin pian myös EU:ta kohtaan esitetty kritiikki tuomitaan muukalaisvastaiseksi, ja oman ryhmäni kaltaisia ryhmiä vastaan voidaan nostaa kanteita. Tämän vuoksi kaikkien demokratian kannattajien on tuomittava nämä toimet. 
<SPEAKER ID="12" LANGUAGE="EL" NAME="Pafilis (GUE/NGL )." AFFILIATION="">
<P>
   – Arvoisa puhemies, amerikkalaiset miehitysjoukot ovat jo viikon ajan tehneet hirveitä rikoksia irakilaisessa Fallujan kaupungissa. He ovat pommittaneet umpimähkään koteja, tappaneet siviiliväestöä ja tuhonneet koko kaupungin. Kaupungin kymmenettuhannet asukkaat ovat vaarassa, ja heitä uhkaa pommitusten lisäksi myös sähkökatkokset ja vesipula.
<P>
Miehitysjoukot ja niiden tukijat estävät asukkaita lähtemästä kaupungista eivätkä juurikaan anna tietoja siviilien kohtalosta saati kuolleista.
<P>
Kolleganne Alawi kieltää kuolleiden nimien julkistamisen Fallujan kaupungissa. Punaista puolikuuta ja Punaista ristiä on estetty tarjoamasta minkäänlaista apua.
<P>
Poliittinen vastuu tällaisesta julmuudesta on Euroopan unionilla, joka on sallinut sodan, sekä miehitysjoukoilla ja poliittisilla ryhmillä, jotka hyväksyivät hiljattain Irakia koskevan päätöslauselman ja näin tukivat Yhdysvaltojen interventiota.
<P>
Rikokset Irakin kansaa vastaan on lopetettava, ja tämä edellyttää miehitysjoukkojen poistumista. Miksi teillä, jotka puhutte ihmisoikeuksista, ei nyt ole mitään sanottavaa tästä rikoksesta? 
<SPEAKER ID="13" LANGUAGE="" NAME="Villiers (PPE-DE )." AFFILIATION="">
<P>
    (EN) Arvoisa puhemies, vierailin kaksi viikkoa sitten Israelissa ja Länsirannalla. Lähes tarkalleen kaksi viikkoa sitten seisoin Carmel Marketilla Tel Avivissa katsomassa itsemurhapommin traagisia jälkiseurauksia. Se, että sain itse todistaa sitä kauhua, jota israelilaiset kohtaavat päivittäin, oli hyvin koskettavaa ja järkyttävää. Kiireisten asiakkaiden ja myyntikojujen arkipäiväinen luonne korostui brutaalilla tavalla siivousoperaatiossa, kun ihmisten jäännöksiä raaputettiin myyntikojujen katoksista.
<P>
Toivon kaikkien parlamentin jäsenten tuomitsevan kanssani ne, jotka lähettävät 16-vuotiaita lapsia räjähteillä varustettuina räjäyttämään itsensä sekä viattomia ihmisiä, jotka ovat juuri piipahtaneet ostamaan jotain paikallisesta juustomyymälästä. Toivon kaikkien täällä parlamentissa myös ilmaisevan kanssani voimakkaan toiveemme, että Lähi-idässä olisi saavutettu käännekohta, että olisimme saavuttaneet vaiheen, jossa rauhan ja vuoropuhelun tie alkaisi korvata pommien ja luotien tietä. 
<SPEAKER ID="14" LANGUAGE="FR" NAME="Tabajdi (PSE )." AFFILIATION="">
<P>
    Arvoisa puhemies, hyvät kollegat, haluan kiinnittää parlamentin huomion erääseen puutteeseen, ongelmaan. Hyväksyimme 16. syyskuuta päätöslauselman vähemmistöjen ahdistelusta Voivodinassa. Parlamentti päätti, että suhteista Serbia ja Montenegroon vastaava valtuuskunta lähettää tietojenkeruuvaltuuskunnan Serbian Voivodinaan. Tästä on jo kaksi kuukautta. Minä en ymmärrä. On vaarana – kuten päätöslauselmassamme todetaan – että tapahtumat lisääntyvät ja vähemmistöihin kohdistuva häirintä lisääntyy hallitsemattomasti. Suhteista Serbiaan vastaava valtuuskunta ei ole löytänyt viittä jäsentä lähetettäväksi tietojenkeruuvaltuuskuntaan. Tätä on mahdotonta uskoa. Parlamentin maine on vaarassa; toiminta on Euroopan parlamentin päätöslauselman vastaista. Arvoisa puhemies, pyydän teitä tutkimaan, miksi suhteista Serbiaan vastaava valtuuskunta on sabotoinut parlamentin päätöslauselman. 
<SPEAKER ID="15" LANGUAGE="PL" NAME="Pęk (IND/DEM )." AFFILIATION="">
<P>
      Arvoisa puhemies, hyvät kollegat, palaan asiaan, jota pidän erittäin tärkeänä. Näkemyksemme ja saamiemme oikeudellisten lausuntojen mukaan Euroopan parlamentti on sallinut sellaisen tilanteen syntymisen, jossa Euroopan komissio on toiminut 1. marraskuuta alkaen ilman oikeudellista asemaa. Se on toisin sanoen toiminut laittomasti. Tämä merkitsee sitä, että kaikki Euroopan komission tekemät oikeudelliset, viralliset ja muut hallinnolliset päätökset voidaan riitauttaa ja kumota. Tällaisen tilanteen ei voida antaa jatkua. Arvoisa puhemies, katson tarpeelliseksi käynnistää väliaikaisia lainsäädännöllisiä toimenpiteitä, jotta parlamentti voisi ryhtyä oikeudellisiin toimiin, kun komissiota ei voida nimittää. 
<SPEAKER ID="16" LANGUAGE="EN" NAME="Allister (NI )." AFFILIATION="">
<P>
    Arvoisa puhemies, haluan puhua kahdesta asiasta. Ensinnäkin haluan ilmaista täyden tukeni pohjoisirlantilaisen kollegani Nicholsonin huomautuksille Annetta Flaniganin kammottavasta tilanteesta, sillä hän on epäitsekkäästi auttanut Afganistania. Epäilemättä meidän kaikkien ajatukset ovat hänen perheensä luona tänä vaikeana aikana.
<P>
Toiseksi haluan irrottautua kaikista niin kutsutun presidentti Arafatin ylistyspuheista. Kyseessä oli paatunut terroristi, joka toi maailmaan itsemurhapommittajien kauhun. Hän oli yhteistyössä muiden eri puolilla maailmaa toimivien terroristijärjestöjen kanssa, myös kotimaani IRA:n kanssa, jolla on jo vuosien ajan ollut veljelliset suhteet PLO:n murhaajiin. Tämän vuoksi sanoudun kotimaani uhrien vuoksi irti ylistyspuheista maailman terroristien kumppanille. 
<SPEAKER ID="17" LANGUAGE="EL" NAME="Papastamkos (PPE-DE )." AFFILIATION="">
<P>
   – Arvoisa puhemies, kuten tiedätte, Euroopan komissio on esittänyt hyväksyttäväksi asetuksen liittymistä valmistelevasta tukivälineestä (ΙΡΑ). Ehdotus on myönteinen, sillä siinä yhdistetään ja yksinkertaistetaan assosioituneiden maiden ja Kaakkois-Euroopan mahdollisten ehdokasvaltioiden nykyisten ohjelmien hallintoa.
<P>
Koska liittymistä valmisteleva tukiväline kattaa muun muassa instituutioiden sekä alueellisen ja rajat ylittävän yhteistyön lujittamisen, suunnitellun tuen maksaminen on liitettävä tiukasti poliittisiin erityisehtoihin, ehtoihin, joihin yhteisön poliittinen säännöstö perustuu.
<P>
Viestimme on oltava selvä. Eurooppalaisen suuntautumisen haaste edellyttää erimielisyyksien ratkaisemista vuoropuhelun ja keskinäisen ymmärryksen avulla sekä asioista sopimalla. 
<SPEAKER ID="18" LANGUAGE="EN" NAME="Ludford (ALDE )." AFFILIATION="">
<P>
    Arvoisa puhemies, 14. marraskuuta on maailman diabetespäivä. Tämän vuoksi pyydän kollegoja seuraamaan kotimaissaan diabeetikkoihin kohdistuvaa työsyrjintää. Kaikissa EU:n jäsenvaltioissa estetään yleisesti diabeetikkojen pääsy tiettyihin ammatteihin, mutta nämä ammatit vaihtelevat laajasti. Esimerkiksi Belgiassa ja Yhdistyneessä kuningaskunnassa diabeetikot eivät pääse poliiseiksi, mutta Unkarissa ja Portugalissa pääsevät. Italiassa heitä estetään ryhtymästä ambulanssin kuljettajiksi, mutta Yhdistyneessä kuningaskunnassa, Portugalissa ja Kreikassa ei. Yhdistyneessä kuningaskunnassa he eivät voi ryhtyä lennonjohtajiksi, mutta Kreikassa ja Portugalissa voivat.
<P>
Yhteismarkkinoiden ja työntekijöiden vapaan liikkuvuuden Euroopan unionissa tässä ei ole mitään järkeä. Esitän tätä koskevat kysymykseni komissiolle, mutta haluan korostaa kollegoille, kuinka epälooginen tilanne on. Jotkut näistä kielloista ovat noin 40 vuotta vanhoja, eikä niissä oteta huomioon nykyaikaista hoitoa. Tällainen yleinen syrjintä on lopetettava. 
<SPEAKER ID="19" LANGUAGE="NL" NAME="Corbey (PSE )." AFFILIATION="">
<P>
    Arvoisa puhemies, haluan jälleen kerran kiittää teitä siitä, että otitte vastaan kukkalaatikon, joka symboloi eurooppalaista luontoa ja biodiversiteettiä. Kukkalaatikko on lahja Euroopan elinympäristöfoorumilta, joka edustaa miljoonia eurooppalaisia. Haluamme teidän kauttanne saattaa myös parlamentin jäsenten tietoon, että meillä on nyt viehättävä vihreä saareke Brysselissä, nimittäin ensimmäisen kerroksen tasolla lähellä postitoimistoa. Meidän on tarkoitus huolehtia siitä yhdessä sekä taata Natura 2000 -verkolle riittävät varat eurooppalaisen biodiversiteetin suojelemiseksi, sillä se on todella tarpeen. Kehotan kaikkia parlamentin jäseniä kulkemaan kukkalaatikon ohi ja pohtimaan luonnon sekä Natura 2000 -verkon merkitystä. 
<SPEAKER ID="20" LANGUAGE="EN" NAME="Mitchell (PPE-DE )." AFFILIATION="">
<P>
    Arvoisa puhemies, haluan kiinnittää huomionne Darfurin entisestään huononevaan tilanteeseen. Maailman terveysjärjestön (WHO) tuoreimpien lukujen mukaan jopa 450 ihmistä kuolee siellä päivittäin. Kapinallisjoukot hyökkäävät yhä useammin avustusjärjestöjä vastaan ja pakottavat ne poistumaan alueelta. Pakolaisten määrä, kasvaa ja YK:n mukaan pelkästään viime kuussa jälleen 150 000 ihmistä joutui kodittomiksi. Tällaiseen surkeaan tilanteeseen olisi puututtava nopeasti ja tehokkaasti.
<P>
Ensinnäkin Eurooppa-neuvoston olisi otettava tämä seikka ensisijaiseksi käsittelyaiheeksi myöhemmin tässä kuussa pidettävässä huippukokouksessaan. Toiseksi Euroopan unionin olisi käytettävä kaikkea vaikutusvaltaansa kriisin käsittelemiseksi YK:n turvallisuusneuvoston kokouksessa Nairobissa. On käsiteltävä Sudanin tilannetta ja laadittava päätöslauselmaluonnos. Turvallisuusneuvoston on lähetettävä kaikille osapuolille selvä viesti sen varmistamiseksi, että ne liittyvät jo tehtyihin sopimuksiin ja päättävät väkivaltaisuudet heti. Kolmanneksi Sudanin hallituksen on erityisesti otettava vastuu kansalaisten suojelemisesta sekä Janjaweed-miliisijoukkojen aseistariisumisesta. Myös Afrikan unionin joukkoja on lujitettava ja sen toimivaltaa laajennettava, jotta se voi entistä tehokkaammin puuttua turvallisuustilanteeseen.
<P>
Euroopan unionin on aika vaatia, että päätöslauselmalla saadaan aikaan todellisia ja kestäviä ratkaisuja. 
<SPEAKER ID="21" LANGUAGE="PL" NAME="Rogalski (IND/DEM )." AFFILIATION="Landsmannschaft Ostpreußen)">
<P>
    Arvoisa puhemies, Itä-Preussin alueellinen yhdistys (piti 8. lokakuuta vuosikokouksensa. Saksassa toimii aktiivisesti 21 alueellista yhdistystä, jotka ovat avoimesti Puolan ja Tšekin vastaisia. Saksassa vuonna 1953 hyväksytyn lain mukaan jokainen saksalainen, joka on joutunut lähtemään valtakunnasta tai Habsburgien monarkiaan kuuluneilta alueilta ennen vuotta 1914, katsotaan pakolaiseksi, ja pakolaisaseman katsotaan periytyvän. Alueelliset yhdistykset vaativat tämän toisen maailmansodan päätteeksi allekirjoitetun lain kumoamista. Juuri näin natsit toimivat, kun he kumosivat Versailles'n sopimuksen. Itä-Preussin alueellisen yhdistyksen peruskirjassa vaaditaan Puolan alueen valtaamista takaisin ja Puolan hallitus katsotaan väliaikaiseksi hallitukseksi. Saksan hallitus myöntää kuitenkin näille yhdistyksille tukea, ja näiden kokouksiin, joissa myydään äänitteitä Waffen SS -marsseista, on osallistunut liittokansleri Schröder ja Baijerin pääministeri Stoiber. Kuinka EU:n jäsenvaltio Saksa voi tukea revisionistisia järjestöjä ja sallia niiden laillisen toiminnan, vaikka ne vaativat sotaa? Saksan peto on jälleen heräämässä, ja Hitlerin haamu kummittelee Euroopan yllä. Vetoan Euroopan parlamenttiin, jotta se tutkisi asiaa. 
<SPEAKER ID="22" LANGUAGE="FR" NAME="Isler Béguin (Verts/ALE )." AFFILIATION="">
<P>
    Arvoisa puhemies, hyvät kollegat, Sébastien Briard kuoli sunnuntaina 7. marraskuuta jäätyään vaarallista radioaktiivista jätettä kuljettaneen junan alle. Kaikki ekologisesti ajattelevat henkilöt ja ydinvoiman vastustajat ovat tragedian vuoksi murheen murtamia. Myötätuntoni kohdistuu nyt hänen perheeseensä ja rakkaisiinsa, hänen ystäviinsä ja planeettamme suojelemiseen sitoutuneisiin henkilöihin. Hän uskoi parempaan maailmaan.
<P>
Tämä järkyttävä onnettomuus ei ollut sattumaa. Se on välitön seuraus demokraattisen keskustelun tukahduttamisesta ja ydinvoiman kannattajien eturyhmän voimasta, erityisesti kotimaassani. Se osoittaa myös, että radioaktiivisen materiaalin kuljettaminen rautateillä tai maanteillä ei todellakaan ole onnettomuusriskeistä vapaata, ja että onnettomuudet voivat johtaa valtaviin katastrofeihin. Tätä vaaraa korostaessaan Sébastien kuoli Lorrainen rautatielinjalla, jolla kuljetetaan satoja tällaisia rahteja. Kunnioittakaamme täällä parlamentissa hänen muistoaan ja hänen väkivallatonta vastalausettaan. Uhratkaamme ajatuksemme hänelle. 
<SPEAKER ID="23" LANGUAGE="ES" NAME="López-Istúriz White (PPE-DE )." AFFILIATION="">
<P>
    Arvoisa puhemies, haluan kiinnittää parlamentin huomion Yhdistyneen kuningaskunnan ja Espanjan kulissientakaiseen toimintaan, sillä ne pitävät hengissä Fidel Castron verenhimoista kommunistihallintoa Kuubassa.
<P>
Kuten muistutitte, Berliinin muuri on murtunut, mutta murhanhimoiset dinosaurukset valitettavasti uhkaavat edelleen ihannettamme demokratiasta ja vapaudesta . Puhun nyt Castron hallinnosta. Arvoisa puhemies, noudatan neuvoanne enkä luovu ihmisoikeuksien puolustamisesta ja vetoan teihin, jotta ette sallisi parlamentin jäsenten matkustaa jälleen Kuubaan tarjotakseen kyseiselle hallinnolle julkisuutta talousarviomme kustannuksella, vaan tukisitte tulevaisuudessa pikemminkin jäsenten sellaisia matkoja, joiden avulla pyritään tuomaan esiin ja tarjoamaan tietoja Kuuban poliittisten vankien ja mielipidevankien tilanteesta.
<P>
Euroopan unionin Kuubaa koskeva politiikka ei saa muuttua. Meidän on puolustettava sitä tuhansien kidutettujen ja murhattujen muistoksi ja muistettava erityisesti, mitä tapahtui viime vuonna, kun lukuisia viattomia ihmisiä teloitettiin umpimähkään. Kuubassa ei saa enää olla poliittisia vankeja.
<P>
Vaadimme vapautta Kuuban kansalaisille, jotta he voivat saada aikaan rauhanomaisen poliittisen siirtymävaiheen ja osoittaa mahdollisuutensa suuruuteen. Kuubalaiset eivät tarvitse vanhanaikaisia pellejä eikä näiden mukana nauravia rikostovereita. 
<SPEAKER ID="24" LANGUAGE="EN" NAME="Evans, Robert (PSE )." AFFILIATION="">
<P>
    Arvoisa puhemies, mainitsitte avauspuheenvuorossanne merkkipäivät. On vielä yksi merkkipäivä ennen seuraavaa kokoontumistamme Strasbourgissa. Joulukuun kolmantena päivänä tulee kuluneeksi 20 vuotta Intian Bhopalin katastrofista. Tragedian aiheuttamien kuolemantapausten määrä – yli 20 000 henkeä – kasvaa edelleen yhden hengen päivävauhtia. Yli 120 000 ihmistä loukkaantui, ja henkiin jääneet ja myöhemmin syntyneet lapset kärsivät edelleen kammottavista vammoista, oireista ja invaliditeetista.
<P>
Viimeisten 13 vuoden ajan Union Carbiden tehtaan amerikkalainen omistaja Dow Chemicals on kuitenkin jättänyt huomiotta vaatimukset vastata kuolemantuottamussyytteisiin intialaisissa tuomioistuimissa. Korvaukset ovat olleet vähäisiä, eikä vastuuta juurikaan ole kannettu. Arvoisa puhemies, toivon teidän ja kaikkien parlamentin jäsenten tukevan toimia oikeuden ja todellisen avun saamiseksi uhreille. 
<SPEAKER ID="25" LANGUAGE="PL" NAME="Tomczak (IND/DEM )." AFFILIATION="">
<P>
      Hyvät kollegat, varoituksemme EU:n seuraaman tien vaaroista ovat osoittautumassa aiheellisiksi. Todistamme sellaisen uuden totalitaarisen järjestelmän muodostumista, joka pilkkaa luonnollisia oikeuksia, kansakuntien oikeuksia, perheiden oikeuksia ja jokaisen yksilön oikeutta elämään. Unelmat solidaarisesta Euroopasta, demokratiasta, vapaudesta ja tuesta vähäosaisille heikentyvät. Hyvät kollegat, teidän EU:nne ei ole mikään menestys. Todellisuudessa se on kaaosta ja moraalista relativismia, talouskriisiä, työttömyyttä, kasvavaa yhteiskunnallista tyytymättömyyttä, viidakon lakeja demokraattisen lavasteen takana sekä jakautumista ylempiarvoisiin ja alempiarvoisiin valtioihin. Uutta supervaltaa rakennetaan valheelliselle ja mielikuvituksellisen ideologian perustalle, ja se voidaan johtaa aiemmista totalitaarisista järjestelmistä. Näin oli tuomittu käymään, koska Jumala on hylätty ja hänen asemansa kaapattu. Me puolalaiset emme toivo tällaista Eurooppaa, ja tämän vuoksi me vetoamme kaikkiin kansakuntiin: herätkää kaikki hyväuskoiset, varsinkin kaikki te, jotka tunnustaudutte kristityiksi! He sylkevät kasvoillenne ja te alistutte hiljaa sopuratkaisuun. Te uhrasitte professori Buttiglionen ja suostuitte diktatoriseen perustuslakiin. Me emme suostu tällaiseen diktatoriseen käskyyn ja barbarismiin. Me haluamme auttaa loukattuja ja eksyneitä vähemmistöjä, mutta emme alistu niiden turmiolliseen valtaan. Euroopan kansakunnilla on oikeus vapauteen, oikeuteen, Jumalaan ja kristinuskoon. Sellainen on meidän Eurooppamme! 
<SPEAKER ID="26" LANGUAGE="PL" NAME="Czarnecki, Ryszard (NI )." AFFILIATION="">
<P>
      Arvoisa puhemies, viimeisin ennätysnousu euron vaihtokurssissa suhteessa dollariin on herättänyt huolta euroalueeseen kuuluvien EU:n jäsenvaltioiden vähemmistössä, toisin sanoen niissä 12:ssa 25:stä jäsenvaltiosta, jotka kuuluvat euroalueeseen. Tietyssä määrin tilanne on tietysti hyödyllinen joidenkin "uusien" EU-valtioiden viejille. Se on kuitenkin pikemminkin haitallinen "vanhoille" EU-valtioille ja osoittaa Euroopan keskuspankin avuttomuuden ja epäonnistumisen toimissaan. Frankfurtissa toimivan EKP:n reaktio siihen, mitä eurolle on tapahtunut, on periaatteessa ollut aina sama. Se ei nimittäin lainkaan reagoi. Ehdotan tämän vuoksi, että parlamentissa käydään keskustelu keskuspankin asemasta. EKP:n pääjohtaja Trichet vieraili hiljattain parlamentin valiokunnassa, ja toivon täällä parlamentissa käytävän keskustelua myös Euroopan keskuspankin käytännön asemasta. 
<SPEAKER ID="27" LANGUAGE="HU" NAME="Gál (PPE-DE )." AFFILIATION="">
<P>
    Romanian liittymisneuvotteluille omistautuneena vähemmistöoikeuksiin erikoistuneena lakimiehenä haluan kiinnittää huomionne kasvavaan demokratiavajeeseen. Romaniassa pidetään vaalit 28. marraskuuta. Yhdeltä unkarilaisvähemmistön järjestöltä evättiin 25. lokakuuta oikeus asettaa ehdokkaita vaaleihin syrjivän vaalilain perusteella, poliisien toiminnalla ja uhkailemalla tiettyjä henkilöitä. Kaikki menetelmät ovat yhteensopimattomia eurooppalaisen demokratian ja moniarvoisuuden käsitteen kanssa. Sama järjestö, unkarilainen kansalaisunioni, suljettiin diskriminoivasti myös paikallisvaalien ulkopuolelle heinäkuussa. Euroopan komission vuosikertomuksessa tuomittiin tämä, ja samaan aikaan Euroopan kansanpuolueen (kristillisdemokraatit) ja Euroopan demokraattien ryhmä perusti komitean tutkimaan tapausta. Vaalilain syrjivät säännökset, viranomaisten syrjivä toiminta ja vaalien ulkopuolelle sulkeminen eivät missään tapauksessa täytä eurooppalaisia demokratian ja moniarvoisuuden vaatimuksia sekä Kööpenhaminan kriteerejä, jotka ovat perustana vakaalle perustuslailliselle valtiolle ja toimivalle demokratialle. Toimiva demokratia on todellakin edellytys unionin jäsenyydelle.
<SPEAKER ID="28" LANGUAGE="NL" NAME="Mastenbroek (PSE )." AFFILIATION="">
<P>
    Arvoisa puhemies, kiitän teitä erityisesti hetki sitten Euroopan parlamentin puolesta ilmaisemastanne tuesta ja solidaarisuudesta Alankomaita kohtaan. Kuten tiedätte, ääri-islamilaiset murhasivat raa'asti 2. marraskuuta hollantilaisen elokuvaohjaajan ja kriittisen kolumnistin Theo Van Goghin. Tähän on reagoitu tekemällä iskuja Alankomaissa sijaitseviin moskeijoihin ja islamilaisiin kouluihin. Tähän mennessä Euroopan unioni ei ole tuominnut painokkaasti näitä terroritekoja koko Eurooppaan vaikuttavina tekoina. On pohdittu laajalti, mitkä syyt ovat tämän taustalla. Ilmeisesti neuvostolla ei ole rohkeutta käydä juuri nyt keskustelua islamilaisesta ääriliikkeestä, tai sitten tapahtumien katsotaan koskevan vain Alankomaita. En tiedä, onko tämä totta, mutta olisi todellakin suotavaa, että koko EU tuomitsisi tapahtumat. Meidän ei pitäisi vältellä islamia koskevaa keskustelua Euroopassa, vaikka se yhdistäisikin kaikki – uskonnolliset tai muut – maltilliset voimat ääriliikkeiden ja rasismin eristämiseksi ja torjumiseksi. Loppujen lopuksi Alankomaiden tapahtumat voivat toistua missä tahansa Euroopassa, ja Alankomaat sekä sen kansalaiset tarvitsevat todellakin EU:n solidaarisuutta ja tukea. 
<SPEAKER ID="29" LANGUAGE="ES" NAME="Iturgaiz Angulo (PPE-DE )." AFFILIATION="">
<P>
    Arvoisa puhemies, haluan tuoda julki paheksuntani sen johdosta, että eilen Euroopan unionin alueella, tarkkaan ottaen espanjalaisessa San Sebastianin kaupungissa, Batasuna, ETA:n verkostoon kuuluva kielletty poliittinen ryhmä, järjesti tapahtuman, joka muuttui terrorismin juhlinnaksi ja puolustuspuheeksi, ja haluan ilmaista pahoitteluni siitä, ettei baskien itsehallinto tai keskushallinto toteuttanut mitään toimenpiteitä estääkseen laittoman tapahtuman.
<P>
Baskit ja muut espanjalaiset ovat hämmentyneitä, ihmeissään ja ennen kaikkea närkästyneitä siitä, ettei demokraattisessa oikeusvaltiossa ryhdytä mihinkään toimiin kielletyn ryhmän toiminnan estämiseksi.
<P>
Kehotan tämän vuoksi parlamenttia ja unionin toimielimiä olemaan luovuttamatta terrorismin vastaisessa taistelussa tai taistelussa terroristien rikoskumppaneita vastaan ja kehotan heitä tuomitsemaan nämä ja jahtaamaan näitä Euroopan unionin joka kolkassa. 
<SPEAKER ID="30" LANGUAGE="EN" NAME="Whitehead (PSE )." AFFILIATION="">
<P>
    Arvoisa puhemies, haluan lyhyesti ottaa esille kaksi ilmaisunvapauteen liittyvää tapausta. Toinen on Mordechai Vanunun pidättäminen uudelleen Israelissa. Hän vapautui istuttuaan 18 vuoden vankilatuomionsa – josta hän oli suurimman osan eristettynä – ja nyt hänet on pidätetty uudelleen sillä perusteella, että hän on ollut tekemisissä ulkomaalaisten kanssa. Koska hän etsii turvapaikkaa Jerusalemin katedraalista, hänen on vaikea toimia muulla tavalla.
<P>
Toinen seikka, jonka haluan tuoda esiin, on FBI:n agenttien ratsiasarja 21 riippumattomassa tiedotusvälineiden toimipaikassa, joista suurin osa on Euroopan unionissa. Näistä valtaosa on suljettu.
<P>
Kumpaankaan toimeen ei ole annettu selkeää selitystä. Kehotan parlamenttia ottamaan huomioon, että vaikeina aikoina meidän on oltava yhä valppaampia vapauden ja ilmaisunvapauden suhteen. Toivon viranomaisten täällä hakevan jotain selitystä näille toimille. 
<SPEAKER ID="31" LANGUAGE="IT" NAME="Borghezio (IND/DEM )." AFFILIATION="">
<P>
    Arvoisa puhemies, hyvät kollegat, viime viikkoina Kiinan kansantasavalta on pyytänyt Euroopan parlamentin ryhmiä lähettämään valtuuskuntia keskustelemaan. Haluan muistuttaa, että edellinen parlamentti kuuli juhlaistunnossa Dalai Laman puheenvuoron, jota kuuntelimme tarkkaavaisesti ja liikuttuneina. Hän kertoi meille kansansa tragediasta ja kulttuurisesta kansanmurhasta.
<P>
Kehotan kaikkien ryhmien edustajia lähettämään omien ryhmiensä valtuuskuntia Kiinan kansantasavaltaan vain, jos jokainen valtuuskunta voi vakuuttua Tiibetin kansan kulttuurisesta, poliittisesta ja uskonnollisesta vapaudesta. 
<SPEAKER ID="32" LANGUAGE="PT" NAME="Ribeiro e Castro (PPE-DE )." AFFILIATION="">
<P>
    Arvoisa puhemies, hyvät kollegat, haluan puhua Oswaldo Payásta. Kuten tiedätte, hänelle annettiin Saharov-palkinto vuonna 2002, ja vielä viime vuonna Fidel Castron hallitus esti häntä neljä kertaa saapumasta tänne osallistuakseen kanssamme keskusteluun, joka koski ihmisoikeustilannetta hänen kotimaassaan Kuubassa.
<P>
Arvoisa puhemies, kuulin, että Oswaldo Payá kirjoitti teille viime perjantaina ja lähetti toisinnon kirjeestään myös puheenjohtaja Prodille, komission jäsenille Nielsonille ja Pattenille sekä puheenjohtajaehdokas Barrosolle. Käsittääkseni tarkoituksena oli, että kirje jaettaisiin kaikille parlamentin jäsenille, mikä olisi hyvin hyödyllistä, sillä keskustelemme huomenna Kuuban tilanteesta. Olen kuullut, että myös neuvosto aikoo käydä keskustelua Kuuban tilanteesta lähipäivinä. Tietyt valtiot ovat salaliitossa Kuuban ihmisoikeuksia ja demokratiatoiveita vastaan tässä mitä ystävällisimmässä valtiossa. On järkyttävää, että salaliitto on edelleen voimissaan, vaikka emme ole kuulleet kuubalaisten demokraattien näkemystä asiasta.
<P>
Arvoisa puhemies, tämän vuoksi haluaisin tietää, oletteko saanut kirjeen ja aiotteko jakaa sen. Pyydän teitä toimittamaan sen myös puheenjohtajavaltio Alankomaille sekä neuvostolle. Paljon kiitoksia. 
<SPEAKER ID="33" LANGUAGE="PL" NAME="Sonik (PPE-DE )." AFFILIATION="">
<P>
      Arvoisa puhemies, haluan kiinnittää huomionne EU:n kansalaisten kuluttajanoikeuksiin Slovakiassa ja Tšekin tasavallassa ja pyytää ryhtymistä toimiin tässä asiassa. On totta, että slovakialaiset ja tšekkiläiset liikkeet ja yritykset soveltavat kaksien hintojen järjestelmää maissaan vieraileviin matkailijoihin. Sekä puolalaisia että muiden EU:n jäsenvaltioiden kansalaisia syrjitään ravintoloissa, hotelleissa ja museoissa. Aivan samoja palveluja, kuin mitä paikalliset asukkaat käyttävät, tarjotaan ulkomaalaisille kaksin- tai kolminkertaiseen hintaan. Käytännössä tämä näkyy siinä, että englanninkielisessä hinnastossa museon sisäänpääsymaksu on korkeampi kuin paikallisella kielellä kirjoitetussa hinnastossa. Eri hinnastojen soveltaminen matkailijoihin ja ulkomaalaisiin on vastoin EU:n kuluttajanoikeuksia, sillä kaikkien 25:n jäsenvaltion kansalaiset ovat EU:n kansalaisia, kuten myös tšekit ja slovakit, ja heillä on samat oikeudet ja velvollisuudet EU:ssa. Arvoisa puhemies, kehotan teitä sekä sisämarkkina- ja kuluttajansuojavaliokuntaa ja Slovakian ja Tšekin hallituksia toteuttamaan toimia tämän osalta. Aikaa ei ole hukattavissa. Talven matkailusesonki, jolloin kymmenettuhannet matkailijat matkustavat Slovakiaan ja Tšekin tasavaltaan, on pian alkamassa. 
<SPEAKER ID="34" LANGUAGE="EL" NAME="Toussas (GUE/NGL )." AFFILIATION="(Puhemies keskeytti puhujan.)">
<P>
   – Arvoisa puhemies, dioksiinien ja syöpää aiheuttavien aineiden löytyminen Euroopan unionin jäsenvaltioissa tuotetuista meijerituotteista ja eläinperäisistä tuotteista on uhka kuluttajille.
<P>
Uusi elintarvikeskandaali osoittaa, että ongelma on poliittinen ja että ennen lainsäädännöllisiä toimia meidän on päästävä asian ytimeen.
<P>
Jättimäisten voittojen ja keinottelun lait, joita sovelletaan elintarvikeketjuun, ovat pääasiallisesti syynä elintarvikkeiden laadun heikkenemiseen. Kuluttajien terveyttä ei voida tehokkaasti suojella niin kauan kuin tuotantoa tehostetaan ja niin kauan kuin elintarvikeketjua ohjaavat ja valvovat alan suuret monikansalliset yritykset, jotka päättävät tuotantomenetelmistä ja elintarvikkeiden laadusta kustannus-hyötysuhteen perusteella.
<P>
Säädösten antaminen ei muuta tuotannon laatua. Jos tuotantoprosesseja ei muuteta siten, että laittomien ja vaarallisten menetelmien käyttö elintarvikkeiden tuotannossa, jalostuksessa ja kuljetuksessa kielletään, rikollinen toiminta jatkuu kansanterveyden kustannuksella.
<P>
Hiljattain paljastuneet elintarvikkeisiin liittyvät vaarat...
<SPEAKER ID="35" LANGUAGE="PL" NAME="Krupa (IND/DEM )." AFFILIATION="">
<P>
      Arvoisa puhemies, haluan protestoida niitä loukkauksia vastaan, joita jäsenvaltioiden hallitukset ovat kokeneet Euroopan parlamentin taholta. Puolan kansakunnalla on ensikäden kokemuksia kahdesta viimeisimmästä totalitaarisesta järjestelmästä, nimittäin natsien fasismista ja kommunismista. Kansakunnallani ja kotimaallani ei ollut lainkaan mahdollisuutta toipua. Se tuhottiin niin aineellisesti kuin älyllisesti ja henkisesti. Todetessani uhan, että tällainen totalitarismi voisi vielä palata, vastustan tiettyjen Euroopan parlamentin jäsenten lausuntoja, erityisesti jäsen Schulzin jäsenvaltioiden hallituksia koskevia lausuntoja, joissa hän kutsuu niitä palvelijoiksi. Kansakuntamme ja kotimaamme on meille Jumalan ja perheen jälkeen kaikkein pyhintä. Tässä korostuvat meille tärkeimmät arvot. Euroopan unionin nykyiset suuntaukset luovat maailmaa, jossa ihmiset elävät ilman kotimaata ja uskontoa ja jossa isänmaallisuudesta, kulttuurista ja kielestä on tullut lähes arvottomia. Kaikkea tätä edistetään jonkinlaisen sieluttoman yhteisvaltion ja yhden hallituksen nimissä. Eurooppa voi kehittyä vain kotimaiden Eurooppana. Näin ollen myös jäsenvaltioiden demokraattisesti valittuja hallituksia on kunnioitettava, erityisesti Euroopan parlamentissa. Eurooppa ilman kristillisiä juuriaan, ilman uskontoa ja kotimaita, pelkästään mammonaan perustuva Eurooppa, ei ole paikka, jossa ihmiset voivat viihtyä. Eurooppa on yksinkertaisesti etenemässä kohti tuhoavaa totalitarismia. 
<SPEAKER ID="36" LANGUAGE="EN" NAME="Tannock (PPE-DE )." AFFILIATION="">
<P>
    Arvoisa puhemies, olen jäsenenä parlamentin valtuuskunnassa, joka seuraa ensi sunnuntaina presidentinvaalien tuloksia Ukrainassa. Jos EU ei hyväksy tämän ihastuttavan valtion pitkän aikavälin mahdollisuuksia EU-jäsenyyteen, vaalien voittajalla on väistämättä vain yksi taloudellinen vaihtoehto: katsoa itään Moskovaan. Ukrainan on silloin liityttävä Venäjän, Valko-Venäjän, Kazakstanin ja kenties jopa Uzbekistanin yhtenäiseen talousalueeseen. Jos Ukraina tekee tiiviitä vapaakauppasopimuksia Valko-Venäjän ja Uzbekistanin kaltaisten valtioiden kanssa, joissa ihmisoikeustilastot ovat järkyttäviä, ja varsinkin jos sopimukset johtavat tulliliittoon, sen ovi EU:hun on lopullisesti suljettu.
<P>
Kenties Berlusconia lukuun ottamatta EU:n johtajat eivät ole riittävän rohkeita kannustaakseen Ukrainan euro-atlanttista yhdentymistä. Ei ole moraalisesti kestävää aloittaa neuvotteluja Turkin ja Länsi-Balkanin maiden kanssa ja kieltää tämä oikeus Ukrainalta. Näiden vaalien on paitsi oltava vapaat, oikeudenmukaiset ja avoimet, myös sallittava se, että pitkän tähtäimen mahdollisuus EU:hun liittymisestä on osa Ukrainan kansan valintaa. 
<SPEAKER ID="37" LANGUAGE="EN" NAME="Mote (NI )." AFFILIATION="">
<P>
    Arvoisa puhemies, edellisessä istunnossa, annettuani asiakirjat Lontoon Serious Fraud Officelle, kerroin parlamentille kehottaneeni Yhdistyneen kuningaskunnan hallitusta pidättäytymään rahoittamasta Euroopan unionia tulevaisuudessa sillä perusteella, että Yhdistyneen kuningaskunnan parlamentti ei ole koskaan hyväksynyt julkisten varojen osoittamista sellaisille kolmansille osapuolille, joiden ei voida luottaa pitävän varoista asianmukaisesti kirjaa.
<P>
Sanoitte sittemmin, että tällainen toiminta on vastoin Euroopan unionin lainsäädäntöä. Väitteenne herättää useita kysymyksiä. Oletteko sitä mieltä, että jäsenvaltioiden on maksettava rahoitusosuutensa Euroopan unionille, olipa rahoitusvalvonta minkälaista tahansa? Oletteko sitä mieltä, että Euroopan unionia ei voida velvoittaa vastaamaan asianmukaisesti palkanmaksajilleen?
<P>
Perustamissopimusten mukaan "jäsenvaltiot toteuttavat samat toimenpiteet suojatakseen yhteisön taloudellisia etuja petolliselta menettelyltä kuin ne toteuttavat suojatakseen omia taloudellisia etujaan petolliselta menettelyltä". Oletteko sitä mieltä, että nämä sanat ovat itse asiassa merkityksettömiä eikä niiden noudattamista voida valvoa? 
<SPEAKER ID="38" LANGUAGE="PL" NAME="Geringer de Oedenberg (PSE )." AFFILIATION="">
<P>
   Arvoisa puhemies, haluan kiinnittää huomionne EU:n laajentumisen edellyttämään lisärahoitukseen. Laajentumista koskevalla poliittisella päätöksellä on luonnollisesti taloudellisia seurauksia, sillä jäsenvaltioiden tehokkaaseen integroimiseen tarvittava lisärahoitus on taattava.
<P>
Emme voi hyväksyä ehdotusta EU:n talousarvion rajoittamisesta aikana, jolloin EU on juuri laajentunut kymmeneen uuteen ja pääasiassa köyhään valtioon. Ensisijaisena tavoitteenamme on oltava asianmukaisen talousarvion takaaminen nykyisen EU:n yhteenkuuluvuuden vahvistamiseksi. Vasta sitten voimme tehdä suunnitelmia uusien laajentumisten rahoittamisesta, jos tämä edellyttää lisävaroja. 
<SPEAKER ID="39" LANGUAGE="" NAME="" AFFILIATION="(Istunto päättyi klo 17.59.)">
