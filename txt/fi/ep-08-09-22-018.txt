<CHAPTER ID="018">
Minuutin puheenvuorot poliittisesti tärkeistä aiheista
<SPEAKER ID="028" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä aiheista.
<SPEAKER ID="029" NAME="Rareş-Lucian Niculescu" AFFILIATION="PPE-DE">
(RO) Arvoisa puhemies, viime viikolla täällä Brysselissä järjestettiin ensimmäinen eurooppalainen huippukokous romanien kotouttamisesta. Romania on kannattanut jatkuvasti tämän monimutkaisen kysymyksen eli romanikysymyksen ottamista EU:n asialistalle, ja mielestäni tämä on hyvä asia. Euroopan neuvosto, joka on käsitellyt tätä asiaa vuodesta 1990 lähtien, huomautti romanien olevan todellinen eurooppalainen vähemmistö. Siispä romanien asia on eurooppalainen asia, ei kansallinen asia, ja katson, että Euroopan komission aloite ansaitsee parlamentin täyden tuen.
<P>
Mielestäni Euroopan parlamentin pitäisi kannattaa koulutuksen ottamista keskeiseksi osaksi EU:n romanipolitiikkaa, sillä viime vuosien kokemukset ovat osoittaneet koulutuksen olevan varmin tapa onnistua kotouttamisessa ja varmistaa, että niin romanit kuin heidän naapurinsakin voittavat vaikeudet.
<SPEAKER ID="030" NAME="Csaba Sándor Tabajdi" AFFILIATION="PSE">
(HU) Arvoisa puhemies, todistamme parhaillaan, kuinka saksalaiset ja itävaltalaiset supermarkettiketjut rikkovat törkeällä tavalla markkinasyrjintäkieltoa boikotoimalla Unkarin siipikarjankasvatus- ja jalostusteollisuutta.
<P>
REWE, SPAR, METRO ja Kaufland eivät ole ottaneet vastaan unkarilaisia tuotteita sen jälkeen, kun itävaltalainen eläinoikeusjärjestö kehotti boikotoimaan niitä. Tämän seurauksena Unkarin siipikarja-ala on menettänyt kaksi miljardia forinttia. Supermarketit syyllistyvät unkarilaisiin tuotteisiin kohdistuvaan rotusyrjintään ja rikkovat näin Euroopan unionin kilpailusääntöjä.
<P>
Boikotista kärsineet kääntyvät Euroopan yhteisöjen tuomioistuimen puoleen, koska boikotti rikkoo kahta EU:n perusperiaatetta: rotusyrjintäkiellon periaatetta sekä tasapuolisen ja vapaan kilpailun periaatetta. Kiitos.
<SPEAKER ID="031" NAME="Filiz Hakaeva Hyusmenova" AFFILIATION="ALDE">
(BG) Arvoisa puhemies, hyvät parlamentin jäsenet, Bulgariassa otetaan 30. syyskuuta 2008 käyttöön kansallinen 112-hätänumerojärjestelmä ja pannaan näin Euroopan parlamentin ja neuvoston direktiivi 2002/22/EY täytäntöön. Hätänumeroon voi soittaa mistä tahansa Bulgarian alueelta. Palvelu toimii nopeasti, ja sen käyttö on ilmaista. Bulgarian 112-järjestelmässä käytetään huippuluokan teknologisia ratkaisuja, ja järjestelmä tunnistaa, mistä soitto tulee. Hätätilanteista vastaava Bulgarian ministeri on antanut tämän järjestelmän käyttöönotosta ja toiminnasta tarkkoja tietoja kaikille Euroopan parlamentin jäsenille.
<P>
Haluan kiittää Euroopan komissiota siitä, että se siirsi rikkomismenettelyä ja antoi Bulgarian hallitukselle hätäpuhelujärjestelmän perustamista koskevan suostumuksensa. Katson tämän suostumuksen olevan ilmentävän yhteisön huolenpitoa EU:n kansalaisten turvallisuudesta ja terveydestä.
<SPEAKER ID="032" NAME="Monica Frassoni" AFFILIATION="Verts/ALE">
(IT) Arvoisa puhemies, hyvät parlamentin jäsenet, viime viikon tapahtumien vuoksi viikosta tuli erityisen surullinen ja vaikea niille, joille vapaus ja rasismin torjuminen ovat tärkeitä asioita. Viime torstaina Camorra tappoi Italiassa kuusi maahanmuuttajaa, jotka olivat peräisin Afrikan eri maista. Heitä syytettiin aluksi huumekauppiaiksi ja rikollisiksi, mutta tämän jälkeen havaittiin, ettei syytöksissä ollut lainkaan perää. Myös Milanossa musta nuori hakattiin kuoliaaksi.
<P>
Samaan aikaan Kölnin kaupunki on reagoinut samoihin asioihin eli rasismiin ja syrjintään uskomattomalla tavalla.
<P>
Mielestäni EU:lla on tällä hetkellä kahdet, hyvin erilaiset kasvot. Katson myös, että Euroopan parlamentin pitäisi alkaa ottaa rasismiin kantaa paljon aktiivisemmin kuin mitä se on viime aikoina tehnyt, sillä monissa maissa - myös omassani - rasismi on tekemässä hyvin järkyttävää paluuta.
<SPEAKER ID="033" NAME="Puhemies">
(DE) Kiitos. Kaikilla ihmisillä on yhtäläinen oikeus ihmisarvoon.
<SPEAKER ID="034" NAME="Eoin Ryan" AFFILIATION="UEN">
(EN) Arvoisa puhemies, haluan ottaa esiin asian, joka koskee 4,6:tta miljoonaa etiopialaista. Heitä uhkaa nääntyminen ruokapulan vuoksi. Ruokapula johtuu kuivuudesta. Etiopian hallituksen mukaan maassa ei ole nälänhätää, mutta Unicefin mukaan maan tietyt osat kärsivät nälänhädästä ja nälänhätä uhkaa vakavalla tavalla maan kansaa. Tämä koskee vain tiettyjä alueita, ja katson, että kansainvälisen yhteisön ja EU:n on toimittava nopeasti ja yritettävä toimittaa maahan noin puoli miljoonaa tonnia ruokaa laajan nälänhädän välttämiseksi. Tämä on mielestäni ensisijaisen tärkeää, ja koska Euroopan unioni on yksi suurimmista kansainvälisen kehitysavun antajista, katson, että meidän on ehdottoman tärkeää ryhtyä toimiin välittömästi.
<P>
Arvoisa puhemies, irlantilaisjäsenenä haluan vain todeta olevani samaa mieltä siitä, mitä sanoitte Libertas-liikkeestä ja Irlannin kansanäänestyksestä. Me puolustimme sopimusta ja kerroimme rahoituksestamme avoimesti. Libertas sanoi meille yhtä, ja nyt olemme havainneet totuuden olleen aivan toista. Kehotan teitä ja kaikkia muita pitämään huolta siitä, että Libertas kertoo avoimemmin, mistä tarkalleen sen rahat tulivat, sillä kansa haluaa kuulla vastauksen.
<SPEAKER ID="035" NAME="Mary Lou McDonald" AFFILIATION="GUE/NGL">
(EN) Arvoisa puhemies, vaikka Euroopan keskuspankin pääjohtaja Jean Claude Trichet onkin ilmaissut toistuvasti huolensa palkkojen sitomisesta inflaatioindeksiin, hän ei ole ottanut huomioon työläisten hätää. Työläisten, etenkin pienipalkkaisten tilanne on hyvin vaikea, kun elinkustannukset kasvavat. Samalla, kun pyritään varmistamaan, että toimenpiteet lisäisivät inflaatiota mahdollisimman vähän, on muistettava, että pienipalkkaiset työläiset tarvitsevat palkankorotuksia ja elävät tällä hetkellä suuressa ahdingossa. Oikeutettuja palkkavaatimuksia ei pidä torjua inflaation hillinnän nimissä eri puolilla Eurooppaa. Vaikka parempaa palkkaa saavilla on tietenkin varaa palkkamalttiin, pienituloisten kohdalla tilanne on toinen. Jäsenvaltioiden hallituksilla ja niiden kansallisilla keskuspankeilla on parhaat edellytykset reagoida talouden muutoksiin, ja siksi olen aina vastustanut toimenpiteitä, jotka ovat heikentäneet valtion itsemääräämisoikeutta talousasioissa. Pienenä valtiona Irlanti onkin varsin tietoinen siitä, että taloutemme tilanne on toisarvoinen seikka EKP:n päätöksenteon kannalta ja että siksi EKP:n kannat eivät aina ole Irlannin talouden tarpeiden tai etujen mukaisia.
<P>
Minäkin kannatan avoimuutta rahoitukseen liittyvissä asioissa. Kannatan myös demokraattisten lopputulosten kunnioittamista. Euroopan parlamentin pitäisikin ottaa huomioon, että Lissabonin sopimuksen vastaiset liikkeet ovat yhtä lukuun ottamatta julkistaneet tilinpitonsa kokonaan ja kiertelemättä, eikä näiden ryhmien tuloissa tai menoissa ole mitään kyseenalaista. Tämä koskee myös omaa puoluettani.
<SPEAKER ID="036" NAME="Gerard Batten" AFFILIATION="IND/DEM">
(EN) Arvoisa puhemies, äänestämme huomenna mietinnöstä, jolla rajoitetaan näennäisesti Europolin virkamiesten syytesuojaa. Tämä on hämäystä, jonka tarkoituksena on kääntää katseet pois tulevasta lainsäädännöstä, jolla syytesuojaa itse asiassa laajennetaan vuoden 2010 jälkeen. Asiasta ei käydä keskustelua. Äänestys on ainoastaan neuvoa-antava. Päätöksen asiasta tekee Eurooppa-neuvosto.
<P>
Tulevaisuudessa Europolin virkamiehet voivat toimia jäsenvaltioissa ja käyttää monenlaisia valtuuksia, joiden ansiosta he saavat syytesuojan kaikesta, mitä he tekevät tai sanovat tehtäviään hoitaessaan. Tällaista etuoikeutta ei ollut edes NKVD:llä Stalinin vainojen aikana.
<P>
Tästä tulee uusi asia Englannissa, missä yhdelläkään viranomaisella ei ole syytesuojaa. Lissabonin sopimuksen myötä jäsenvaltioiden parlamentit eivät voi estää Europolin valtuuksien laajentamista entisestään neuvoston päättäessä niitä koskevista muutoksista. Nämä ovat ensiaskeleita kohti sitä, että Euroopan unionista rakennetaan poliisivaltio.
<SPEAKER ID="037" NAME="Philip Claeys" AFFILIATION="NI">
(NL) Arvoisa puhemies, kehotan teitä esittämään muodollisen vastalauseen Kölnin kaupunginjohtajalle siksi, että hän esti viime viikonloppuna Euroopan parlamentin jäseniä ja muita kansan valitsemia edustajia esittämään näkemyksiään rauhanomaisesti ja osallistumasta kongressiin, jossa käsiteltiin tärkeää sosiaalista ja poliittista asiaa, nimittäin Euroopan islamisoitumista.
<P>
Äärivasemmistolaiset kävivät fyysisesti ihmisten kimppuun, sytyttivät tuleen puistonpenkkejä ja saivat liikenteen seisahtumaan koko kaupungin keskustassa yrittäessään estää ihmisiä osallistumasta rauhanomaiseen kongressiin. Kaupunginjohtaja Schramme ei tuominnut tätä väkivaltaa ja pelottelua, vaan osoitti sille suosiotaan ja antoi jopa ymmärtää kölniläisten vastustaneen spontaanisti kongressin järjestämistä.
<P>
Monet todistajat seurasivat tapahtunutta, ja on häpeällistä, että tällaista pääsee edelleen tapahtumaan itseään demokratiaksi kutsuvassa maassa eli että suora puhe estetään väkivalloin.
<SPEAKER ID="038" NAME="Colm Burke" AFFILIATION="PPE-DE">
(EN) Arvoisa puhemies, haluan puhua Valko-Venäjän asettamasta matkustuskiellosta, joka estää Tšernobylin ydinonnettomuuden seurauksena sairastuneita tai vammautuneita lapsia matkustamasta ulkomaille.
<P>
Yli tuhat irlantilaisperhettä ottaa näitä valkovenäläislapsia kotiinsa joka joulu ja kesä virkistymään ja toipumaan. Vierailuihin kuuluu usein lasten terveydentilan seurantaa ja joissakin tapauksissa lääkärinhoitoa. Italia ja Valko-Venäjä ovat tehneet kahdenvälisen sopimuksen, mikä tarkoittaa, ettei kielto koske Italiaa. Tiedän, että Irlannin ulkoasiainministeriö pyrkii tekemään Valko-Venäjän kanssa sopimuksen, ja mielestäni on hyvä, että asiasta käydään neuvotteluja.
<P>
Haluan myös korostaa, että EU:n on tehtävä Valko-Venäjän kanssa sopimus. EU antaa osana Euroopan naapuruuspolitiikkaa Valko-Venäjälle 20 miljoonaa euroa taloudellista tukea vuosina 2007-2010. EU:n pitäisi asettaa matkustuskiellon kumoaminen rahoituksen edellytykseksi.
<P>
EU:n pitäisi tehdä Valko-Venäjän kanssa sopimus myös sitä varten, että valkovenäläiset lapset voisivat jatkaa matkustamista EU:n valtioihin virkistymään ja toipumaan. Tämä turvaisi lasten matkustusoikeudet pitkällä aikavälillä.
<SPEAKER ID="039" NAME="Maria Badia i Cutchet" AFFILIATION="PSE">
(ES) Arvoisa puhemies, Yhdistyneet Kansakunnat katsoo ihmiskaupan rikkovan ihmisarvoa. Silti ihmiskaupan uhriksi joutuu joka vuosi yli puoli miljoonaa ihmistä. Heistä 80 prosenttia on naisia ja tyttöjä, puolet on alaikäisiä ja valtaosaa pidetään vankina seksuaalista hyväksikäyttöä varten.
<P>
Lisäksi kansainvälisen siirtolaisuusjärjestön (IOM) mukaan suuri osa ihmiskaupan uhreiksi joutuneista naisista tuodaan vuosittain Euroopan unioniin.
<P>
Huomenna, 23. syyskuuta, on kansainvälinen naisten seksuaalisen hyväksikäytön ja ihmiskaupan vastainen päivä. Katson sen olevan hyvä tilaisuus meille Euroopan parlamentin jäsenille sitoutua edistämään kaikkia toimenpiteitä, joilla torjutaan tätä monien ihmisten oikeuksia loukkaavaa vitsausta ja pyritään erityisesti estämään ihmiskaupan harjoittajien toimintaa ja joilla torjutaan köyhyyttä lisäämällä koulutus- ja työllistymismahdollisuuksia ja toteuttamalla kohdemaissa tiedotusstrategioita, joilla yritetään käynnistää julkista keskustelua tästä asiasta.
<SPEAKER ID="040" NAME="Harald Ettl" AFFILIATION="PSE">
(DE) Arvoisa puhemies, ammattiyhdistyksen jäsenenä haluan puhua tänään Istanbulissa Tuzlan alueen telakoilla tapahtuneista järkyttävistä onnettomuuksista. Pelkästään kolmen viimeisen vuoden aikana Tuzlassa on kuollut kohtalokkaan huonojen työolojen vuoksi yli 90 työntekijää. Viimeisin järkyttävä onnettomuus sattui 11. elokuuta, ja luonnehtisin tapahtunutta rikokseksi. Kolme vuokratyöntekijää kuoli ja kuusitoista loukkaantui testatessaan pelastusvenettä. Venettä oltiin laskemassa aluksesta, kun vaijerit katkesivat ja työntekijät syöksyivät suoraan veteen.
<P>
Erityisen järkyttävää tässä onnettomuudessa on se, että tavallisesti näissä testeissä käytetään hiekkasäkkejä. Työntekijöitä käytettiin siis niin sanotusti kävelevinä ja hengittävinä hiekkasäkkeinä. Kun osa työntekijöistä halusi vastustaa kohtalokkaan huonoja turvatoimia lakkoilemalla, alihankintayhtiöt uhkasivat heitä välittömällä irtisanomisella.
<P>
Komissio huomautti tilannekatsauksessaan jo vuonna 2006, ettei työntekijöillä ja ammattiliitoilla ole Turkissa riittäviä oikeuksia. Kehotan siksi teitä vaatimaan Turkin viranomaisilta, että ne kohtelevat ammattiliittoja teollisuuden tasaveroisina kumppaneina ja ryhtyvät viimein toimiin taatakseen Tuzlan työntekijöille inhimilliset työolot ja laativat telakoille tiukemmat turvallisuusohjeet, jotta tälle hirvittävälle tilanteelle saadaan pantua piste.
<SPEAKER ID="041" NAME="Magor Imre Csibi" AFFILIATION="ALDE">
(EN) Arvoisa puhemies, EU perustuu edustuksellisen demokratian periaatteeseen. Euroopan parlamentin jäseninä meidän tehtävänämme on varmistaa, että EU:n politiikka vastaa kansalaisten tahtoa. Haluan siksi puhua geneettisesti muutetuille organismeille (GMO) myönnettyjen lupien määrän kasvun aiheuttamasta huolesta, ja tehdessäni näin puhun Euroopan unionin kansalaisten enemmistön puolesta. Tämän vuoden maaliskuussa julkaistun Eurobarometri-tutkimuksen mukaan 58 prosenttia eurooppalaisista vastustaa geneettisesti muunnettuja organismeja. Yli kolmasosa heistä katsoo, ettei heille tiedoteta kunnolla siitä, mitä hyötyjä ja vaaroja GMO:iden käyttöön maataloudessa liittyy.
<P>
Meidän pitäisi olla huolissamme näistä luvuista. Sen sijaan komissio päästää lupia myöntämällä yhä useampia GMO:ilta EU:n maatalousalan markkinoille. Syyskuun 8. päivänä myönnetty lupa uudelle geneettisesti muutetulle soijapavulle on tuorein esimerkki.
<P>
Hyvät parlamentin jäsenet, näiden tosiasioiden valossa ehdotan, että kehotamme komissiota käynnistämään EU:n laajuisen tiedotuskampanjan geneettisesti muutettujen organismien riskeistä ja hyödyistä ihmisille ja ympäristölle. Tämän jälkeen pitäisi tehdä uusi arviointi. Pyydän, ettei komissio myöntäisi uusia lupia geneettisesti muunnetuille organismeille, ennen kuin EU:n kansalaisille tiedotetaan asiasta kunnolla ja he voivat ottaa kantaa tähän arkaluonteiseen aiheeseen.
<SPEAKER ID="042" NAME="Milan Horáček" AFFILIATION="Verts/ALE">
(DE) Arvoisa puhemies, Venäjän kanssa tehtävän uuden kumppanuussopimuksen on perustuttava EU:n peruspilareihin: demokratiaan, ihmisoikeuksiin, vapauteen ja oikeusvaltioperiaatteeseen. Venäjän toiminta Georgiassa on osoittanut meille jälleen, ettei maa ole valmis kunnioittamaan oikeusvaltioperiaatetta ja kansainvälisiä sopimuksia myöskään Dmitri Medvedevin aikana. Georgian kuuden kohdan suunnitelmassa vaaditaan palauttamaan 7. elokuuta saavutettu tilanne. Siihen kuuluu Venäjän joukkojen vetäytyminen niille linjoille, jotka niillä oli ennen vihamielisyyksien puhkeamista Etelä-Ossetiassa, eikä 3 800 miehen vahvuisten lisäjoukkojen sijoittamista alueelle.
<P>
Myös ihmisoikeuksia poljetaan. Poliittisten vankien tilanne on sietämätön, kuten Mihail Hodorkovskin tapaus osoittaa. Emme voi myöskään hyväksyä sitä, että Venäjä rikkoo allekirjoittamaansa energiaperuskirjaa, jota sen pitäisi noudattaa.
<SPEAKER ID="043" NAME="Ewa Tomaszewska" AFFILIATION="UEN">
(PL) Arvoisa puhemies, Intiassa hindufundamentalistit vainoavat kristittyjä. Joukkovaino liittyy hindujohtajan murhaan, josta poliisi syyttää maolaisia. Kristittyjen asuinalueita ja kouluja poltetaan. Hindufundamentalistit syyttävät kristittyjä murhasta ilman perusteita. Orissassa yli 40 000 kristittyä on paennut viidakkoon. Noin 15 000 elää poliisin suojelemilla pakolaisleireillä. Yli 20 henkeä on murhattu. Tangian ja Rupagaonin kylissä kristittyjä poltettiin hengiltä taloissaan. Kandhamalin alueella on kuollut ainakin kahdeksan. Ainakin kymmenen kirkkoa on poltettu poroksi. Delhin hiippakunnan arkkipiispa Vincent Concessao katsoo, että väkivallan tukahduttaminen edellyttää tehokkaampia toimenpiteitä. Paikallisviranomaiset eivät toteuta tarvittavia toimia. Kristittyihin kohdistuvaa vihaa pitäisi torjua samalla tavalla kuin muitakin suvaitsemattomuuden äärimmäisiä muotoja.
<SPEAKER ID="044" NAME="Pedro Guerreiro" AFFILIATION="GUE/NGL">
(PT) Arvoisa puhemies, António Guerreiro, Fernando González, Gerardo Hernández, Ramón Labañino ja René González ovat Kuuban kansalaisia. Nämä viisi miestä puolustivat vain kotimaataan ja maanmiehiään varmistaakseen, etteivät he joutuisi enää Miamissa toimivien ryhmien suunnittelemien ja järjestämien terroristi-iskujen kohteiksi. Heidät vangittiin perusteettomasti Yhdysvalloissa 12. syyskuuta 1998, ja he ovat olleet siitä lähtien eli lähes kymmenen vuoden ajan vangittuina. Näiden kymmenen vuoden aikana nämä viisi kuubalaista ovat kohdanneet lukemattomia laittomia tilanteita: heille on langetettu epäinhimillisiä rangaistuksia, joita emme voi hyväksyä, heitä on painostettu ja kiristetty ja heidän perustavanlaatuisia ihmisoikeuksiaan on rikottu. Yhdysvaltojen viranomaiset ovat esimerkiksi estäneet ja rajoittaneet julmalla tavalla heidän perheidensä vierailuja. Ramón Labañinon vaimo Elizabeth Palmeiros on odottanut viisumia yli kaksi vuotta. António Guerreiron perheenjäsenet eivät ole päässeet tapaamaan häntä yli puoleentoista vuoteen. Fernando Gonzálezin kohdalla vastaava tilanne on jatkunut yli vuoden. Yhdysvaltojen viranomaiset eivät ole päästäneet Adriana Pereziä tapaamaan miestään Gerardo Hernándezia syyskuun 12. päivän 1998 jälkeen, eikä Olga Salanueva ole nähnyt miestään René Gonzálezia elokuun 2000 jälkeen. Vaadimme oikeutta, vaadimme näiden viiden kuubalaisen patriootin vapauttamista.
<SPEAKER ID="045" NAME="Kathy Sinnott" AFFILIATION="IND/DEM">
(EN) Arvoisa puhemies, vaikka Irlannin ilmasto on kostea, suuret tulvat ovat olleet maassa aiemmin suhteellisen harvinaisia. Viime aikoina tuhoisista tulvista on tullut vuotuinen, kausittainen ilmiö.
<P>
Tämä johtuu monista seikoista: rakentamisesta tulvamaille, salaojien huonosta ylläpidosta jne. EU on kuitenkin tukenut yhtä taustalla vaikuttavaa tekijää - huonoa metsänistutuspolitiikkaa - rahoittamalla sitä viimeisten parinkymmenen vuoden ajan, ja siksi meidän on pidettävä sitä tiiviisti silmällä.
<P>
Irlantiin istutetut kuusimetsät, erityisesti ylänköalueille istutetut kuuset, ovat muuttaneet huomattavasti tapaa, jolla joet kuljettavat eri alueilta pois vettä. Samaan aikaan Irlannissa luontaisesti kasvavien puiden ja metsien istutusta on laiminlyöty suuresti. Tämä johtuu tavasta, jolla varoja kohdennettiin aikaisemmin.
<P>
On valitettavaa, että Irlanti on päättänyt jättää uudessa maaseudun kehittämisohjelmassa metsätalouden järjestelmän ulkopuolelle. Se, ettei Irlannissa perinteisesti kasvavien metsien hoitoon myönnetä varoja tällä ratkaisevalla hetkellä, kun näitä metsiä pitäisi jälleen ruveta hoitamaan, on tie katastrofiin - tulvien yleistymiseen, veden saastumiseen, hiilidioksidin muodostumiseen ja maan viljavuuden jatkuvaan heikkenemiseen.
<P>
Ohjelmassa, jonka sanotaan koskevan perinteisiä lajeja, on useita näennäisiä hankkeita. On kuitenkin kiistatonta, että tilaisuus käyttää varoja perinteisten metsien hoitamiseen tulevien tulvien torjumiseksi on hukattu.
<SPEAKER ID="046" NAME="Kinga Gál" AFFILIATION="PPE-DE">
(HU) Arvoisa puhemies, hyvät parlamentin jäsenet, meidän pitäisi paitsi edistää kulttuurien välistä vuoropuhelua myös suojella sitä, jos sitä vastaan hyökätään - etenkin, jos eri etnisten ryhmien rinnakkaiselo vaikeutuu päivä päivältä yhdessä naapurimaassamme, joka on EU:n jäsenvaltio.
<P>
Slovakian yhden hallituspuolueen puheenjohtajan, Ján Slotan, karkeat palopuheet ja hänen YouTube-sivustolla julkaistu vehkeilynsä ovat jo johtaneet ja saattavat valitettavasti vielä johtaa surullisiin seurauksiin, sillä hän on kehottanut kansalaisia tappamaan Slovakian unkarilaisen vähemmistöpuolueen politiikkoja. Samoin aivan hiljattain Slovakian koulutusministeri totesi, että hän haluaisi kieltää Slovakiassa unkarin kielen käytön julkisissa yhteyksissä ja että hän tukee unkarilaisvähemmistöön kuuluvia parlamentin jäseniä siksi, että he osallistuivat Budapestissa foorumiin, joka suututti Unkarin parlamenttia.
<P>
Olemme jo saaneet huomata, millaisia seurauksia näillä äärimmäisyyksiin menevillä lausunnoilla ja tällä lietsonnalla on. Tuoreiden mielipidemittausten mukaan yli 60 prosenttia 15-vuotiaista vihaa eniten unkarilaisia ja on samaa mieltä niistä tyrmistyttävistä, provosoivista syytteistä, joita Slovakian johtavat poliitikot ovat esittäneet vuosien aikana. Unkarilaiset alkavat kuitenkin olla peloissaan. Tämä kaikki tapahtuu nyt, kun avaamme sylimme ja luulemme, ettei mitään seuraamuksia synny, kun parlamentti, komissio ja neuvosto ovat kiireisiä ja vietämme kulttuurien välisen vuoropuhelun teemavuotta. Kiitos.
<SPEAKER ID="047" NAME="Silvia-Adriana Ţicău" AFFILIATION="PSE">
(RO) Arvoisa puhemies, noin 60 miljoonaa EU:n kansalaista eli noin 15 prosenttia EU:n väestöstä on vaarassa ajautua köyhyyteen. Köyhyyden torjumiseksi ensisijaisiksi tavoitteiksi on otettu työllisyysasteen nostaminen, koulunkäynnin keskeyttämisen ehkäiseminen, lapsiköyhyyden torjuminen, sosiaaliturvan uudistaminen ja syrjinnän torjuminen. Ensisijaisena tavoitteena pitäisi kuitenkin olla investoiminen koulutukseen. Laadukas opetus edellyttää nykyaikaista koulutusinfrastruktuuria ja opetushenkilökunnan ammatillisen koulutuksen, palkkauksen ja aseman parantamista.
<P>
Tällä hetkellä EU:ssa yli 16 prosenttia nuorista jättää koulunsa kesken. Monet koulunsa keskeyttävistä nuorista ovat kotoisin maaseutualueilta ja joutuvat keskeyttämään koulunkäynnin heikon taloudellisen tilanteensa vuoksi. Kehotan jäsenvaltioita ottamaan ensisijaiseksi tavoitteekseen koulutusinfrastruktuurin kehittämisen ja työpaikkojen luomisen erityisesti maaseutualueille. Parempi koulutus takaa säällisen elintason nuorelle sukupolvelle ja parantaa näin EU:n sosiaalista ja taloudellista koheesiota. EU:n tulevaisuus riippuu nykyisten ja tulevien sukupolvien voimasta, arvosta ja laadusta.
<SPEAKER ID="048" NAME="Pál Schmitt" AFFILIATION="PPE-DE">
- (HU) Arvoisa puhemies, kiitos puheenvuorosta. Budapestissa järjestettiin 15. syyskuuta Euroopan innovaatio- ja teknologiainstituutin perustamiskokous. Unkarilla ja Budapestilla - instituutin kotipaikaksi valitulla kaupungilla - on pitkät perinteet tieteellisen tutkimuksen alalla: muistetaanpa vaikka, että Nobel-palkinnon voittajista kaksitoista on unkarilaisia tutkijoita, jotka osallistuivat aktiivisesti 1900-luvun ratkaisevien keksintöjen kehittämiseen.
<P>
Uuden instituutin tärkeimpänä tehtävänä on edistää ja koordinoida eurooppalaisten tiedekeskusten välistä yhteistyötä ja luoda yliopistojen, tutkimuslaitosten ja yksityisen sektorin innovointialan toimijoiden välinen verkosto. Nämä tavoitteet vastaavat Lissabonin strategian perusperiaatetta, ajatusta siitä, että rakennamme tietoyhteiskunnan, jossa kilpailukyky, talouskasvu ja työpaikkojen luominen ovat keskeisessä asemassa.
<P>
Arvoisa puhemies, haluan kiittää päättäjiä siitä, että tämä tärkeä instituutti sijoitettiin Unkarin pääkaupunkiin Budapestiin. Olen vakuuttunut siitä, että olemme sille hyvä kotimaa. Haluan myös kertoa teille, että Unkarissa tästä asiasta saavutettiin ennennäkemätön poliittinen konsensus. Rehellisesti sanottuna toivon, että instituutti saavuttaa menestystä ensi vuonna, jonka Euroopan unioni on julistanut luovuuden ja innovoinnin teemavuodeksi. Kiitos puheenvuorosta.
<SPEAKER ID="049" NAME="Marian Harkin" AFFILIATION="ALDE">
(EN) Arvoisa puhemies, Euroopan yhteisöjen tuomioistuin katsoi alle kaksi viikkoa sitten Irlannin joidenkin jätevedenkäsittelyjärjestelmien rikkovan vesipuitedirektiiviä. Minun on sanottava, että olen itse hyvin tyytyväinen siihen, että komissio pyrkii aktiivisesti pitämään huolta juomaveden puhtaudesta Irlannissa. Euroopan komissiolla on kuitenkin nyt tilaisuus jatkaa hyvää työtään. Se voi tehdä niin jatkamalla maatalousjätteiden käsittelyjärjestelmää. Töiden päättymiselle asetettu määräaika on joulukuussa 2008, mutta poikkeuksellisten olosuhteiden vuoksi työt eivät valmistu tuolloin. Ellei määräaikaa jatketa, kuten sanoin, työt jäävät kesken eikä lopputulos hyödytä ketään.
<P>
Järjestelmän jatkaminen parantaisi veden laatua Irlannissa ja hyödyttäisi ympäristöä, viljelijöitä ja komission politiikkaa. Komission olisi järkevää ja mielekästä jatkaa määräaikaa ja varmistaa näin nitraattidirektiivin noudattaminen, ja tämä olisi myös osoitus kokonaisvaltaisesta ajattelusta EU:n politiikan täytäntöönpanon suhteen.
<SPEAKER ID="050" NAME="Árpád Duka-Zólyomi" AFFILIATION="PPE-DE">
(SK) Arvoisa puhemies, Euroopan unionin jäsenvaltio Slovakia on hyväksynyt EU:n arvojärjestelmän, mikä tarkoittaa, että sen pitäisi myös kunnioittaa yhteisön kulttuurisen ja kielellisen moninaisuuden periaatteita.
<P>
Open Society Foundationin (Nadácia otvorenej spoločnosti) viimeaikainen tutkimus kuitenkin osoittaa, että slovakialaiskoululaisten viha unkarilaisvähemmistöä kohtaan on kasvanut ja että yli 63 prosenttia heistä katsoo, että unkarilaisten pitäisi puhua julkisissa yhteyksissä vain slovakkia ja että unkarin kieltä saisi käyttää vain kotona. On pöyristyttävää, että jopa maan opetusministeri antoi tälle kannalle täyden tukensa parlamentissa.
<P>
Tilanne on hätkähdyttävä. Ministerin kanta on Slovakian perustuslain ja lainsäädännön sekä demokraattisen EU:n perusperiaatteiden vastainen. Siitä lähtien, kun Róbert Ficon koalitiohallitus astui valtaan, Slovakiassa on ollut jokin pielessä. Unkarilaisvastaisten, rasististen ja muukalaisvihasta kertovien mielenilmausten määrä on kasvanut, ja tämä johtuu ensisijaisesti hallituspuolueen puheenjohtajan Ján Slotan vaikutuksesta. On hämmentävää, etteivät pääministeri ja koalitiopuolueiden edustajat esitä vastalauseita eivätkä tuomitse tätä vahingollista ja vaarallista suuntausta.
<SPEAKER ID="051" NAME="Slavi Binev" AFFILIATION="NI">
(BG) Arvoisa puhemies, hyvät parlamentin jäsenet, haluan kertoa teille Bulgariassa puhjenneiden skandaalien sarjan uusimmista käänteistä. Skandaalit liittyvät siihen, kuinka sisäministeriö on käyttänyt 49 miljoonaa euroa erityisiin valvontalaitteisiin. Nämä menot olisivat perusteltuja, jos rahoilla hankituilla kuuntelu- ja valvontalaitteilla olisi havaittu ja vangittu edes yksi rikollinen. Bulgarian sisäministeriön virkamiehet ovat kuitenkin väittäneet jatkuvasti, että heiltä puuttuu alkeellisimmatkin keinot asettaa rikollisia syytteeseen onnistunein tuloksin.
<P>
Vaikka rahaa on käytetty summa, jolla saisi 15 tiedustelulentokonetta, bulgarialaiset poliisit eivät kykene sanomaan sen enempää kuin etteivät he nähneet, kuka asetti pommin pääkaupungin keskustassa sijaitsevaan laittomaan ilotaloon. Tosiseikat viittaavat kaikki samaan suuntaan: siihen, että sisäministeriö ja tietyt yksityiset yritykset riistävät bulgarialaisia veronmaksajia ja että tämä järjestelmällinen ryöstely on saavuttanut valtavat mittasuhteet. Yksiköitä, joiden pitäisi ehkäistä rikollisuutta, käytetään vain poliittiseen ja taloudelliseen kiristämiseen ja tilien tasaamiseen opposition kanssa.
<SPEAKER ID="052" NAME="Iuliu Winkler" AFFILIATION="PPE-DE">
(HU) Arvoisa puhemies, kiitos puheenvuorosta. Euroopan unionin taloudet voivat kehittyä lähivuosina kestävällä tavalla vain, jos tuemme unionin 23:a miljoonaa pk-yritystä, koska unioniin viime aikoina luoduista työpaikoista neljä viidestä on pk-yrityksissä.
<P>
Komissio julkaisi kesäkuussa EU:n toimenpidepaketin pienyritysten hyväksi. Tässä pienyrityssäädöksessä tunnustetaan, että pienyrityksillä on keskeinen tehtävä EU:n talouksien kannalta, ja luodaan EU:n ja jäsenvaltioiden politiikalle yleinen kehys. Siinä esitetään uusien asetusten hyväksymistä keskeisillä aloilla, joita ovat esimerkiksi valtiontukisääntöjen yksinkertaistaminen ja rahoituskurin lisääminen.
<P>
EU:n pk-yrityksille ei riitä pelkästään komission, parlamentin tai jäsenvaltioiden poliittinen tahto, vaan ne tarvitsevat enemmän. Pienyritysten kannalta on tärkeää, että uudet asetukset laaditaan nopeasti ja pannaan täytäntöön tehokkaasti. Euroopan parlamentin on toimittava keskeisessä asemassa tämän prosessin nopeuttamiseksi. Kiitos.
<SPEAKER ID="053" NAME="Katalin Lévai" AFFILIATION="PSE">
(HU) Arvoisa puhemies, huomaamme parhaillaan, kuinka ääriajatukset ja väkivaltaiset mielenilmaukset yleistyvät kansalaisten, sosiaalisten ryhmien ja etnisten ryhmien keskuudessa ja usein myös kansakuntien keskuudessa. Niiden pysäyttämiseksi on olemassa poliittisia keinoja, ja käyttöön voidaan ottaa myös hallinnollisia välineitä ja lainvalvontavälineitä.
<P>
Poliitikot, jotka tarkastelevat asiaa pidemmällä aikavälillä, kannattavat kuitenkin ennemminkin vuoropuhelua - paitsi poliittista vuoropuhelua, joka johtaa usein konflikteihin, myös kulttuurista vuoropuhelua. Voidaksemme keskustella jonkun kanssa kulttuurista meidän on tunnettava ensin oma kulttuurimme.
<P>
Kulttuurien välisen vuoropuhelun teemavuoden keskeisenä ajatuksena on se, että meidän pitäisi tutustua yhteiskunnan eri kerroksiin sekä vähemmistöjen, etnisten ryhmien ja eri kansakuntien elämään ja menneisyyteen, jotka saattavat vaikuttaa ensi näkemältä omituisilta - paitsi muiden maiden myös saman maan kansalaisten silmissä. Tällainen tuntemus lisää kansakunnan yhtenäisyyttä ja kehittää kansojen, etnisten ryhmien ja kansakuntien välisiä hyviä suhteita, mutta sen puuttuminen puolestaan on tälle este.
<P>
Mielestäni on erittäin tärkeää, että kulttuurien välisen vuoropuhelun teemavuotena kaikki eurooppalaiset yhteiskunnat käyvät enemmistön ja vähemmistön välistä arvokasta vuoropuhelua, koska se on ainut tapa kehittää Euroopan maiden kulttuurien välille todelliset suhteet. Tämä on eurooppalainen ilmiö, jota meidän on käsiteltävä Euroopan unionissa. Kiitos.
<SPEAKER ID="054" NAME="Dragoş Florin David" AFFILIATION="PPE-DE">
(RO) Arvoisa puhemies, olemme päättäneet yhdessä, että EU:n energiapolitiikalla pitäisi pyrkiä vähentämään EU:n riippuvuutta energiasta ja turvaamaan saantivarmuus ja hintojen avoimuus. Huomaamme nyt, että Euroopan kaasumarkkinoilla on käynnissä jatkuva muutos, joka koskee kaikkia näkökohtia: energiapolitiikkaa, teknisiä laitteita, itse kaasualan liiketoimintaa ja hintojen avoimuutta. Hinnoittelu onkin keskeinen osa eurooppalaisten kuluttajien suojelua.
<P>
Tässä tilanteessa loppukäyttäjien kaasunkulutuksen mittaaminen ja laskuttaminen edellyttää sellaisten sopivien standardien laatimista, joiden pohjalta voidaan kehittää yhtenäinen, eri puolilla unionia hyväksytty laskentamenetelmä, jotta mittaaminen olisi avointa eli rehellistä, tasapuolista ja täsmällistä.
<P>
Kehotan nyt Euroopan parlamenttia toteuttamaan kaikki tarvittavat toimenpiteet varmistaakseen, että kaasunkulutusta mitataan ja siitä laskutetaan asianmukaisella tavalla, sillä olemme havainneet, että Romaniassa kaasun kuljettajat ja jakelijat eivät täytä näitä vaatimuksia: kulutusta mitataan kuutiometreissä ja laskutetaan kilowattitunneissa, eivätkä kansalaiset kykene tarkistamaan todellista kulutustaan kiistanalaisiin muuttujiin perustuvan matemaattisen kaavan vuoksi.
<SPEAKER ID="055" NAME="Proinsias De Rossa" AFFILIATION="PSE">
(EN) Arvoisa puhemies, rahoituslaitosten kriisit eri puolilla maailmaa ja niiden mahdolliset vaikutukset eläkkeisiin, säästöihin ja työpaikkoihin ovat aiheuttaneet kansalaisten keskuudessa paljon kiukkua ja pelkoa.
<P>
Olen iloinen siitä, että komission jäsen McCreevy osallistuu pian käytävään keskusteluun. Katson kuitenkin, että hänen on ryhdyttävä pian parlamentin ehdottamiin toimiin ja pantava "kasinokapitalismi" kuriin, sillä se on ajanut taloutemme kuilun partaalle.
<P>
Arvoisa komission jäsen, ellette voi tehdä niin uusliberalistisen vakaumuksenne vuoksi, teidän pitäisi erota, jotta tilallenne voitaisiin nimittää joku muu, joka on valmis nujertamaan markkinakeinottelijat. Tarvitsemme rahoitus- ja pankkialalle kiireesti uutta tiukkaa sääntelyä. Te olette kannattanut tähän saakka "kevyttä sääntelyä", joka on tarkoittanut joissakin tapauksissa sääntelyn puuttumista kokonaan. Tälle on pantava nopeasti piste.
<P>
Ennen kuin istun alas, haluan vastata Sinn Féiniin kuuluvan jäsen McDonaldin sanoihin, joilla hän pyrki perustelemaan Lissabonin sopimuksen vastaista kampanjaansa. Hän väittää nyt haluavansa Irlannille taloudellista itsemääräämisoikeutta keskellä maailmanlaajuista rahoituskriisiä. Mielestäni tämä on osoitus siitä, kuinka vastuuntunnotonta Lissabonin sopimuksen vastustajien suhtautuminen on.
<SPEAKER ID="056" NAME="Marek Aleksander Czarnecki" AFFILIATION="ALDE">
(PL) Arvoisa puhemies, rahoituskriisi tarkoittaa sitä, että vaihtoehtoisiin investointikohteisiin sijoitettujen varojen avoimuuden pitäisi myös olla Euroopan parlamentille tärkeä asia. Yhtiöiden avoimuutta on hyvin tärkeää lisätä säädösten avulla. Tämä koskee erityisesti hedge-rahastojen ja yksityisten pääomarahastojen suhdetta yhtiöihin, joiden osakkeita ne omistavat.
<P>
Niin sanottuja menettelyohjeita voidaan mahdollisesti käyttää mallina, mutta ne eivät korvaa säädöksiä tilanteissa, joissa toiminta on sopimatonta. On erittäin tärkeää laatia menettelyohjeet menetelmistä, joilla yhtiöiden nykyiseen johtamisrakenteeseen palautetaan tasapaino.
<P>
Uudessa lainsäädännössä pitäisi myös säätää, että hedge-rahastojen ja yksityisten pääomarahastojen on ilmoitettava ja selitettävä investointipolitiikkansa ja siihen liittyvät riskit yksittäisille ja institutionaalisille sijoittajille sekä vakuutusmeklareille ja valvontaelimille.
<SPEAKER ID="057" NAME="Milan Gaľa" AFFILIATION="PPE-DE">
(SK) Arvoisa puhemies, haluan esittää surunvalitteluni slovakialaisbussille hiljattain sattuneen onnettomuuden johdosta ja lausua muutaman sanan sen uhrien muistoksi. Bussiturma tapahtui lähellä kroatialaista Gospièin kaupunkia.
<P>
Neljätoista ihmistä kuoli ja moni loukkaantui matkustaessaan lomalle. Haluan ottaa osaa omaisten suruun ja kiittää samalla Kroatiaa sen esimerkillisestä toiminnasta, jolla se lievitti onnettomuuden seurauksia, ja siitä, että se on pitänyt hyvää huolta kansalaisistamme. Kroatia osoittaa toistuvasti kyvyllään reagoida ongelmiin ja ratkaista ne, että sen tulevaisuus on Euroopan unionissa.
<SPEAKER ID="058" NAME="Emmanouil Angelakas" AFFILIATION="PPE-DE">
(EL) Arvoisa puhemies, olemme seuranneet viime viikkoina Yhdysvaltojen rahoitusalan tapahtumia erittäin kiinnostuneina ja huolestuneina.
<P>
Yhdysvaltojen hallituksen päätös pelastaa suurin vakuutusyhtiö 85 miljardin dollarin lainalla, kahden johtavan asuntolainapankin kansallistaminen ja neljänneksi suuren investointipankin konkurssi ovat nostattaneet Yhdysvalloissa paniikkia ja aiheuttaneet EU:n kansalaisten keskuudessa suurta huolta.
<P>
Tämä johtuu siitä, että globaalissa taloudessa on varsin todennäköistä, että kriisi ulottuu Eurooppaan - ellei niin ole jo käynyt - ja että se vaikuttaa Euroopan pankkijärjestelmään ja EU:n kansalaisten tuloihin.
<P>
Keskustelussa, jota Euroopan parlamentin on määrä käydä keskiviikkona neuvoston ja komission läsnä ollessa, on saatava konkreettisia vastauksia seuraaviin kysymyksiin:
<P>
Kuinka hyvin Euroopan talous on valmistautunut kestämään alkaneen kriisin mahdolliset heijastusvaikutukset?
<P>
Mikä on toimintasuunnitelmamme, ja mitä erityisiä toimenpiteitä on toteutettu EU:n kansalaisten taloudellisen tilanteen turvaamiseksi?
<P>
Entä millaista politiikkaa Euroopan keskuspankki aikoo harjoittaa tukeakseen eurooppalaisia rahalaitoksia?
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Arvoisa puhemies, EU juhlii 26. syyskuuta kielellistä moninaisuuttaan. Tapahtumassa keskitytään siihen ajatukseen, että kieli on silta kulttuuriin ja että vieraiden kielten opiskelua ja kansalaisten kykyä ylittää kielimuurit pitäisi tukea.
<P>
Näissä tapahtumissa ja komission tiedonannoissa sivuutetaan kuitenkin kokonaan se, että muinaiskreikan ja latinan opetusta on jatkettava kaikkialla Euroopan unionissa. Monet Euroopassa ja sen ulkopuolella puhutuissa kielissä käytetyt sanat ja ilmaisut ovat peräisin näistä klassisista kielistä.
<P>
Samaan aikaan käynnissä on kuuleminen vihreästä kirjasta, jonka aiheena on "Maahanmuutto ja liikkuvuus - EU:n koulutusjärjestelmien haasteet ja mahdollisuudet". Vihreässä kirjassa viitataan siirtotyöläisten lasten koulutuksesta annetun neuvoston direktiivin 77/486/ETY asemaan ja suhtaudutaan kriittisesti tämän direktiivin pohjalta viimeisten 30 vuoden aikana toteutettuihin vähitellen edenneisiin toimiin.
<P>
Tämä on tilaisuus tehostaa eurooppalaisten siirtotyöläisten kieltenopetusta.
<SPEAKER ID="060" NAME="Zita Pleštinská" AFFILIATION="PPE-DE">
(SK) Arvoisa puhemies, se, ettei Pariisissa syyskuun alussa pidetyssä historiallisessa EU:n ja Ukrainan välisessä toisessa huippukokouksessa tehty kunnianhimoisempia päätelmiä Venäjän ja Georgian konfliktista, johtui todennäköisesti Ukrainan kolmannesta peräkkäisestä poliittisesta kriisistä.
<P>
Arvostan sitä, että Euroopan unioni on vahvistanut jälleen tukevansa kansalaisyhteiskunnan rakentamista ja demokratiaa lisääviä muutoksia Ukrainassa. Suhtaudun myönteisesti myös sopimukseen käynnistää "viisumivuoropuhelu", jonka pitäisi johtaa pitkällä aikavälillä viisumijärjestelmän poistamiseen osapuolen väliltä. Olen myös iloinen siitä, että uudesta poliittisesta kriisistä huolimatta Ukrainan tie kohti Euroopan unionin jäsenyyttä on yhä avoin.
<P>
Kenelläkään ei ole nyt epäilystäkään siitä, etteikö oranssi vallankumous olisi muuttanut Ukrainan historiallista suuntaa. Nyt Ukrainan on osoitettava olevansa vakaa ja yhtenäinen. Tämä on ainut tapa, jolla se voi saavuttaa eurooppalaiset tulevaisuudennäkymät.
<P>
Olen vakuuttunut siitä, että voimme lisätä vapautta kotonamme vain, jos suojelemme sitä myös EU:n rajojen ulkopuolella. Siksi osallistun Euroopan parlamentin Ukrainan-valtuuskunnan 11. istuntoon 2.-3. lokakuuta 2008 Kiovassa ja Jaltassa.
<P>
Uskon, että Euroopan parlamentin edustajien läsnäolo Ukrainassa auttaa rauhoittamaan tilannetta ja lisää Ukrainan poliittista vakautta.
<SPEAKER ID="061" NAME="Mikel Irujo Amezaga" AFFILIATION="Verts/ALE">
(ES) Arvoisa puhemies, haluan vain tuomita omalta osaltani maassani tapahtuneen terrori-iskun tai terrori-iskut, myös murhan. Baskimaa ovat valitettavasti Euroopan unionin ainoa alue, jolla esiintyy yhä terrorismia. Terrorismi on jatkunut siellä vuosikymmeniä. Tulen itse perheestä, joka oli maanpaossa 40 vuotta - niin kauan kuin Franco oli vallassa - ja olemme oppineet ennen kaikkea sen, ettei yksikään poliittinen tavoite ole yhdenkään ihmishengen arvoinen. Lopuksi haluan sanoa, että me kaikki, jotka uskomme baskien päätösvaltaan, tiedämme myös, että oikeus elää on perusoikeuksista kaikkein tärkein.
<SPEAKER ID="062" NAME="James Nicholson" AFFILIATION="PPE-DE">
- (EN) Arvoisa puhemies, tiedämme kaikki varsin hyvin, että öljyn ja kaasun hintojen nousu vaikuttaa valtavan haitallisesti taloutemme moniin aloihin ja kuluttajiin.
<P>
Haluan kiinnittää huomiota siihen, kuinka tämä kriisi vaikuttaa maatalouteen, kalastusalaan ja pienyrityksiin. Korkeat polttoainekustannukset ovat siirtyneet nyt viljelijöiden maksettaviksi. Kustannukset kasvavat, eivätkä viljelijät saa tuotteistaan lisää tuloja energian ja kaasun korkeiden hintojen kattamiseksi.
<P>
Polttoainekriisi heikentää pk-yritystemme kilpailukyvyn kasvua. Kuluttajien ostovoiman heikentyminen pahentaa tilannetta, ja, arvoisa puhemies, pelkään ajatella, mitä tapahtuu tänä talvena, kun monilla miljoonilla ihmisillä ei ole varaa pitää kotejaan lämpiminä.
<P>
Näimme kaikki, mitä huoltoasemilla tapahtui, kun öljyn hinta nousi: joka päivä huoltoaseman ohi kulkiessa saattoi huomata hinnan nousseen. Nyt, kun hinta on laskenut, huoltoasemat eivät ole kuitenkaan laskeneet hintojaan läheskään yhtä nopeasti kuin hintojen nousun tapauksessa. Mielestäni niiden on reagoitava muutokseen: ne ovat kaikki saaneet voittonsa, ja nyt niiden on aika siirtää hinnanlasku eteenpäin ja tarjota kuluttajille jälleen kohtuullinen hintataso.
<SPEAKER ID="063" NAME="Csaba Sógor" AFFILIATION="PPE-DE">
(HU) Arvoisa puhemies, Unkarilla on rajoja itsensä kanssa, ja se on menettänyt ensimmäisen maailmansodan jälkeen alueestaan kaksi kolmasosaa. Näillä alueilla asuu yhä unkarilaisia: heitä elää yhteensä kolme miljoonaa seitsemässä maassa. Heidän poliittinen edustuksensa on mahdollistanut sen, että heidän oikeuksiaan on voitu puolustaa viimeisten sadan vuoden ajan vain rauhanomaisin keinoin.
<P>
Karpaattien altaan edustajien foorumissa noin 20 poliittista järjestöä on keskustellut viimeisten kuuden vuoden aikana ja keskustelee jatkossakin rauhanomaisista keinoista ajaa etuja, joita ovat identiteetti, äidinkieli, taloussuhteet ja autonomia. Kuulun itsekin tähän foorumiin. Päätimme tänä vuonna avata Brysseliin yhteisen lobbaustoimiston hyödyntääksemme EU:n tarjoamia mahdollisuuksia.
<P>
On käsittämätöntä ja sietämätöntä, että EU:n joidenkin jäsenvaltioiden poliitikot loukkaavat unkarilaisyhteisöjen rauhanomaisia pyrkimyksiä äärimmäisillä nimityksillä, syyttävät maassaan asuvia unkarilaisvähemmistöjä kollektiivisesta rikollisuudesta ja haluavat rajoittaa heidän äidinkielensä käyttöä.
<P>
Haluan kiinnittää Euroopan parlamentin huomion näihin loukkauksiin ja muistuttaa jälleen, että kansallisten vähemmistöjen yhteisölliset oikeudet on turvattava eikä vähemmistöjä saa syyttää kollektiivisesta rikollisuudesta. EU:n on toimittava tässä asiassa ennakoivalla ja ennaltaehkäisevällä tavalla. Kiitos.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Arvoisa puhemies, komissio haluaa torjua omalta osaltaan ongelmaa, joka koskee ruoan hinnan nousua kehitysmaissa, ja aikoo myöntää näille maille tukea miljardin euron verran.
<P>
Varoilla rahoitetaan siementen ja muiden tarvikkeiden hankintaa maataloustuotannon lisäämiseksi, väestön ruokkimiseksi, inflaation torjumiseksi ja ruoan hinnan laskemiseksi.
<P>
Kehitysmaiden auttaminen on poliittisesti ja moraalisesti oikein, mutta meidän olisi järkevää toteuttaa vastaava aloite myös eurooppalaisten viljelijöiden tukemiseksi. Ruoan hinnan nousu ja monet muut asiat ovat vaikuttaneet heihin aivan yhtä voimakkaasti, sillä nämä varat pitäisi nähdä yhteisen maatalouspolitiikan mukaisina kustannussäästöinä.
<P>
Siksi ehdotan, että suuri osa näistä miljardista eurosta käytettäisiin lukuisia ongelmia kohdanneiden eurooppalaisten viljelijöiden tukemiseen.
<P>
Haluan lopuksi tuoda esiin olevani erittäin huolissani siitä, käytetäänkö näille maille annettavat rahat asianmukaisella tavalla. Afrikan, Karibian ja Tyynenmeren mailla ei nimittäin ole maaseudun kehittämisen mallia eikä tarkastusjärjestelmää. Pelkään, että rahat katoavat kansainvälisten organisaatioiden byrokratiaan tuottamatta viime kädessä minkäänlaista hyötyä.
<SPEAKER ID="066" NAME="Puhemies">
(EN) Päätämme tämän kohdan käsittelyn.
