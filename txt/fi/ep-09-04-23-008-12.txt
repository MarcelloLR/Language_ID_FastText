<CHAPTER ID="008-12">
12. Rajatylittävässä terveydenhuollossa sovellettavat potilaiden oikeudet (
<P>
- Ennen äänestystä:
<SPEAKER ID="173" NAME="Kartika Tamara Liotard" AFFILIATION="GUE/NGL">
(NL) Käytän työjärjestyspuheenvuoron 168 artiklan 2 kohdan nojalla. Ryhmämme on jättänyt tarkistuksen oikeusperustan muuttamisesta, ja useat muut poliittiset ryhmät ovat tehneet samoin. Muutos tarkoittaa sitä, että tällä hetkellä oikeusperustan muodostaa vain sisämarkkinoita koskeva 95 artikla, ja siten ainoastaan taloudelliset edut, eikä kansanterveyttä koskeva 152 artikla, jossa lähtökohdaksi otetaan potilas.
<P>
Ympäristön, kansanterveyden ja elintarvikkeiden turvallisuuden valiokunta pyysi periaatteessa oikeudellisten asioiden valiokunnalta lausuntoa oikeusperustasta, mutta lausuntoa pyydettiin yksinomaan komission alkuperäisen ehdotuksen pohjalta. Bowisin mietinnöstä käy nyt selvästi ilmi, että on tehty muutos, jonka myötä myös potilaiden oikeudet mainitaan mietinnössä, ja siten oikeusperusta on myös muuttunut. Näitä tarkistuksia ei kuitenkaan ole otettu käsiteltäviksi, joten perustava muutos, jonka parlamentti haluaa tehdä - toisin sanoen yksinomaan markkinasuuntautuneesta lähestymistavasta potilaiden oikeudet sisältävään lähestymistapaan -, on vaikeuksissa. Pyydänkin, että mietintö palautetaan takaisin ympäristön, kansanterveyden ja elintarvikkeiden turvallisuuden valiokuntaan.
<SPEAKER ID="174" NAME="Puhemies">
(ES) Hyvä jäsen Liotard, äänestämme nyt tarkistuksesta 158, joka on ehdotus yhteisen kannan hylkäämiseksi, ja sitä koskevan äänestystuloksen selvittyä vastaan huomautukseenne.
<P>
Ehdotan oikeusperustaa koskevien tarkistusten osalta seuraavaa: puhemies päättää näiden tarkistusten, nimittäin tarkistusten 159, 119, 116 ja 125, käsiteltäväksi ottamisesta, mutta päätös on luonnollisestikin riippuvainen direktiivin lopullisesta muodosta, johon tehdään muutoksia äänestyksen aikana.
<P>
Ehdotan näin ollen, että kyseisten tarkistusten käsiteltäväksi ottamisesta äänestetään lopuksi, koska siinä vaiheessa puhemiehellä on tarvittavat tiedot ja hän voi päättää, voidaanko kyseiset tarkistukset ottaa käsiteltäviksi. Muussa tapauksessa meidän olisi tehtävä päätös nyt puutteellisten tietojen perusteella.
<P>
Jos arvoisat ryhmien edustajat kannattavat ehdotusta, näistä tarkistuksista äänestetään viimeisenä.
<SPEAKER ID="175" NAME="Philip Bushill-Matthews">
esittelijän sijainen. - (EN) Arvoisa puhemies, kannatan ehdotusta, mutta voisitteko ihan vain selvyyden vuoksi mainita ne tarkistukset, jotka koskevat oikeusperustaa - 159, 119 ja niin edelleen? "Ja niin edelleen" pitää sisällään myös johdanto-osan kappaletta koskevan tarkistuksen 126.
<SPEAKER ID="176" NAME="Puhemies">
(ES) Äänestämme siten asiasta vastaavan valiokunnan esittämistä 80 tarkistuksesta ja olemme tietoisia siitä, että jäsen Bushill-Matthews haluaa esittää tarkistukseen 100 suullista tarkistusta.
<P>
- Ennen tarkistuksesta 100 toimitettua äänestystä:
<SPEAKER ID="177" NAME="Philip Bushill-Matthews">
esittelijän sijainen. - (EN) Arvoisa puhemies, pahoitteluni kollegoille siitä, että esitän tätä suullista tarkistusta näin myöhäisessä vaiheessa, mutta tarkoituksena on yksinkertaisesti tarkistuksen selventäminen.
<P>
Tarkistuksessa 100 viitataan jäsenvaltioiden velvoitteeseen vaihtaa tietoja terveydenhuollon ammattihenkilöihin kohdistetuista kurinpitomenettelyistä ja rikostuomioista. Tämä on ehdottoman tarkoituksenmukaista, mutta tietooni on viime hetkillä saatettu, että tämän kohdan voitaisiin tulkita tarkoittavan sitä, että jos terveydenhuollon ammattilaiset syyllistyvät esimerkiksi liikennerikkomukseen, jäsenvaltioilla olisi velvollisuus vaihtaa tietoja tästä rikkomuksesta. Tämä ei selvästikään ole tarkistuksen tarkoitus, joten ehdotan sen selventämiseksi seuraavaa sanamuotoa: "jäsenvaltioiden on viipymättä ja oma-aloitteisesti vaihdettava tietoja terveydenhuollon ammattihenkilöihin kohdistetuista kurinpitomenettelyistä ja rikostuomioista, jos niillä on vaikutusta heidän rekisteröintiinsä tai heidän oikeuteensa tarjota palveluja." Kyse on siis puhtaasti selvennyksestä.
<SPEAKER ID="178" NAME="Puhemies">
(ES) Olemme tähän mennessä äänestäneet tämän mietinnön osalta useista tarkistuksista, jotka koskevat 15, 16 ja 17 artiklaa. Näitä artikloja koskevat hyväksytyt tarkistukset ovat seuraavat: 102, 103, 104, 105, 106, 107, 108, 109, 110 ja 135.
<P>
Keskustelun kuluessa komission jäsen Vassiliou sanoi olevansa valmis tarkastelemaan oikeusperustaa uudelleen, jos hän pitäisi sitä perusteltuna, mikä riippuisi direktiivin tarkistamisesta. Meidän on päätettävä tarkistusten 159, 119, 116, 125 ja 126.1 käsiteltäväksi ottamisesta varmistaaksemme, että parlamentin hyväksymä lopullinen teksti on oikeusperustan mukainen.
<P>
Kun otetaan huomioon komission jäsenen toteamus ja se, että asiasta vastaava valiokunta äänesti näistä tarkistuksista - toisin sanoen asiasta vastaava valiokunta ja sen puheenjohtaja katsoivat, että ne voidaan ottaa käsiteltäviksi, koska puheenjohtaja antoi äänestää niistä -, ja kun otetaan myös huomioon kaikki tarkistukset, joista olemme äänestäneet tänään 15, 16 ja 17 artiklan yhteydessä, direktiivi on nähdäkseni muuttanut suuntaa.
<P>
Kun kaikki nämä seikat otetaan huomioon, puhemies katsoo, että tarkistukset voidaan ottaa käsiteltäviksi, ja äänestämme niistä seuraavaksi.
<SPEAKER ID="179" NAME="Philip Bushill-Matthews">
esittelijän sijainen. - (EN) Arvoisa puhemies, hyväksyn päätöksenne - teillä on oikeus tehdä tällainen päätös. Jäsen Liotard kuitenkin totesi aiemmin, että tarvitsisimme kaksinkertaisen oikeusperustan, koska jos oikeusperustan muodostaisivat vain sisämarkkinat, äänestäisimme vain taloudellisista kysymyksistä emmekä yrittäisi avata keskustelua uudelleen. Haluan vain oikaista hänen sanomisiaan siltä osin, ettei nykyinen yksinkertainen oikeusperusta koske pelkästään taloutta: kyse on potilaiden oikeuksia koskevasta valinnanvapaudesta. Ryhmämme äänestää siten kaksinkertaista oikeusperustaa vastaan sekä näiden alkuperäisten tarkistusten että johdanto-osan kappaleen osalta. Kehotan muita kollegoita asettamaan potilaat etusijalle.
<SPEAKER ID="180" NAME="Edward McMillan-Scott" AFFILIATION="PPE-DE">
(EN) Arvoisa puhemies, puhun hyvin lyhyesti. Yritän olla avuksi, mutta olen nälkäinen. Nämä ovat tärkeitä äänestyksiä, esityslistalla on erittäin paljon kohtia, ja tunnen suurta myötätuntoa teitä kohtaan.
<P>
Kävin hetki sitten lehdistöhuoneessa ja panin merkille, että keskustelua kuuntelee kahdeksan toimittajaa - muut ehkä seuraavat sitä näytöiltä, joissa jokainen äänestys on nähtävissä. Olenkin sitä mieltä, ettei jokaisen äänestyksen tulosta ole tarpeen lukea ääneen.
<P>
(Suosionosoituksia)
<SPEAKER ID="181" NAME="Puhemies">
(ES) Hyvä jäsen McMillan-Scott, tähän saakka olemme antaneet puheenvuoron sitä pyytäville. Tästä eteenpäin aiomme edetä nopeammin ja siten täyttää kaikkien toiveet.
<P>
- Äänestyksen jälkeen:
<SPEAKER ID="182" NAME="Philip Bushill-Matthews">
esittelijän sijainen. - (EN) Arvoisa puhemies, viimeisimmän puheenvuoron - joka oli erittäin hyvää tarkoittava - vuoksi luovuitte tavanomaisesta käytännöstänne esittää kiitokset esittelijälle. Olen varma, että haluaisitte tehdä niin, etenkin kun esittelijä ei ole nyt läsnä.
<SPEAKER ID="183" NAME="Puhemies">
(ES) Nyt on todellakin sopiva hetki kiittää esittelijä Bowisia hänen työstään ja toivottaa hänelle pikaista paranemista.
