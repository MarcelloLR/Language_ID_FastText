<CHAPTER ID="014">
Muiden kuin maataloustuotteiden pääsystä markkinoille ja palveluista käydyt Doha-neuvottelut heinäkuun lopussa 2008 ja niissä aikaansaatujen kompromissien vaikutusten arviointi (keskustelu) 
<SPEAKER ID="067" NAME="Puhemies">
(EN) Esityslistalla on seuraavana komission julkilausuma Doha-neuvotteluissa heinäkuun lopussa 2008 aikaansaatujen kompromissien vaikutusten arvioinnista.
<SPEAKER ID="068" NAME="Catherine Ashton">
komission jäsen. - (EN) Arvoisa puhemies, meillä on edessämme sukupolvemme suurin taloudellinen haaste. Tämän haasteen vuoksi sekä kehittyneiden valtioiden että kehitysmaiden on toteutettava vaikeita ja hyvin tärkeitä päätöksiä.
<P>
Globalisaation myönteisellä vaikutuksella on vastattava globalisaation kielteisiin vaikutuksiin. Uskon vakaasti, että missä tahansa asiassa, jossa tarkastelemme toteutettavia toimia, päädymme siihen, että monenvälisten kauppaneuvottelujen kierroksen, Dohan kierroksen, loppuun saattaminen on meille erittäin tärkeää.
<P>
Minun ei luultavasti tarvitse muistuttaa parlamentin jäseniä siitä, mitä historia opettaa meille protektionismista, eli siitä, että on tärkeää pitää markkinamme avoimina ja varmistettava, että yrityksemme pystyvät käymään kauppaa kaikkialla maailmassa. Minun ei luultavasti tarvitse kertoa kaikille jäsenille, että Maailman kauppajärjestön sääntöjen vuoksi - jos valtiot siirtyvät käyttämään tällä hetkellä soveltamiensa tariffien sijaan tariffeja, joita voidaan soveltaa näiden Maailman kauppajärjestön sääntöjen mukaisesti - kaupankäynnille aiheutuu noin 260 miljardin euron kustannukset. Olen varma, että minun ei tarvitse muistuttaa parlamentin jäseniä, että kun kehitysmaat tarkastelevat tulevaisuutta, ne ovat erittäin huolestuneita siitä, mitä tapahtuu niiden tähän asti saamalleen avulle.
<P>
Tämänhetkinen tilanne on seuraava: tiedämme sopimuksen arvon. Se on noin 80-prosenttisesti valmis ja tarvitsemistamme toimista oli heinäkuussa 2008 toteutettu 80 prosenttia. Tämän sopimuksen hyötynäkökohdat ovat seuraavat: kehitysmaiden pitäisi hyötyä 12-14 miljardia euroa vuodessa, nopeasti kehittyvien valtioiden, kuten Kiinan, pitäisi päästä kasvaville markkinoille, Euroopan unionilla olisi mahdollisuus viedä uusia tuotteita monipuolisemmalla tavalla - esimerkiksi kemikaalien ja tekstiilien osalta - ja palveluiden alalla on 14 miljardin euron mahdollisuudet kaupankäynnille. Toinen seikka on tällä hetkellä se, että tullien ulkopuoliset esteet - verojen ulkopuoliset esteet - aiheuttivat Euroopan unionin yrityksille 20 miljardin euron kustannukset vuonna 2007 pelkästään Kiinan vuoksi. Tämä on erittäin tärkeä kehityskierros.
<P>
Palasin juuri Davosista, jossa talousministerien välisissä keskusteluissa korostettiin tarvetta palata neuvottelupöydän ääreen. Tekniset keskustelut jatkuvat Genevessä.
<P>
Odotamme kaikki, että Yhdysvaltojen uusi hallinto tarkistaa kauppapolitiikkaansa, niin kuin se tällä hetkellä pyrkii tekemään ja että se pääsee kanssamme samaan lopputulokseen. Odotamme nyt 2. huhtikuuta 2009 järjestettävää G20-kokousta ja sen maailman johtajille tarjoamia mahdollisuuksia, jotta rahoitus- ja talouskriisi ratkaistaan ja voidaan keskustella jälleen kehityskierroksen päätökseen saamista koskevasta tarpeesta. Intiassa järjestetään vaalit huhti- tai toukokuussa. Nykyinen tai uusi hallitus palaa kyseisenä ajankohtana tähän aiheeseen.
<P>
Jäljellä jää kysymys erityisestä tukimekanismista. Se oli lopulta aihe, joka esti neuvotteluiden jatkumisen Intian ja Yhdysvaltojen välillä. Uusia ehdotuksia harkitaan. Puuvillasta on tehtävä päätös, mutta asiasta on jo ehdotuksia. Yhdysvalloilla on todellisia ongelmia tiettyjen alojen osalta.
<P>
Ei ole epäilystäkään, että vielä on paljon tehtävää, mutta uskon vakaasti, että poliittisen tahdon löytyessä kaikki nämä kysymykset voidaan ratkaista ja että vaihtoehtoja ei ole. Palveluita koskevat kysymykset ovat meille hyvin tärkeitä, ja jatkamme asian käsittelyä.
<P>
Yhteenvetona voin todeta, että olemme tällä hetkellä erityisessä tilanteessa, koska tämän kehityskierroksen päättämisen tarve on hyvin selvä. Pyrin puolestanne ja komission puolesta jatkamaan ponnisteluja tämän asian varmistamiseksi.
<SPEAKER ID="069" NAME="Georgios Papastamkos">
PPE-DE-ryhmän puolesta. - (EL) Arvoisat puhemies ja komission jäsen, hyvät parlamentin jäsenet, teollisuustuotteilla ja palveluilla käytävä kauppa on strategisesti tärkeää Euroopan taloudelle. Kuten kaikki tiedämme, Euroopan unioni on maailman suurin viejä ja suurin suorien ulkomaisten investointien lähde. Euroopan unioni on yksi avoimimmista markkinoista, kun taas arvostetut kumppanimme pitävät yllä huomattavia kaupan esteitä. Me pyrimme leikkaamaan huomattavasti sovellettavia tariffeja. Pyrimme myös puuttumaan perusteettomiin tullien ulkopuolisiin esteisiin. Teollisesti kehittyneiden kolmansien maiden lisäksi on olemassa myös nousevan talouden maita, joiden on tehtävä myönnytyksiä suhteessa niiden kehityksen tasoon ja alan kilpailukykyyn. Arvoisa komission jäsen, ongelma ei ole kuitenkaan ainoastaan esteiden poistaminen. Sääntelyjärjestelmien erot aiheuttavat viennille lisäkustannuksia. Eurooppalaiset tuotteet joutuvat epäedulliseen kilpailuasemaan, kun niitä verrataan niiden maiden tuontiin, joilla on joustavammat standardit ja jotka monessa tapauksessa herättävät Euroopan kuluttajien keskuudessa kysymyksiä turvallisuudesta ja suojasta. Sopimukseen pääsyn pitkittyminen pahentaa taloudellisen epävarmuuden ilmapiiriä sekä vahingoittaa monenvälisen kauppajärjestelmän uskottavuutta. Kahdenväliset ja alueiden väliset sopimukset voivat olla ainoastaan täydentäviä. Talouskriisi voi lisäksi johtaa siihen, että otetaan käyttöön yksipuolisia, rajoittavia tai vääristäviä kaupan esteitä. Tästä on jo esimerkkejä pienessä mittakaavassa, kuten Maailman kauppajärjestön pääjohtaja Pascal Lamy esittää. Edustajainhuoneen hyväksymä yhdysvaltalaisten tuotteiden suojalauseke on askel tähän huolestuttavaan suuntaan. Sanoisin, että yksipuoliseen lähestymistapaan palaaminen ei ole ratkaisu. Nyt on enemmän kuin koskaan hallittava muutoksia yhdessä myönteisemmällä yhdentymisellä. Lisäksi on luotava kansainväliset sääntelyjärjestelmät tai vahvistettava niitä järjestelmällisen lähentämisen perusteella. Tarvitsemme uuden kansainvälisen talouden rakenteen. Tarvitsemme avoimemman ja tasapainoisemman maailmankaupan hallintotavan. Tässä yhteydessä, arvoisa komission jäsen, pyydämme yhtenäistettyä ehdotusta globalisaatiosta, jolla on Euroopan kasvot. Siinä olisi otettava huomioon toteutetut muutokset ja kaupallisen ja taloudellisen ulottuvuuden välinen yhteys avointa, demokraattista ja tehokasta Eurooppaa varten maailmassa, joka on tällä hetkellä kriisissä.
<SPEAKER ID="070" NAME="Glyn Ford">
PSE-ryhmän puolesta. - (EN) Arvoisa puhemies, me olemme Euroopan parlamentin sosialistisessa ryhmässä sitoutuneet Dohan kehityskierroksen onnistumiseen, mutta poliittisen kellon tikittäminen on luonut tilanteen, jossa edistyminen on pysähtynyt. Komission jäsen Ashton huomautti, että Yhdysvalloissa on uusi ja omasta mielestäni erittäin myönteinen presidentti Obaman hallinto, mutta me odotamme, että kauppapolitiikkaa tarkistetaan, ja se voi kestää jonkin aikaa.
<P>
Huhtikuussa tai toukokuussa järjestetään vaalit Intiassa. Paikka, jota komission jäsen Ashton ei maininnut, oli Euroopan unioni. Meillä on oman Euroopan parlamenttimme vaalit kesäkuussa, sen jälkeen uuden komission valinta, ja toivon, että komission jäsen Ashton voi olla jatkossakin kaupasta vastaava komission jäsen. Tämä ei kuitenkaan merkitse, että sillä välin emme voi toteuttaa mitään toimia. Euroopan on edelleen korostettava sitoutumistaan kehitykseen ja vapaakauppaan, kun se varmistaa, että hyväksikäyttö loppuu ja kestävän kehityksen tarpeet täytetään.
<P>
Olen samaa mieltä Georgios Papastamkosin kanssa siitä, että vapaakauppa voi tämän perusteella merkitä kaikille osallistujille tilannetta, josta kaikki osapuolet hyötyvät. Meneillään oleva rahoitus- ja talouskriisi on syy siirtyä eteenpäin eikä perääntyä.
<P>
Komission jäsen Ashton ja komissio voivat pyrkiä valmistelemaan Yhdysvaltojen ja Intian välistä kompromissia. Mielestäni kummankin osapuolen uppiniskaisuus esti onnistuneen päätöksen viime kerralla. Asioista on sovittu ehkä 80-prosenttisesti, mutta tarvitsemme jäljellä olevaa 20 prosenttia. Yksi näkökohta on se, että Yhdysvalloissa on uusi hallinto. Intian vaalien tulos voi antaa meille toisen mahdollisuuden.
<P>
Sillä välin meillä ei ole muuta vaihtoehtoa kuin jatkaa kahdenvälisten sopimuksien mukaisia toimia. Olen tyytyväinen, että viime viikolla edistyttiin neuvotteluissa Korean tasavallan kanssa tehtävästä vapaakauppasopimuksesta. Olen ymmärtänyt, että olemme hyvin lähellä sopimuksen aikaansaamista. Tämä hyödyttää molempia osapuolia.
<P>
Olen ASEAN-maiden vapaakauppasopimusta koskevan mietinnön esittelijä, ja minun on sanottava, että neuvottelulähtökohta luo institutionaalisen esteen. Meidän on harkittava mahdollisuutta toimia halukkaiden valtioiden kanssa siten, että ASEAN-valtioihin kuuluvat asiasta kiinnostuneet valtiot voivat allekirjoittaa sopimuksen. Intian osalta en näe, että hallitus pyrkii pääsemään tulokseen. Vaalien jälkeen Delhin tulevan hallinnon, joka on joko uusi tai vanha, on toteutettava toimia, tai EU:n on siirryttävä neuvottelemaan niiden kanssa, jotka haluavat keskustelun lisäksi päästä sopimukseen.
<P>
Lopuksi tervehdin Marco Pannellaa, seuraavaa puheenvuoron esittäjää, joka on ALDE-ryhmän uusi kaupan alan vastaava. Ehkäpä vierailu kansainvälisen kaupan valiokuntaan olisi tarkoituksenmukaista. Toivottaisimme hänet tervetulleeksi.
<SPEAKER ID="071" NAME="Marco Pannella">
ALDE-ryhmän puolesta. - (IT) Arvoisa puhemies, hyvät parlamentin jäsenet, uskon, että voisimme aloittaa - kun otetaan huomioon nämä ehdot, joita on käsitelty laajasti viime päivien aikana - siitä, että meidän on tehtävä, arvoisa komission jäsen, eräänlainen outo vertailu Dohan miehen tai - kuten toivoimme - aikaisemman Dohan miehen ja Davosin miehen välillä. En katso, että tämä ero on riittävä, mutta se on mielenkiintoinen.
<P>
Me olemme, kuten komission jäsen mainitsi, riippuvaisia Euroopan ulkopuolisista tapahtumista Yhdysvalloissa ja Intiassa, ja Glyn Ford juuri muistutti meille tärkeistä alueista, kuten Kaakkois-Aasian valtioiden liitosta tai Etelä-Koreasta. Todellinen ongelma on kuitenkin se, missä määrin me - komissio ja Euroopan unioni - voimme kestää nationalismin, joka mainittiin hetki sitten, autokraattisten ajatusten ja protektionististen haavekuvien puhkeamista. Tämä tekee työstänne, arvoisa komission jäsen, sekä Euroopan unionin työstä, erittäin vaikeaa.
<P>
Uskon, että tässä vaalikampanjassa on erittäin tärkeää ymmärtää, miten pitkälle Euroopan parlamentin sosialistinen ryhmä, Euroopan kansanpuolueen (kristillisdemokraatit) ja Euroopan demokraattien ryhmä sekä Euroopan liberaalidemokraattien liiton ryhmä voivat yhdessä muiden osallistujien kanssa löytää tavan ehdotuksen luomiseksi. Kyse oli ehdotuksesta, jonka puolestapuhuja te olitte, komission jäsen. Lisäksi on tärkeää ymmärtää, kuinka pitkälle pystymme tekemään siitä eurooppalaisen ehdotuksen, vai olisiko sanottava meidän Brysselin keskuksemme ehdotuksen niitä valtioita vastaan, jotka jo toimivat omaan laskuunsa, kuten valitettavasti on jo monesti toimittu viime vuosisadalla.
<SPEAKER ID="072" NAME="Jacky Hénin">
GUE/NGL-ryhmän puolesta. - (FR) Arvoisa puhemies, on turha kieltää, että heinäkuun neuvotteluiden aikana Bushin hallinto ja Euroopan unioni jäivät Intian ja Kiinan ansaan. Se, mitä liberaalit taloustieteilijät tekopyhästi esittävät, että Dohan kierroksen epäonnistuminen olisi katastrofi köyhille maille, ei ole ollenkaan totta.
<P>
Päinvastoin, näille vaikeuksissa oleville valtioille tämä on historiallinen tilaisuus, koska monien raaka-aineiden hinnat heilahtelevat huomattavasti. Jopa asiantuntijat myöntävät, että köyhimpien maiden odottama voitto oli paljon vähemmän kuin niiden tulojen menetykset, jotka aiheutuivat tullien poistamisesta näissä valtioissa. Näillä tulleilla olisi saatu 60 miljardia Yhdysvaltojen dollaria.
<P>
Näiden neuvotteluiden aikana komissio, joka takertui liberaaleihin oppeihinsa, osoitti vastuuttomuutta Euroopan kansoja kohtaan. Se ehdotti, että se haittaa ajoneuvojen tuotantoa tai uhraa sen EU:n alueella, jotta sopimus saadaan aikaiseksi.
<P>
Maailman kauppajärjestölle ja komissiolle on olemassa ainoastaan kuluttajia eikä koskaan vaurauden luojia. Juuri tämä suhtautuminen asioihin on aiheuttanut meneillään olevan kriisin, koska kilpailusta on tehty kaiken A ja O. Tämä puskee meitä palkkojen leikkaamiseen, työntekijöiden ehdottomaan köyhdyttämiseen sekä kaiken sosiaalisen suojelun järjestelmälliseen tuhoamiseen.
<P>
Jos Dohan kierros saadaan päätökseen, se olisi katastrofi kaikille kansoille. Tässä yhteydessä on erityisen surullista, että vaikka huomattavan vahingon aiheuttaminen pannaan merkille, pyritään hinnalla millä hyvänsä jatkamaan väärään suuntaan. On kiireellisesti saatettava vallankumous Maailman kauppajärjestöön, jotta sinne saadaan vakiinnutettua demokratia.
<SPEAKER ID="073" NAME="Corien Wortmann-Kool" AFFILIATION="PPE-DE">
(NL) Dohan neuvottelut ovat olleet käynnissä jo jonkin aikaa, ja on hienoa, että Eurooppa on todellisesti edistänyt kantojemme saamista lähemmäksi toisiaan. Eurooppa on tehnyt kauaskantoisen ehdotuksen maataloudesta, mutta valitettavasti muut maat eivät ole esittäneet samanlaisia pyrkimyksiä. Tämä on toinen syy, miksi on tärkeää tarkastella pakettia kokonaisuudessaan. Tämä merkitsee sitä, että neuvotteluihin sisällytetään palvelut ja muiden kuin maataloustuotteiden pääsy markkinoille.
<P>
Voitte olla varma, että tuen vilpittömästi pyrkimyksiänne sopimuksen nopeasta aikaansaannista. Meidän on eurooppalaisina estettävä protektionistiset toimet, jotka nousevat esille pääasiassa maailmantalouden heikon tilanteen, mutta myös elintarviketurvallisuuden suojelemisen, vuoksi. Meidän on eurooppalaisina toistettava, että sitoudumme vahvasti vastavuoroisuutta koskevaan käsitteeseen. Jos olemme avoimia, muidenkin on oltava avoimia.
<P>
Mitä meidän pitäisi odottaa tässä asiassa Yhdysvaltojen uudelta presidentiltä ja hänen juuri ilmoittamaltaan toimenpidepaketilta? Mitä voimme odottaa Kiinalta? Me itse asiassa odotamme, että te toimitte tässä asiassa, sillä meneillään olevassa talous- ja rahoituskriisissä - johon liittyy joukkoirtisanomisia ja talouden supistumista - juuri tämänkaltaisella markkinoiden avaamisella on mahdollista edistää etujamme.
<P>
Arvoisa puhemies, kysymyksiemme tarkoituksena on se, että kansalaisemme voivat ymmärtää, mitä etua he saavat tällaisesta paketista, ja mitä voimme paketilla tarjota. Ymmärrän hyvin, että ette voi vastata kaikkiin kysymyksiin käytettävissänne olevan muutaman minuutin puheenvuoron aikana, mutta haastan teidät tulevien viikkojen ja kuukausien aikana olemaan avoin, kun tiedotatte kansalaisille käsiteltävistä aiheista ja siitä, mitä niillä heille tarjotaan. Tämä on erityisen tärkeää, kun Euroopan parlamentin vaalit lähestyvät. Toivon, että voimme luottaa, että tämä aihe pysyy tärkeänä.
<SPEAKER ID="074" NAME="Francisco Assis" AFFILIATION="PSE">
(PT) Tämän erittäin vakavan rahoitus- ja talouskriisin vuoksi on välttämätöntä saada Dohan neuvottelut päätökseen.
<P>
Kriisin aikana on aina kiusaus antaa periksi protektionismin houkutukselle. Protektionismi on itse asiassa eräänlainen neuroosi, joka vaikuttaa yhteiskuntiin ja valtioihin aikana, jolloin ne joutuvat vakavaan kriisiin. Tämä on tilanne tällä hetkellä. Meidän on selkeästi torjuttava tällaisen protektionismin syntyminen, koska me tiedämme historiasta, mihin se johtaa. Se johtaa kansainvälisen yhteisön yleiseen köyhtymiseen, ja sillä ei millään tavalla edistetä vakavien ongelmiemme ratkaisua. Yksi kysymys on siis protektionismi, jota on ehdottomasti arvosteltava ja sitä olisi vastustettava. Toinen aivan erilainen asia on tarve varmistaa oikeutettujen etujemme puolustaminen maailman eri alueilla. Tässä yhteydessä Euroopan unionilla on myös velvollisuus puolustaa eurooppalaisten etua, eikä pelkästään eurooppalaisten kuluttajien, vaan myös eurooppalaisten tuottajien etua.
<P>
Tämän vuoksi on tärkeää edetä Dohan monenvälisissä neuvotteluissa. Vaikka tiedämme, että protektionismi on itse asiassa virhe, tiedämme myös, että kansainvälisen kaupan hallitsematon vapauttaminen johtaa väistämättä hyvin vakaviin vaurioihin taloudellisesta ja sosiaalisesta näkökulmasta. Ainoa tapa välttää tällaista hallitsematonta vapauttamista on mahdollisuus saada aikaan sopimus asianmukaisella foorumilla, eli Maailman kauppajärjestössä. On saatava aikaan sopimus, jossa vahvistetaan säännöt kaikkien osapuolten oikeutettujen etujen turvaamiseksi. Komission ja Euroopan unionin tehtävä on myös tässä tapauksessa eurooppalaisten luottamuksen palauttaminen.
<P>
Euroopassa on myös tällä hetkellä luottamuspula sitä edustavien tahojen puolustusmahdollisuuksista ja poliittisesta sääntelystä, oli kyseessä sitten jäsenvaltiot, komissio tai Euroopan unioni kokonaisuudessaan. Siksi edessämme oleva haaste on se, että pyrimme päättämään tämän edustusta ja luottamusta koskevan kriisin ja varmistamaan, että etenemme oikealla tiellä. Tässä tapauksessa oikea tie merkitsee sitä, että varmistetaan monenvälinen sopimus, jossa turvataan kaikki oikeutetut etumme.
<SPEAKER ID="075" NAME="Georgios Toussas" AFFILIATION="GUE/NGL">
(EL) Arvoisa puhemies, Euroopan unionin ja porvarihallitusten strateginen valinta keskellä syvää kapitalistista kriisiä - jossa on kyse pääoman keskittymisestä sekä liikatuotannosta, joka vaivaa myös Euroopan unionin jäsenvaltioita - on käyttää Maailman kauppajärjestöä tärkeänä tukena, joka pyrkii aktiivisesti edistämään kaupan ja kaupankäynnin täyttä vapauttamista, yksityistämistä, yritysostoja ja Euroopan monopolien levittämistä uusille markkinoille. Dohan kierroksen neuvotteluiden tavoitteena on koordinoida pääoman totaalista hyökkäystä, jotta monikansalliset yritykset voivat ryöstää kolmansien maiden raaka-aineet sekä lisätä työntekijöiden hyväksikäyttöä koko kapitalistisessa maailmassa. Tavallisen kansan vastaisen yhteisen maatalouspolitiikan tarkoitus on edistää Euroopan unionin tavoitteita palveluiden ja muiden kuin maataloustuotteiden markkinoiden vapauttamiseksi, jotta varjellaan imperialistisen pyramidin työpaikkoja. Olemme luonnollisesti kiinnostuneita kansainvälisestä kaupasta sekä sen kehittämisestä molemminpuolisen edun perusteella. Kapitalististen ehtojen mukaisesti on mahdotonta, että maailmanlaajuinen kauppa on oikeudenmukaista ja perustuu molemminpuoliseen hyötyyn. Tämän vuoksi työntekijöiden taistelua imperialismia ja monopoleja vastaan on kiireellisesti tehostettava, jotta toteutetaan radikaaleja muutoksia kansainvälisellä tasolla ja kussakin maassa erikseen.
<SPEAKER ID="076" NAME="Nils Lundgren">
IND/DEM-ryhmän puolesta. - (SV) Arvoisa puhemies, Dohan kierroksen neuvottelut katkesivat viime vuonna. Tämä on erittäin vakava tilanne. Kehitys kohti maailmanlaajuista vapaakauppaa edellisten vuosikymmenten aikana on johdattanut uskomattoman määrän ihmisiä pois köyhyydestä sellaisessa mittakaavassa, että se on todella muuttanut maailmaa. Maailmantalous on nyt kuitenkin hyvin syvässä kriisissä. Tämä ei ole vapaakaupan ja globalisaation seuraus, vaan se aiheutuu maailmanlaajuisesta talouskriisistä. Tilanne on siten samanlainen, mitä 1920-luvun lopulla koettiin.
<P>
Tällainen rahoituskriisi johtaa maailmanlaajuiseen lamaan. Viime kerralla se toi Hitlerin valtaan. Se johti toisen maailmansodan kauhuihin. Puoli Eurooppaa ja puoli Aasiaa joutui 50 vuodeksi kommunistisen orjuuden alle. Puhumme täällä tärkeistä kysymyksistä. Maailmanlaajuisen laman tärkein syy tuolloin oli protektionismin esiintulo. Valtio toisensa jälkeen otti käyttöön tulleja, määrää koskevia rajoituksia, "osta kotimaista" -säännöksiä ja päätti kilpailukykyä lisäävistä devalvaatioista.
<P>
On todella suuri riski, että tämä tilanne toistuu tällä kertaa. Voimme nähdä monia huolestuttavia merkkejä. Presidentti Obama voitti vaalit protektionistisen vaaliohjelmansa ansiosta. Näemme ensimmäiset merkit. Käsiteltävänä on laaja paketti, johon sisältyy rakennusteollisuuden terästä koskeva "osta amerikkalaista" -lauseke. Tämä voi olla alkua.
<P>
Jos ovi on avattu, muissa maissa voidaan havaita, että ne voivat tehdä jotain vastaavaa, kun otetaan huomioon, kuinka huonolta tilanne vaikuttaa. Valtiot, jotka ovat tällä hetkellä kärsineet pahoin kaikkialla maailmassa ja EU:ssa voivat taipua lupaamaan työntekijöilleen ja yrityksilleen suojelua ulkomaista kilpailua vastaan. Suuntaukset ovat selvästi havaittavaissa. Jos tämä prosessi alkaa, sitä ei voida päättää. Tämä olisi todella tuhoisaa.
<P>
EU on maailman suurin kaupparyhmittymä ja sillä on sen vuoksi huomattava vastuu. EU puhuu kauppapolitiikan alalla yhdellä äänellä, ja se on kerrankin hyvä asia, mutta mitä ääni sanoo nyt? On syytä pessimismiin.
<P>
Menestyksen avain on maatalousala. Ranskan ja Saksan kampanja siitä, että EU ostaa maitojauhetta ja voita ja aloittaa maitotuotteiden viennin tukemisen, ei ennusta hyvää. Tämä on pikkumaista oman edun ajamista valtiomiestaidon sijaan.
<P>
Sen vuoksi neuvoston ja parlamentin olisi välittömästi annettava selkeät julkilausumat, että EU puolustaa vapaakauppaa koko maailmassa ja edistää maataloustuotteiden kauppaa. Mikään ei voi olla tätä tärkeämpää. Kiitos puheenvuorosta.
<SPEAKER ID="077" NAME="Christofer Fjellner" AFFILIATION="PPE-DE">
(SV) Haluaisin aloittaa toteamalla, että olen samaa mieltä edellisen puheenvuoron esittäjän kanssa siitä, että Dohan kierros on erittäin tärkeä. Haluaisin lisätä, että se ei ole todennäköisesti koskaan ollut tärkeämpi kuin tällä hetkellä. Uskon, että tämän rahoituskriisin keskellä meillä on suurempi tarve kuin koskaan ennen osoittaa, että maailmankaupan järjestelmä todella toimii.
<P>
Dohan kierroksen jättäminen taaksemme ja sen toteaminen, että emme voi saada aikaan kauppaa koskevia maailmanlaajuisia sopimuksia, olisi mielestäni katastrofi, joka voi vaarantaa koko maailmanlaajuisen kauppajärjestelmän. Dohan kierroksen epäonnistuminen ei osoittautuisi koskaan yhtä kalliiksi kuin tällä hetkellä.
<P>
Se, että Dohan kierros on entistäkin tärkeämpi, aiheutuu juuri rahoitusalan kriisistä. Mielestäni suurin riskimme tässä rahoitusalan kriisissä ei ole pääoman puute lainamarkkinoilla vaan se, että se johtaa protektionistisiin toimiin. Olemme nähneet tätä kautta historian. Näin kävi 1930-luvulla, ja se johti kirjaimellisesti maailmantalouden katastrofiin. Näin kävi myös 1970-luvulla.
<P>
Uskon, että voimme jo nähdä merkkejä siitä, että maailma uskoo voivansa ratkaista näitä perustavanlaatuisia ongelmia laajemmalla protektionismilla huolimatta siitä, että protektionismi luo ja levittää vielä suurempaa maailmantalouden katastrofia. Näin tapahtuu erityisesti palveluiden, rahoituspalveluiden ja palvelukaupan alalla. Näemme, että protektionismi yleistyy erittäin nopeasti rahoituspalvelualalla.
<P>
Palaan Dohan kierrokseen. Tärkein kritiikki, jota olen esittänyt koko Dohan kierroksen neuvotteluiden ajan, on luultavasti se, että siinä on kyse yhä enemmän maataloudesta, maataloudesta ja vielä enemmän maataloudesta. Tämä on mielestäni erittäin rajoitettu asialista, ja olen todellakin sitä mieltä, että maailmankauppa ansaitsee paljon laajemman lähestymistavan erityisesti, kun otetaan huomioon, että maatalous on melko pieni osa maailmankauppaa, jos vertaamme sitä esimerkiksi teollisiin tuotteisiin ja palveluihin yhteensä. Uskon myös, että sen osuus kasvumahdollisuuksista on suhteellisen pieni ehkä erityisesti täällä Euroopassa. Uudet mahdollisuudet markkinoille pääsyä varten ja uusien markkinoiden avautuminen maailmanlaajuisesti erityisesti palvelukaupan sekä teollisuustuotteiden alalla ovat mielestäni kaikkein tärkeimmässä asemassa toimien käynnistämisessä ja maailmanlaajuisen kasvun elvyttämisessä.
<P>
Haluaisin siksi esittää komissiolle kysymyksen. Mitä komissio aikoo tehdä ja mitä aloitteita sillä on tällä hetkellä, jotta voimme laajentaa Dohan kierrosta ja jotta pääsemme tästä hankalasta tilanteesta - jossa moitimme kaikkia maataloustuotteiden kaupasta, maataloustuotteiden kaupasta ja ainoastaan maataloustuotteiden kaupasta - koska tiedämme, että maailmantalous tarvitsee paljon enemmän kaupankäyntiä mukaan lukien palvelukauppa ja teollisuustuotteiden kauppa? Paljon kiitoksia.
<SPEAKER ID="078" NAME="Mairead McGuinness" AFFILIATION="PPE-DE">
(EN) Arvoisa puhemies, haluaisin tervehtiä komission jäsentä. Hänen edeltäjänsä, Peter Mandelson, oli hyvin tunnettu Irlannissa syistä, joista hän on varmasti tietoinen.
<P>
Dohan kierrosta koskevasta kysymyksestä ei puhuta Euroopan kansojen keskuudessa. Siitä keskustellaan tällaisissa paikoissa, mutta kun tapaan työnsä menettäneitä henkilöitä, he eivät sano "puhutaanpa Dohasta". Siksi Dohan ja talouskehityksen välillä ei ole minusta mitään yhteyttä huolimatta teorioista, joita täällä esitetään.
<P>
Rahoitusmarkkinoiden globalisaatiosta haluaisin sanoa, että kyse on tapauksesta, jossa globalisaatio on jättänyt meidät pulaan. On ehkä oikeudenmukaisempaa sanoa, että rahoitusmarkkinoiden sääntely tai sääntelyn puute on jättänyt meidät pulaan. Olen kiinnostunut komission jäsenen McCreevyn hiljattain esittämistä kommenteista, että osa tämän alan ongelmista johtuu siitä, että jäsenvaltioiden lainsäätäjät ovat rakentamassa talousimperiumia. Tätä on ehkä käsiteltävä toisessa keskustelussa, mutta se on esimerkki siitä, että vaikka me puhumme globalisaatiosta myönteisenä asiana, se ei ole totta rahoitusalalla.
<P>
Maataloudesta - jota toinen puhuja käsitteli juuri ennen minua - ymmärsin sen, että se ei ole Dohan kierroksen kiistakapula. Se on kuitenkin hyvin vakava asia, josta olen erittäin huolestunut. Ehkä se, että olen vanhempi kuin edellisen puheenvuoron esittäjä, joka on samasta poliittisesta ryhmästä, on syy siihen, että pidän maataloutta hyvin tärkeänä kysymyksenä. Maataloudella tuotetaan elintarvikkeita, ja se on siksi tärkeämmässä asemassa, mihin hän sen asetti. Meidän olisi mielestäni muistettava tämä. Äänestimme parlamentissa mietinnöstä, jonka laadin maailman elintarviketurvasta. Olemme huolestuneita asiasta, ja meidän myös olisi oltava huolestuneita siitä. Kyseessä on aihe, josta olisi keskusteltava Dohan tasolla.
<P>
Toinen kysymys on, miten eurooppalaiset tuottajat - maanviljelijät - voivat toimia kilpailukykyisesti, kun Euroopan unionissa on - suhteessa ympäristöön - erilaisia ja korkeampia eläinten hyvinvointia koskevia standardeja. Niitä ei käsitellä Maailman kauppajärjestössä. Kansalaiset asettuvat tueksenne, jos näihin seikkoihin puututaan Maailman kauppajärjestössä. Olen suoraan sanottuna sitä mieltä, että parlamentissa ja Genevessä ei ole koskaan ollut näin suuri tarve keskustella näistä asioista kuin tällä hetkellä.
<P>
Haluaisin pyytää, että voisitte loppupuheenvuorossanne käsitellä joitain näitä hyvin konkreettisia asioita, jotta kansalaiset ymmärtävät, että niistä keskustellaan. En näe, että Dohan kierros edistyy yhtä nopeasti, kuin esitätte. Olen ehkä väärässä.
<SPEAKER ID="079" NAME="Paul Rübig" AFFILIATION="PPE-DE">
(DE) Arvoisat puhemies ja komission jäsen, hyvät parlamentin jäsenet, Dohan kierroksen yhteydessä minua kiinnostaa tietää, miten kauppapolitiikan pääosasto aikoo turvata tariffikiintiön, jolla tuetaan Euroopan käymisteollisuuden kilpailukykyä. Tariffikiintiöllä on hyvin tärkeä tehtävä, koska käymisteollisuuden on oltava kansainvälisesti kilpailukykyinen.
<P>
Toiseksi, miten vastaatte terästä koskevaan lausekkeeseen, jonka Yhdysvaltojen kongressi on juuri hyväksynyt? Sillä kielletään EU:n teräksen käyttö Yhdysvalloissa.
<SPEAKER ID="080" NAME="Czesław Adam Siekierski" AFFILIATION="PPE-DE">
(PL) Arvoisa puhemies, Dohan kierroksen tavoite oli auttaa köyhimpiä valtioita kehittymään sekä saamaan ne pois köyhyydestä. Meidän on tehtävä kaikkemme auttaaksemme heitä, mutta emme saa unohtaa omia yrityksiämme tai maanviljelijöitämme.
<P>
Haluaisin siksi esittää kysymyksen: miten voimme suojata pieniä ja keskisuuria yrityksiämme konkurssilta ja miten voimme turvata pientilamme Kiinan, Intian tai Brasilian kilpailulta? On sanottava selkeästi, että minkä tahansa tuotteen tuonnissa EU:hun, oli kyse sitten kengistä tai naudanlihasta, on noudatettava erityisiä vaatimuksia. Sen jälkeen voimme puhua tasa-arvoisesta kilpailusta.
<P>
Neuvotteluiden loppuun saattaminen seuraavien kuukausien aikana on erittäin vaikeaa, koska neuvotteluissa keskeisessä asemassa olevilla johtajilla ei ole poliittista tahtoa. Vaarana on, että protektionismi lisääntyy meneillään olevan maailmantalouden kriisin vuoksi.
<SPEAKER ID="081" NAME="Zbigniew Zaleski" AFFILIATION="PPE-DE">
(PL) Haluaisin sanoa, että kuunnellessani edellistä keskustelua Qatarin Dohassa minulle jäi vaikutelma, että kehitysmailla on valituksen aiheita meitä, kehittyneitä valtiota, kohtaan. Ehkä kyseessä on aikaisemman kolonialismin kaiku tai se, että ne ovat tottuneet saamaan suoraa tukea, joka perustuu hyväntekeväisyyteen. Minusta vaikuttaa siltä, että rikkaat valtiot voivat auttaa hyvän kaupankäynnin, hyvien standardien ja koulutuksen avulla. Mikään ei ole tärkeämpää kuin paikallisten yritysten saattaminen riippumattomaksi sekä horisontaalisten suhteiden rakentaminen Afrikan, Aasian ja myös Latinalaisen Amerikan maihin. Uskon myös, että juuri palvelujen tarjoaminen opettaa liikkeenhoitoa, yhteistyötä ja hyviä standardeja. Tässä yhteydessä markkinoiden avaaminen palveluille on erittäin tärkeää molemmille osapuolille.
<SPEAKER ID="082" NAME="Mairead McGuinness" AFFILIATION="PPE-DE">
(EN) Arvoisa puhemies, kiitän teitä siitä, että annoitte minulle vielä minuutin puheenvuoron, koska se on tärkeää maataloutta koskevien kannanottojeni vuoksi. On syntynyt vaikutelma, että ainoastaan eurooppalaisilla maanviljelijöillä on huolenaiheita. Totuus on kuitenkin se, että Intian neuvottelijat ovat Dohassa huolestuneita omista pienviljelijöistään ja kohtalokkaista seurauksista, joita vapaakauppaan siirtyminen aiheuttaa yksittäisten viljelijöiden lisäksi myös heidän kotimaansa yhteiskunnalliselle vakaudelle. Maataloutta koskeva kysymys on sama kaikille neuvottelukumppaneille, ja asiaan on suhtauduttava rehellisesti. Arvoisa komission jäsen, voitte ehkä loppupuheenvuorossanne käsitellä tätä asiaa.
<SPEAKER ID="083" NAME="Catherine Ashton">
komission jäsen. - (EN) Arvoisa puhemies, yritän käsitellä lyhyesti parlamentin jäsenten esiin tuomia huolenaiheita.
<P>
Hyvä Georgios Papastamkos, olen samaa mieltä kanssanne oikeudellisesta ja lainsäädännöllisestä taakasta. On erittäin tärkeää, että näihin kysymyksiin vastataan asianmukaisesti. On tärkeää ratkaista ne, ja olen myös samaa mieltä siitä, että turvallisuus on tärkeää tässä yhteydessä.
<P>
Monet parlamentin jäsenet, erityisesti Nils Lundgren, Paul Rübig ja Georgios Papastamkos käsittelivät "osta amerikkalaista" -säännöstä, jota käsitellään parhaillaan kongressissa. Parlamentin jäsenet tietävät, että se perustuu vuoden 1979 kauppalakiin. Tällainen säännös on jo olemassa, mutta julkisia hankintoja koskevan sopimuksen välityksellä meillä on vastavuoroisia järjestelyitä. Sopimukseen liittyvät valtiot voivat tehdä tarjouksen kyseisistä hankkeista. Toivomme - ja olemme keskustelleet tästä yhdysvaltalaisten kanssa - että voimme palata aikaisempaan tilanteeseen. Olen tutustunut tähän lainsäädäntöön. Olen myös erittäin huolestunut siitä.
<P>
Matkustan Yhdysvaltoihin helmikuun lopussa tapaamaan Yhdysvaltojen uutta kauppaministeriä. Hänet on toivottavasti vahvistettu siihen mennessä. Parlamentin jäsenet voivat luottaa siihen, että nämä ovat tärkeitä kysymyksiä, jotka otetaan esille keskusteluissa.
<P>
Glyn Ford esitti joitain kysymyksiä kahdenvälisistä suhteista. Koreaa koskeva asia edistyy. ASEAN-valtioiden osalta pyrin joustavuuteen, josta olen keskustellut Glyn Fordin kanssa jo aikaisemmin. Siten voimme pyrkiä eteenpäin asiassa. Olen kuitenkin samaa mieltä siitä, että mikään ei korvaa monenvälisten suhteiden arvoa ja merkitystä.
<P>
Intiaa koskevien puheenvuorojen vuoksi voin todeta, että pääministeri Singh on esittänyt selvästi sitoumuksensa asiaan. Olen samaa mieltä Mairead McGuinessin kanssa, että Intian maataloutta koskeva kysymys, johon myös palaan, on erittäin tärkeä. Olin Kamal Nathin kanssa Lontoossa viime viikolla keskustelemassa Dohan kierroksesta. Hän otti Intian kauppaministerin asemassaan esille täsmälleen saman kysymyksen kuin Mairead McGuiness, eli sen, miten tavattoman tärkeitä ovat pienviljelijät. Olen täysin samaa mieltä parlamentin jäsenen näkökannoista sekä siitä, mitä ministeri totesi.
<P>
Hyvä Marco Pannella, en usko, että jäämme täysin asian armoille. Uskon, että Euroopan on vietävä asiaa eteenpäin. Meidän on käytettävä vaikutusvaltaamme ja ilmaistava selkeästi olevamme samaa mieltä siitä, että on erittäin tärkeää torjua protektionismia. Kyseessä on suuri haaste ja yksi siihen sisältyvä haaste on tiedottaminen, sen varmistaminen, että kansalaiset ymmärtävät asian.
<P>
Jacky Hénin ei valitettavasti jäänyt kuuntelemaan vastaustani, mutta kyse ei ole siitä, että teollisuus uhrataan kuluttajien vuoksi. Tässä on kyse teollisuuden kasvusta ja kehityksestä. Kyseessä on työntekijöiden työpaikkojen suojeleminen, koska tiedämme, että kaupankäynti ja vienti suojelevat niitä. Voisimme keskustella Maailman kauppajärjestön institutionaalisista muutoksista, mutta haluaisin käyttää aikani käytännön keinojen löytämiseen tämän vaikean taloudellisen ajankohdan aikana.
<P>
Corien Wortmann-Kool puhui palveluista. Olen samaa mieltä, että tämä on erittäin tärkeää. On myös hyvin tärkeää olla avoin. Olen täysin samaa mieltä asiasta.
<P>
Hyvä Francisco Assis, meidän etujemme suojeleminen on aivan asianmukaista, mutta protektionismi ei ole asianmukaista. Asiassa on perustavanlaatuinen ero, josta meidän on oltava selkeitä ja meidän on varmistettava, että työntekijöitä suojellaan tältä kaikelta.
<P>
Maatalouden osalta, kuten sanoin, on ratkaisevan tärkeää varmistaa, että voimme kehittää teollisuuttamme. Kyseessä on elintarviketuotanto, ja se on erittäin tärkeää Dohan kierroksella. Kollegani Mariann Fischer Boel on tehnyt paljon työtä sen varmistamiseksi, että Euroopan kanta maataloudesta on turvattu. Siinä tarjotaan perusta kaikelle sille työlle, jota teen kahdenvälisissä, alueellisissa ja monenvälisissä neuvotteluissa sen varmistamiseksi, että saamme parhaimmat mahdollisuudet koko maataloutemme suojelemiseksi tulevaisuudessa.
<P>
Haluaisin sanoa käymisteollisuudesta sen, hyvä Paul Rübig, että olen ymmärtänyt, että asiasta keskustellaan parhaillaan, mutta voin mielelläni palata asiaan kanssanne yksityiskohtaisemmin.
<P>
Lopuksi, pienistä ja keskisuurista yrityksistä haluaisin todeta, hyvä Czesław Adam Siekierski, että suojelemme pieniä yrityksiämme. Olen tiiviissä yhteistyössä Günter Verheugenin kanssa, jotta yritystoiminta ja kauppa toimivat tehokkaasti yhdessä. Siten varmistetaan, että voimme tarjota pienille yrityksille tilaisuuksia kertoa meille, milloin ne tarvitsevat markkinoiden avaamista. Voimme auttaa niitä markkinoiden avaamisessa sekä tukea niitä kaupankäynnin alalla.
<SPEAKER ID="084" NAME="Puhemies">
(EN) Keskustelu on päättynyt.
