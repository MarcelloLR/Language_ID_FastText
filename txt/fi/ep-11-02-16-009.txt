<CHAPTER ID="009">
Tavallista lainsäätämisjärjestystä noudattaen annettujen säädösten allekirjoittaminen
<SPEAKER ID="398" NAME="Puhemies">
(EN) Hyvät kollegat, me aloitamme kansalaisaloitteen hyväksymisellä. Hyvä neuvoston puheenjohtaja ministeri Martonyi, hyvät puheenjohtajat ja esittelijät, me käsittelemme tänään oikeusasioita: Euroopan unionin lainsäädännön hyvin tärkeän osan hyvin tärkeää allekirjoittamista. Se on tärkeää, koska me tarjoamme uuden mahdollisuuden tasapainottaa toimielintemme toimivaltuuksia.
<P>
Tämän tavallista lainsäätämisjärjestystä noudattaen hyväksytyn Euroopan unionin kansalaisaloitetta koskevan asetuksen tarkoituksena on antaa kansalaisillemme sama mahdollisuus tehdä samoja poliittisia aloitteita kuin ministerineuvostolla ja Euroopan parlamentilla jo on. Tarvitaan miljoona allekirjoitusta - vain 0,2 prosenttia kansalaisistamme - jotta voidaan pyytää Euroopan komissiota toiminaan heitä suoraan koskevissa asioissa. Sen ansiosta heitä kuullaan. Aion muodostaa kansalaisten ja unionin toimielinten välille suoran yhteyden, joka kuroo umpeen niiden ja meidän kaikkien EU:n kansalaisten välisen kuilun.
<P>
Euroopan parlamentti ja neuvosto ovat tehneet paljon töitä saadakseen tämän kansalaislähtöisen asetuksen hyväksytyksi ensimmäisessä käsittelyssä. Haluan kiittää kaikkia, jotka ovat auttaneet tämän onnistumisessa: eri puheenjohtajavaltioita - erityisesti Belgiaa ja Unkaria - komissiota ja tämän parlamentin jäseniä. Haluan kiittää erityisesti toimielinasioiden valiokunnan (AFCO) ja vetoomusvaliokunnan (PETI) puheenjohtajia Carlo Casinia ja Erminia Mazzonia. Pyydän teitä tulemaan allekirjoittamaan menettelyn. Toivon, että esittelijät Alain Lamassoure, Zita Gurmai, Diana Wallis ja Gerald Häfner ovat läsnä ja voimme käydä menettelyn yhdessä läpi samoin kuin monet muut jäsenet, jotka ovat toimineet varjoesittelijöinä.
<P>
Voitte olla ylpeitä kansalaisten hyväksi tekemästänne työstä. Me allekirjoitamme nyt tämän asiakirjan neuvoston kanssa, mutta ennen sitä pyydän vierastamme ministeri Martonyita, joka tulee olemaan tämän puolen vuoden aikana usein täällä paikalla, sanomaan muutaman sanan.
<SPEAKER ID="399" NAME="János Martonyi">
neuvoston puheenjohtaja. - (EN) Arvoisa puhemies, tänä ainutkertaisena ja juhlallisena hetkenä muistutan mieliin Eurooppa-valmistelukunnan alkuajat, jolloin keskustelimme siitä, miten niin sanottu Euroopan yhdentymisprosessin demokratiavaje voitaisiin poistaa tai miten sitä voitaisiin ainakin pienentää. Meillä kaikilla oli yhteinen tavoite: Euroopan unionin demokraattisen toiminnan vahvistaminen.
<P>
Yksi keino sen toteuttamiseen on juuri löytynyt, ja se tarkoittaa kansalaisten unionin demokraattiseen elämään osallistumisen edistämistä. Sillä tavalla ja siksi oikeus kansalaisaloitteeseen sisällytettiin Lissabonin sopimukseen, ja nyt kansalaiset voivat ottaa suoraan yhteyttä Euroopan komissioon ja pyytää sitä tekemään ehdotuksen Euroopan unionin säädökseksi.
<P>
Uskon vakaasti, että tämä on merkkipaalu matkalla kohti demokratian lisääntymistä unionissa. Se on myös ensimmäinen suoran demokratian elementti. Se luo suoran yhteyden ja vuoropuhelun toimielinten ja kansalaisten välille ja kannustaa rajat ylittävään suoraan vuoropuheluun ja yhteistyöhön. Se myös kannustaa kansalaisia tuntemaan unionin omakseen: Euroopan unioni eivät ole he vaan me, ja Euroopan unioni kehittyy sellaiseksi, miksi me itse sen muokkaamme, me kaikki yhdessä. Tunnuslauseemme "vahva Eurooppa ihmisläheisellä otteella" edellyttää meidän kaikkien osallistumista.
<P>
Näiden tavoitteiden saavuttamiseksi ja Lissabonin sopimuksen täytäntöön panemiseksi oli luotava selvät, yksinkertaiset ja käyttäjälähtöiset menettelytavat. Niin on nyt tehty, mikä on tulosta toimielinten - komission, neuvoston ja ennen kaikkea Euroopan parlamentin - välisestä hyvästä yhteistyöstä. Haluan ilmaista erityiset kiitokseni komission Maroš Šefčovičille, haluan ilmaista kiitokseni puheenjohtajavaltioille Espanjalle ja Belgialle, jotka kumpikin kuuluvat troikkaamme, ja erityiset kiitokset ja onnittelut ansaitsee myös Euroopan parlamentti ja kaikki ne, jotka osallistuivat tähän äärimmäisen tärkeään työhön: valiokuntien puheenjohtajat ja esittelijät Alain Lamassoure, Zita Gurmai, Diana Wallis ja Gerald Häfner sekä kaikki muut jäsenet, jotka osallistuivat tähän äärimmäisen tärkeään työhön.
<P>
Tämä on osoitus erinomaisesta yhteistyöstä ja ymmärryksestä sekä EU:n toimielinten että eri poliittisten puolueiden ja ryhmien välillä. Voin vain ilmaista toivomukseni siitä, että tämä yhteistyö ja tämä yhteisymmärrys toimivat tulevaisuudessa malleina sekä toimielimille että poliittisille ryhmille.
