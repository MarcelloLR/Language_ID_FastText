<CHAPTER ID="011-02">
2. Kambodža
<SPEAKER ID="225" NAME="Puhemies">
Esityslistalla on seuraavana keskustelu kuudesta Kambodžaa koskevasta päätöslauselmaesityksestä.
<SPEAKER ID="226" NAME="Marc Tarabella " AFFILIATION="PSE">
esittäjä. - (FR) Hyvät kollegat, puhuin jo kaksi vuotta sitten Kambodžan ihmisoikeustilanteesta.
<P>
Kiinnitin huomiota kahteen kohtaan tässä kuuden ryhmän esittämässä yhteisessä päätöslauselmassa. Ensimmäinen kohta, johon aion keskittyä tänään, on 24. helmikuuta tapahtunut Kambodžan työläisten vapaan ammattiliiton puheenjohtajan Hy Vuthyn murha. Tämän murhan lisäksi on syytä muistaa vuonna 2004 murhatut Chea Vichea ja Ros Sovannareth, jotka olivat tämän saman järjestön puheenjohtajia, sekä pelottelu ja hyökkäykset, joiden kohteeksi muut ammattiyhdistysaktiivit ovat viime vuosina joutuneet.
<P>
Oikeus perustaa ammattiyhdistys on tunnustettu Kambodžassa, mutta viime aikoina tapahtuneet välikohtaukset antavat syytä ajatella, ettei tätä oikeutta kunnioiteta. Emme luonnollisesti pysty ymmärtämään sitä, etteivät ihmiset voi vapaasti perustaa ammattiyhdistystä joutumatta kärsimään seurauksista. Chea Vichean murha on yhä tänään selvittämättä. Born Samnang ja Sok Sam Oeun on pidätetty, todettu syyllisiksi ammattiyhdistysaktiivien murhaan ja tuomittu 20 vuoden vankeuteen ilman, että heidän syyllisyydestään olisi esitetty mitään näyttöä. Toivomme, että näihin murhiin syyllistyneet saataisiin oikeasti kiinni, että heidät tuotaisiin oikeuden eteen ja että Born Samnang ja Sok Sam Oeun saisivat oikeudenmukaisen oikeudenkäynnin.
<P>
Toinen kohta, johon haluaisin keskittyä tänään, on Punaisten khmerien rikoksia tutkiva tuomioistuin. Toimin Kambodžassa huhtikuussa 2006 vierailleen valtuuskunnan johtajana, ja tämän vierailun jälkeen tajusin, mitä Kambodžan kansalaiset odottavat tältä tuomioistuimelta. Nyt vuosi vierailun jälkeen tuomioistuinta ei ole vieläkään perustettu. On ensisijaisen tärkeää, että se perustetaan viipymättä, jotta Punaisten khmerien rankaisematta jääneet rikokset saataisiin viimein tuomioistuimen käsiteltäväksi.
<P>
Lopuksi haluan todeta, että olemme tyytyväisiä olojen vakauttamiseen tähtääviin toimiin sekä vaaliprosessin jouhevaan edistymiseen. Näyttäisi olevan ensisijaisen tärkeää, että Kambodžan kuningaskunta jatkaisi näitä toimia ja kiinnittäisi erityistä huomiota tuomioistuinten asianmukaiseen toimintaan, jota viimevuotisen vierailumme päätteeksi pidimme järjestelmän heikkona lenkkinä.
<SPEAKER ID="227" NAME="Bernd Posselt " AFFILIATION="PPE-DE">
esittäjä. - (DE) Arvoisa puhemies, olemme pohtineet Kambodžan tilannetta säännöllisesti jo vuosia ja olemme toistuvasti havainneet pahoja taka-askelia ja niiden jälkeen pieniä edistysaskelia. Parhaassa tapauksessa kaikki asiat ovat edistyneet Echternachin tanssiparaatin nopeudella ja tavalla. Ongelma on nyt siinä, että on kaksi vastakkaista suuntausta. Yhtäältä olemme tyytyväisiä huomatessamme, että ASEAN on viimein ottanut ihmisoikeuskysymykset kokeilumielisesti asialistalleen. ASEANin piirissä on tahoja, jotka ystävällisellä mutta samalla tehokkaalla tavalla painostavat Kambodžaa kehittämään demokratiaa ja parantamaan oikeusvaltion periaatteiden noudattamista.
<P>
Punaisten khmerien järkyttävien rikosten oikeuden eteen tuomisen kannalta välttämätön tuomioistuimen perustamisprosessi on toisaalta kuitenkin pysähdyksissä. Tämä ei välttämättä ole pelkästään Kambodžan vika. Kambodžalaiset ovat pikku hiljaa alkaneet toimimaan. Tietyt kansainvälisen yhteisön piirit eivät kuitenkaan enää ole niin innostuneita. Tämä johtuu siitä, että maasta on löydetty merkittäviä määriä öljyä, ja olemme nyt joutuneet tilanteeseen, johon joudumme usein ihmisoikeuskeskusteluissa, nimittäin siihen, että kiinalaiset ja japanilaiset - ennen kaikkea kiinalaiset - ovat ihmisoikeuksista välittämättä valmiina investoimaan maahan ja tuottamaan öljyä riippumatta siitä, millaiset poliittiset olosuhteet Kambodžassa vallitsevat, ja että länsimaalaiset yritykset - tässä tapauksessa pääasiassa amerikkalaiset - menevät ikävä kyllä mukaan tähän valitettavaan kilpailuun.
<P>
USA, joka on tähän saakka ollut eturivissä ajamassa voimakkaasti tuomioistuimen perustamista, näyttää olevan menettämässä intoaan tässä asiassa. Euroopan unionin on varmasti äärimmäisen tärkeää turvata siellä oman maailmankolkkamme taloudelliset ja strategiset edut, mutta - kuten totesimme jo Guatemalan osalta - tämä ei onnistu pitkällä aikavälillä, jos demokratiaa, ihmisoikeuksia ja oikeusvaltion periaatteita ei kunnioiteta.
<P>
Tästä syystä Kambodžasta voi tulla vakaa maa ainoastaan, jos maa jatkaa poliittista kehittymistä. Tämä edellyttää sitä, että tällä hetkellä vallitsevasta laittomuuksien ja rankaisemattomuuden ilmapiiristä on päästävä eroon. Ammattiyhdistysaktivistien murha osoittaa selvästi, etteivät viranomaiset edes yritä peitellä maan tapahtumia eivätkä he edes tosissaan yritä löytää ja tuomita murhiin syyllistyneitä, vaan maassa vallitsee täydellisen laittomuuden ilmapiiri. Emme voi hyväksyä sitä.
<P>
Taloudellista vakautta ei voida saavuttaa ilman poliittista vakautta eikä poliittista vakautta ilman oikeusvaltion periaatteiden kunnioittamista. Tällainen selvä ja yksiselitteinen viesti meidän on lähetettävä kambodžalaisille.
<SPEAKER ID="228" NAME="Erik Meijer " AFFILIATION="GUE/NGL">
esittäjä. - (NL) Arvoisa puhemies, Kambodža ei ole onnistunut nousemaan jaloilleen sen jälkeen kun amerikkalaiset hyökkäsivät maahan Vietnamin sodan aikana. Siitä lähtien maan kansalaisten väliset suhteet ovat olleet joustamattomat ja äärimmäisen suvaitsemattomat. Aluksi maahan asetettiin amerikkalaisten tuella oikeistohallitus, jolla ei ollut muuta tavoitetta kuin Kiinan ja Vietnamin sabotoiminen. Tätä aikakautta seurasi vuosia kestänyt Punaisten khmerien valtakausi, ja heillä oli sellainen harhakäsitys, että ihmiset tulisivat onnellisemmiksi, jos kaupunkilaiset pakotettaisiin muuttamaan maalle ja intellektuelleista tulisi maanviljelijöitä. Kiinalaiset tukivat tätä hallintoa, joka vei hengen valtavan monilta ihmisiltä.
<P>
Nämä suvaitsemattomat hallitukset ovat muuttaneet tämän perinteisesti suhteellisen rauhanomaisen ja suvaitsevaisen maan murhien ja väkivallan maaksi. Jopa nyt kun Kambodža on parlamentaarinen demokratia, monet puolueet jatkavat vanhan perinteen noudattamista. Jos niille annettaisiin mahdollisuus, ne kieltäisivät heti aluksi muiden puolueiden toiminnan ja estäisivät muilta puolueilta mahdollisuuden päästä valtaan. Viattomien ihmisten kimppuun hyökätään samalla kun syylliset pääsevät pälkähästä.
<P>
Tämän maan on vieläkin vaikea oppia hyväksymään lähimenneisyyden rikokset. Nämä rikokset ovat mahdollisimman tukahduttavia. Tässä ilmapiirissä väkivaltaisesti tapahtuvalle pelottelulle on annettu vapaat kädet, ja tämä voi johtaa jopa sellaisten ihmisten murhaamiseen, jotka ovat eri mieltä ja joilla on erilaisia intressejä. Äskettäiset hyökkäykset ovat kohdistuneet ammattiyhdistysaktivisteihin ja erityisesti vaateteollisuuden parissa työskenteleviin ammattiyhdistysaktivisteihin, ja niiden maalitauluna näyttäisi olevan työläisten järjestäytymisoikeus ja oikeus puolustaa etujaan.
<P>
On tärkeää, ettei Euroopan unioni vaikene asiasta vaan tukee ihmisoikeuksia johdonmukaisesti. Neuvoston ja komission pitäisi tältä osin hyödyntää kontaktejaan eikä niiden pitäisi missään olosuhteissa pitää ihmisoikeuksia vähemmän tärkeinä kuin taloudellisia näkökohtia, kuten rannikolla sijaitsevaa öljyä.
<SPEAKER ID="229" NAME="Ryszard Czarnecki " AFFILIATION="UEN">
esittäjä. - (PL) Arvoisa puhemies, on monia maita, joissa ammattiyhdistykset ovat jonkin verran enemmän kuin pelkkiä yhdistyksiä. Näin oli myös omassa maassani, Solidaarisuus-järjestön Puolassa, ja näin on myös tämän päivän Kambodžassa. Neljännesvuosisata sitten kommunistit murhasivat Puolassa ammattiyhdistysaktiiveja - ja samalla tavalla murhattiin tämä kambodžalainen ammattiyhdistysjohtajakin.
<P>
Tähän päivään mennessä ketään ei ole syytetty tästä rikoksesta, vaikka 10 vuotta sitten Euroopan yhteisöjen kanssa allekirjoittamassaan erityissopimuksessa Kambodža sitoutui kunnioittamaan ihmisoikeuksia ja demokratian periaatteita.
<P>
Tämä on luonnollisesti vain osa kokonaiskuvasta, jota edelliset puhujat taitavasti kuvailivat. Haluan vain muistuttaa parlamentin jäseniä siitä, että viimeisen kolmen vuoden ajan Euroopan unioni on pyytänyt Kambodžaa vahvistamaan kahdeksanosaisen korruption vastaisen lain. Meidän on puhuttava hyvin selvästi Kambodžan tilanteesta nyt, jotta meidän ei tarvitsisi tehdä sitä myöhemmin.
<SPEAKER ID="230" NAME="Marco Cappato " AFFILIATION="ALDE">
esittäjä. - (IT) Arvoisa puhemies, hyvät kollegat, näyttää siltä, että Kambodžan hallituksella on paha tapa eliminoida ammattiyhdistysjohtajia. Täällä on tuotu jo esiin, ettei tämä ollut ensimmäinen kerta. Tänään kuulimme Hy Vuthyn murhasta, joka sekin tapahtui hämärissä olosuhteissa.
<P>
Pidän tärkeänä, että Euroopan unioni kertoo selvästi mielipiteensä - erityisesti huhtikuuksi suunniteltuja vaaleja silmällä pitäen. Meidän on vältettävä sitä, että saavumme viimeisellä minuutilla ja joudumme toteamaan sääntöjenvastaisuuksia, joita väistämättä löytyy.
<P>
Toinen keskeinen kysymys koskee Punaisten khmerien rikoksia tutkivaa tuomioistuinta: olemme jo kuukausien ajan olleet umpikujassa, ja Euroopan parlamentin sekä komission ja neuvoston on mielestäni nyt ehdotettava tuomioistuimen puheenjohtajalle julkista kuulemista, jotta saisimme oikean kuvan siitä, mitkä ongelmat estävät tuomioistuinta toimimasta ja miten voimme nämä ongelmat ratkaista.
<P>
Euroopan liberaalidemokraattien liiton ryhmä haluaa ilmaista solidaarisuutensa poliittiseen perheeseemme kuuluvan Sam Rainsy -puolueen jäsenille - puolueen jäsenistä monet, muun muassa 24 parlamentin jäsentä, ovat myös kansainvälisen väkivallanvastaisen radikaalipuolueen jäseniä - ja ilmaisemme myös solidaarisuutemme Montagnard-heimoon kuuluville pakolaisille. Toivon, että parlamentti hyväksyy kaksi ALDE-ryhmämme esittämää tarkistusta.
<P>
On totta, että Yhdysvallat on yhä laajenevassa määrin omaksumassa - syistä, jotka jäsen Posselt toi jo esiin - lientymispolitiikkaa ja hyvien suhteiden politiikkaa Vietnamin hallituksen kanssa, ja näin ollen se ei enää korosta pakolaisten ihmisoikeusongelmia samalla päättäväisyydellä kuin ennen. Euroopan unionilla on mahdollisuus erottua myönteisellä tavalla ja ottaa esiin ihmisoikeuslauseke Kambodžan hallituksen kanssa tehtävien sopimusten puitteissa: nyt siihen on hyvä tilaisuus.
<SPEAKER ID="231" NAME="Marios Matsakis">
ALDE-ryhmän puolesta. - (EN) Arvoisa puhemies, Kambodža on yksi niistä maista, joista Euroopan parlamentti on laatinut useita päätöslauselmia - valitettavasti vain huonoin tuloksin. Erittäin laajat ja törkeät ihmisoikeusrikkomukset ovat olleet maanvaiva Kambodžassa monien vuosikymmenten ajan. Punaisten khmerien hallinnon painajaismainen kausi sekä kansalaisten joukkotuhoamiset ovat yhä kuvottavana muistona mielissämme, mutta vielä nykyäänkin ihmisoikeuksien kunnioittaminen ja oikeusvaltion periaatteiden kunnioittaminen ovat Kambodžassa pikemminkin teoreettinen toive kuin käytännön todellisuutta.
<P>
Tänä vuonna 24. helmikuuta tapahtunut työläisten vapaan ammattiliiton puheenjohtajan murha Suntexin tekstiilitehtaalla sekä Punaisiin khmereihin kuuluneille psykopaattisille murhaajille nähtävästi myönnetty ilmeinen koskemattomuus ovat esimerkkejä Kambodžan viranomaisten puutteellisesta tahdosta ryhtyä dramaattisiin toimenpiteisiin maassa yhä vallitsevan surkean ihmisoikeustilanteen korjaamiseksi. On toivottavaa, että maan viranomaiset kuuntelevat tässä yhteydessä todellakin erittäin tarkasti, mitä Euroopan parlamentti heille kertoo.
<SPEAKER ID="232" NAME="Neelie Kroes">
komission jäsen. (EN) Arvoisa puhemies, komissio on seurannut erittäin tarkasti Kambodžan ammattiliittojen tilannetta. Hy Vuthyn 24. helmikuuta aamunkoitteessa tapahtunut murha on viimeisin tapaus ammattiyhdistysväkeen kohdistettujen hyökkäysten sarjassa. Hy Vuthy ammuttiin, kun hän oli palaamassa kotiin yövuorosta tekstiilitehtaasta. Hy Vuthy on kolmas viimeisen kolmen vuoden aikana ammuttu Kambodžan kuningaskunnan työläisten vapaan ammattiliiton virkailija.
<P>
Tätä ammattiyhdistysväkeä vastaan kohdistunutta pelottelukampanjaa pahentavat heikko poliisi- ja oikeuslaitos, paikalliset valtataistelut, poliitikkojen puuttuminen oikeuslaitoksen toimintaan, korruptio ja rankaisemattomuus. Lisäksi raivoisa taistelu jäsenten saamiseksi, alhainen ammattitaito, poliittinen vaikutusvalta ja jäsenten vähäinen valvonta ovat kiristäneet ilmapiiriä entisestään joissakin vaatetehtaissa.
<P>
Komissio otti tämän kysymyksen esiin äskettäin Kambodžan viranomaisten kanssa käymissään keskusteluissa pyytääkseen, että tästä murhasta suoritetaan perusteellinen tutkimus ja että tutkimustulosten edellyttämiin asianmukaisiin ja tehokkaisiin jatkotoimiin ryhdytään ja että syylliset tuodaan oikeuden eteen. EU pyysi myös Kambodžan hallitusta, joka on osapuolena kaikissa Kansainvälisen työjärjestön ILOn tärkeimmissä yleissopimuksissa, noudattamaan sitoumuksiaan.
<P>
Komissio on ottanut myös esiin Punaisten khmerien tuomioistuinta koskevan kysymyksen, ja aikoo pitää asiaa esillä jatkossakin, sekä on kehottanut asianomaisia osapuolia tekemään sopimuksen tuomioistuimen menettelysäännöistä, jotta oikeudenkäynnit voitaisiin aloittaa mahdollisimman pian. Komissio myöntää miljoona euroa tuomioistuimen toiminnan rahoittamiseen. Punaisten khmerien rikoksia tutkivan tuomioistuimen menestyksellinen toiminta helpottaisi merkittävästi rankaisemattomuuden ilmapiiristä eroon pääsemistä.
<P>
Kuten parlamentti suositteli edellisissä Kambodžaa koskevissa päätöslauselmissaan, komissio on äskettäin perustanut työryhmän käsittelemään asioita, jotka liittyvät yhteistyöhön hallintoelinten perustamisessa, hallinnon uudistamisessa, lainsäädännön ja oikeusjärjestelmän uudistamisessa, hallinnon kehittämisessä sekä ihmisoikeuksien edistämisessä, jotta Kambodžan viranomaiset saataisiin rakentavalla tavalla mukaan näiden asioiden käsittelyyn.
<P>
Haluan vakuuttaa parlamentille, että komissio jatkaa Phnom Penhissä olevan edustustonsa sekä EU:n jäsenvaltioiden Kambodžassa olevien lähetystöjen avulla tilanteen erittäin tarkkaa seuraamista. Kansainvälisen yhteisön - ja erityisesti EU:n - jolla on ollut näinkin tärkeä rooli uuden Kambodžan luomisessa, pitäisi varmistaa, että maa kunnioittaa ihmisoikeuksia.
<SPEAKER ID="233" NAME="Puhemies">
Keskustelu on päättynyt.
<P>
Äänestys toimitetaan keskusteluiden jälkeen.
