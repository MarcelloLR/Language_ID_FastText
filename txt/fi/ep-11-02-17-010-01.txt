<CHAPTER ID="010-01">
1. Thaimaan ja Kambodžan väliset rajaselkkaukset
<SPEAKER ID="399" NAME="Puhemies">
(DE) Esityslistalla on seuraavana keskustelu seitsemästä Thaimaan ja Kambodžan välisiä rajaselkkauksia käsittelevästä päätöslauselmaesityksestä.
<SPEAKER ID="400" NAME="Barbara Lochbihler" LANGUAGE="DE">
Arvoisa puhemies, Thaimaan ja Kambodžan väliset rajaselkkaukset tämän kuun alussa palauttivat kansainvälisen yleisön tietoisuuteen vuosikymmeniä kestäneen konfliktin, joka koskee pääsyä Preah Vihear -temppeliin. Vaikka aseelliset selkkaukset ovat nyt jokseenkin laantuneet, meidän on edistettävä poliittisen ratkaisun löytymistä konfliktiin. ASEANin, YK:n ja EU:n velvollisuutena on nyt tehdä yhä tiiviimmin yhteistyötä asiassa, eikä pidä odottaa, että tilanne jälleen eskaloituu, ennen kuin toimimme.
<P>
Viimeisimmässä selkkauksessa molemmin puolin loukkaantui ja kuoli niin siviilejä kuin sotilaita. Rypälepommien käyttö oli erityisen kavalaa. Nämä rypäleammukset ovat tuhoisia siviileille kauan niiden laukaisemisen jälkeenkin. Jopa 30 prosenttia rypäleammuksista ei räjähdä, ja ne jäävät maahan räjähtämättöminä pommeina, ja räjähtävät sitten myöhemmin esimerkiksi leikkivien lasten vuoksi. Kehotamme Thaimaan ja Kambodžan viranomaisia lopettamaan välittömästi näiden kauheiden aseiden käytön. Kehotamme myös molempia hallituksia allekirjoittamaan rypäleaseet kieltävän kansainvälisen yleissopimuksen.
<P>
Lopuksi kehotan Thaimaan ja Kambodžan hallituksia viipymättä tekemään kaikkensa tämän konfliktin ratkaisemiseksi turvautumatta aseisiin. Siviiliväestö molemmin puolin kärsii vain enemmän. Se kärsii asiasta, johon poliitikot voivat löytää neuvotteluratkaisun, jos heillä vain löytyy poliittista tahtoa, sen sijaan, että rajan molemmin puolin taivutaan halpahintaiseen nationalismiin.
<SPEAKER ID="401" NAME="Marietje Schaake">
laatija. - (EN) Arvoisa puhemies, tämän kuun alusta alkaen aseistetut joukot ovat taistelleet Thaimaan ja Kambodžan välisellä rajalla lähellä Preah Vihear -temppeliä, joka on merkitty UNESCOn maailmanperintökohteiden luetteloon. Velvollisuutemme on aivan ensisijaisesti suojella ihmishenkiä, mutta olemme vastuussa myös kulttuuriperinnöstä.
<P>
Erityisen huolestuttavaa on rypäleammusten raportoitu käyttö. Raportit voivat hyvinkin olla totta, sillä sen paremmin Thaimaa kuin Kambodžakaan ei ole ratifioinut rypäleammuksia koskevaa yleissopimusta.
<P>
Estääkseen tilannetta pahenemasta entisestään, mikä uhkaisi aluetta epävakaudella, molempien hallitusten on kannettava vastuunsa ja huolehdittava myös konfliktin seurauksena siirtymään joutuneista ihmisistä.
<P>
Olemme tyytyväisiä ASEANin puheenjohtajan pyrkimyksiin helpottaa kahden valtion välistä vuoropuhelua, jotta kiista voidaan ratkaista rauhanomaisesti.
<P>
Thaimaa ja Kambodža ovat sopineet osallistuvansa Kaakkois-Aasian maiden hätäkokoukseen, jossa keskustellaan rajakonfliktista. UNESCOn pääjohtajan lähettää erityislähettilään välitystehtävään Bangkokiin ja Phnom Penhiin ja vetoaa kiistan molempiin osapuoliin, jotta ne tekisivät yhteistyötä UNESCOn mahdollisen valtuuskunnan kanssa.
<SPEAKER ID="402" NAME="Bernd Posselt" LANGUAGE="DE">
Arvoisa puhemies, Barbara Lochbihler on aivan oikeassa. Aivan ensisijaisesti on kyse ihmisistä, kuolleista ja haavoittuneista, sekä rypäleammusten järkyttävästä käytöstä.
<P>
Toiseksi on tietenkin kyse rajaselkkauksen hillitsemisestä, sen ratkaisemisesta rauhanomaisesti ja sen varmistamisesta, ettei selkkaus laajene sodaksi.
<P>
Kolmas näkökohta - ja haluamme tarkastella tätäkin - koskee raja-alueen temppelikompleksin korvaamatonta maailmankulttuuriperintöarvoa. Tämän parlamentin entinen jäsen Karl von Habsburg, Otto von Habsburgin poika, vastaa näistä asioista UNESCOssa ja osallistuu maaliskuun täysistuntoon täällä Strasbourgissa kertoakseen meille siitä lisää. Minusta meidän on todellakin yhdistettävä voimamme ja pyrittävä yhdessä saamaan aikaan rauha suojella ihmisiä suojelemalla kulttuuriperintöä. Me tiedämme täällä Euroopassa, kuinka kauheita vaurioita sodat voivat aiheuttaa kulttuurimaisemaan. Meidän on siis toimittava aina, kun maailman kulttuuriperintö on uhattuna.
<SPEAKER ID="403" NAME="Marc Tarabella" LANGUAGE="FR">
Arvoisa puhemies, arvoisa komission jäsen, hyvät kollegat, helmikuun alusta alkaen aseistetut joukot ovat jälleen taistelleet Thaimaan ja Kambodžan välisellä rajalla lähellä Preah Vihear -temppeliä, jota ympäröivästä alueesta valtiot kiistelevät. Valitettavasti molemmin puolin on ollut kuolonuhreja, ja yli 3 000 konfliktialueen lähistöllä asuvaa ihmistä on jouduttu evakuoimaan.
<P>
Yhdistyneiden Kansakuntien kansainvälinen tuomioistuin antoi vuonna 1962 tuomion historiallisten ranskalaisten karttojen perusteella, ja tunnusti Preah Vihear -temppelin ja sitä ympäröivän alueen kuuluvan Kambodžalle. Thaimaa ei ole kuitenkaan koskaan kunnioittanut päätöstä Lisäksi raja ei ole kaikilta osin merkitty, mikä on jo aiheuttanut useita aseellisia välikohtauksia vuosina 2008 ja 2009.
<P>
UNESCO kirjasi kohteen vuonna 2008, maailmanperintöluetteloon, mikä myös suututti thai-nationalisteja. Vaikka maarajan merkinnästä allekirjoitettiin yhteisymmärryspöytäkirja vuonna 2008, Thaimaan PAD-nationalistit vaativat sen kumoamista, koska katsovat sen suosivan Kambodžaa. Haluan erityisesti korostaa ASEANin puheenjohtajavaltio Indonesian toimia, sillä se on tarjoutunut toimimaan välittäjänä konfliktissa.
<P>
YK kehotti kahta valtiota maanantaina 14. helmikuuta noudattamaan pysyvää tulitaukoa, mutta ei tehnyt suunnitelmia YK:n rauhanturvaajien lähettämisestä alueelle. Toivon näiden kahden valtion lopultakin kykenevän ratkaisemaan rajakysymyksen rauhanomaisesti ja lopettamaan tuhansien ihmisten, jotka haluavat elää rauhassa, ottamisen panttivangiksi tällä tavalla.
<SPEAKER ID="404" NAME="Charles Tannock">
laatija. - (EN) Arvoisa puhemies, meille Euroopan unionissa ajatus sotilastoimista rajakiistoissa on nyt onneksi mahdoton. Näin ei valitettavasti kuitenkaan ole Thaimaan ja Kambodžan välisen rajan osalta, jossa armeijat ovat parin viime viikon aikana ottaneet useasti yhteen muinaisen temppelin lähistöllä sijaitsevaa pientä rajapätkää koskevan kiistan vuoksi.
<P>
Avustusjärjestöt raportoivat noin 30 000 ihmisen joutuneen siirtymään taistelujen vuosi, joten on tuskin yllättävää, että tällaisissa oloissa viattomia siviilejä on kuollut, vaikka molemmat osapuolet kiistävät uhrien todellisen määrän.
<P>
Kambodžan pääministeri Hun Sen on viitannut selkkauksiin todellisena sotana. Tällainen sotaisa ja tulenarka retoriikka voi vain pahentaa tilannetta. Lyhyen tähtäimen ratkaisu kiistaan on molempien hallitusten ja YK:n turvallisuusneuvoston käsissä, ja turvallisuusneuvottelun on otettava johtoasema ja vaadittava ratkaisua kriisin hillitsemiseksi. Pidemmällä ajanjaksolla on toivottava ASEANin alueellisen yhdentymisen auttavan siirtämään tällaiset selkkaukset historiaan, kuten EU:ssa tapahtui vuosikymmeniä sitten.
<SPEAKER ID="405" NAME="Cristian Dan Preda" LANGUAGE="RO">
Arvoisa puhemies, ilmeisesti vähäisiä uusia välikohtauksia tapahtui tiistai-iltana ja keskiviikkoaamuna Thaimaan ja Kambodžan välisellä rajalla. Kahden naapurivaltion väliset suhteet ovat muodostuneet äärimmäisen jännittyneiksi, ja katson, että tämän vuoksi tämänpäiväinen keskustelumme on tervetullut. Itse asiassa haluan kiittää Berndt Posseltia tämän aloitteesta.
<P>
Haluan myös todeta, että minäkin pahoittelen kuukauden alussa alkaneiden aseellisten selkkausten ihmisuhreja. Erityisesti tässä latautuneessa ilmapiirissä meidän on vaadittava tiukasti molempia osapuolia toimimaan hyvin pidättyvästi ja noudattamaan YK:n turvallisuusneuvoston vaatimusta pysyvästä tulitauosta. Olipa erimielisyyden syy Thaimaan ja Kambodžan välillä mikä tahansa, voimaan turvautuminen ei ole ratkaisu. Vetoankin molempiin osapuoliin, jotta ne etsisivät kiireesti rauhanomaisen ratkaisun Preah Vihear -temppeliä ympäröivää aluetta koskevaan kiistaan.
<P>
Minun on muistutettava, että kansainvälinen tuomioistuin teki asiaa koskevan päätöksen vuonna 1962 ja että on lukuisia mahdollisuuksia ratkaista kiista, myös ASEANin välityksellä. Kansainvälisen oikeuden mukaan tarvitaan vain vilpittömiä neuvotteluja.
<SPEAKER ID="406" NAME="Lidia Joanna Geringer de Oedenberg" LANGUAGE="PL">
Arvoisa puhemies, tuhatluvulta peräisin oleva Preah Vihear -temppeli on monesti ollut selkkausten näyttämönä, niin hindulaisuuden ja buddhalaisuuden kuin Punaisten khmerien armeijan ja Lon Nolin hallinnon välillä. Thaimaa ja Kambodža ovat kiistelleet temppelistä 1900-luvun alusta alkaen, ja molemmat ovat vuorotellen vaatineet oikeuksiaan rakennukseen ja sitä ympäröivään alueeseen sekä oikeutta vahvistaa kahden valtion välinen raja. Olemme todistaneet kiistan viimeaikaisia tapahtumia tämän vuoden helmikuun alusta asti.
<P>
Huolimatta Haagin kansainvälisen tuomioistuimen päätöksestä, jonka mukaan temppeli kuuluu Kambodžalle, on vielä ratkaistava muita kysymyksiä. Molempien hallitusten on pyrittävä kaikin keinoin löytämään kompromissiratkaisu, joka loisi perustan pysyvälle sopimukselle. Selkkausten toistuminen puolitoista viikkoa sitten, kun molempien valtioiden armeijat tulittivat toisiaan, on tuomittavaa niin alueen asukkaiden kannalta, jotka ovat kuolemanvaarassa, että temppelin kannalta, joka huolimatta kuulumisestaan UNESCOn maailmanperintöluetteloon on vaurioitunut. UNESCO on jo tarjonnut apuaan, kuten myös Kaakkois-Aasian valtioiden järjestö ASEAN. Tänään Euroopan parlamentti yhtyy vetoomukseen. Sisäänpääsylippu Preah Vihear -temppeliin maksaa viisi dollaria. Haluaisin kysyä, mikä on Thaimaan ja Kambodžan välisen yli sata vuotta kestäneen selkkauksen hinta.
<SPEAKER ID="407" NAME="Kristiina Ojuland">
ALDE-ryhmän puolesta. - (EN) Arvoisa puhemies, minusta on kauheaa, että 2000-luvulla poliittiset voimat edelleen toimivat 1800-luvun ajattelutavalla. Lisääntyvä kansallismielisyys aiheuttaa monissa maailmankolkissa etniseen alkuperään ja uskontoon perustuvia selkkauksia.
<P>
Thaimaan ja Kambodžan hallitusten on otettava huomioon, että rajaselkkauksilla on vaikutus alueen rauhaan ja vakauteen sekä näiden kahden valtion välisiin suhteisiin. Vaikka valtioiden välillä olisi ratkaisemattomia poliittisia kiistoja, sen ei pidä heijastua ihmisten välisiin yhteyksiin. Muutoin lisääntyvän kansallismielisyyden ja muukalaisvihan uhka on ilmeinen.
<P>
Tilanne Thaimaan ja Kambodžan rajalla on ratkaistava rauhanomaisesti kansainvälisen tuomioistuimen vuonna 1962 tekemän ratkaisun mukaisesti. Tämän vuoden alussa on jo nähty aivan liikaa verenvuodatusta ympäri maailmaa.
<SPEAKER ID="408" NAME="Ryszard Czarnecki" LANGUAGE="PL">
Arvoisa puhemies, Euroopan unionin erityinen vahvuus on se, että emme ole itsekkäitä, että kykenemme näkemään eurooppalaista nenäämme pidemmälle ja että seuraamme sitä, mitä tapahtuu Euroopan ulkopuolella ja kaukaisessa eksoottisessa Aasiassa. Kuten aivan oikeutetusti on korostettu, tämä selkkaus on itse asiassa jatkunut jo yli sata vuotta. On kuitenkin hyvä, että Euroopan unioni ja Euroopan parlamentti, joka on itse asiassa unionin sydän, haluaa sanoa jotain asiasta. Se on hyvä, koska meidän on aina oltava paikalla, kun puhutaan ihmisoikeuksista, kun keskustellaan tästä kaikkein tärkeimmästä asiasta, ja tässä konfliktissa on todellakin kuollut ihmisiä ja taistelut jatkuvat edelleen, vaikkakaan eivät niin kuolettavin seurauksin, vaikka asiat kenties voitaisiin ratkaista rauhanomaisella tavalla. On hyvä, että Euroopan parlamentti puuttuu asiaan.
<SPEAKER ID="409" NAME="Jaroslav Paška" LANGUAGE="SK">
Arvoisa puhemies, kansainvälisen tuomioistuimen 15. kesäkuuta 1962 antamassa päätöksessä todettiin, että Preah Vihear -tempeli kuuluu Kambodžalle. Thaimaan hallituksen on kunnioitettava tätä tosiseikkaa ja pidätyttävä pyrkimyksistä muuttaa kansainvälisesti tunnustettuja rajoja asevoimin. Samalla Kambodžan hallituksen on sallittava thaimaalaisten uskovien pääsy temppeliin.
<P>
Tilanteessa, jossa toinen osapuoli kallistuu sääntöjen kiertämiseen ja etujensa ajamiseen voimakeinoin, on mobilisoitava kansainväliset toimielimet selkeän verbaalisen viestin välittämiseksi, että maailma haluaa elää vakaissa poliittisissa oloissa eikä halua kiistoja ratkaistavan asevoimin.
<P>
Tämän vuoksi asianomaiset kansainväliset instituutiot on mobilisoitava paikallisesti, jotta estetään tarpeettoman selkkauksen ja trauman leviäminen siviiliväestöön. ASEANin puheenjohtajavaltio Indonesia tarjous toimia välittäjänä rajakiistassa on paras tapa etsiä keinoja tilanteen ratkaisemiseksi.
<SPEAKER ID="410" NAME="Bogusław Sonik" AFFILIATION="PPE">
(PL) Arvoisa puhemies, UNESCO pyrkii pelastamaan Preah Vihear -temppelin - maailmanperintöluetteloon kuuluvan kohteen - ja rahoittamaan sen konservoinnin. Thaimaa ja Kambodža eivät kuitenkaan kunnioita pyrkimyksiä, ja ne jopa rikkovat kulttuuriomaisuuden suojelemisesta aseellisen selkkauksen sattuessa tehtyä yleissopimusta, joka sitoo molempia valtioita. Katson, että tämä piittaamattomuus voi merkitä 1000-luvulta säilyneen rakennuksen tuhoutumista.
<P>
Ennen kaikkea katson kuitenkin, että tämän esimerkin on tuotava esiin kysymys vastuusta. Se, mitä tapahtui Afganistanissa vuonna 2001, kun ainutlaatuinen Buddha-patsas tuhottiin, ei saa toistua. Se oli seurausta sekä talibanien uskonnollisesta fanaattisuudesta että länsimaiden riittämättömästä panostuksesta. Maailmanperintöä ei saa tuhota ilman rangaistusta. Tämä on niin merkittävä asia, että olisi perustettava Haagin kansainvälistä rikostuomioistuinta vastaava elin, joka tuo oikeuden eteen ihmiset, jotka tuhoavat korvaamattomia monumentteja.
<SPEAKER ID="411" NAME="Pino Arlacchi" AFFILIATION="S&amp;D">
(EN) Arvoisa puhemies, päätöslauselmassa Thaimaan ja Kambodžan välisistä rajaselkkauksista tuomitaan aseellinen selkkaus ja kehotetaan molempia osapuolia lopettamaan taistelut, vähentämään jännitteitä ja hyväksymään ASEANin ja Yhdistyneiden Kansakuntien toimiminen välittäjänä.
<P>
On kyse täysin perusteettomasta selkkauksesta. ASEANin jäsenvaltiot Thaimaa ja Kambodža allekirjoittivat vuonna 1976 ystävyys- ja yhteistyösopimuksen, jossa ne sitoutuvat pidättymään voimankäytöstä jäsenvaltioiden välisissä suhteissa ja ratkaisemaan valtioiden väliset kiistat rauhanomaisesti. Selkkaus on perusteeton myös siksi, että kansainvälisen tuomioistuimen vuoden 1962 päätöksen mukaan Preah Vihear -temppeli, jonka lähellä taisteluja käydään, kuuluu Kambodžalle.
<P>
On monta syytä uskoa, että aseellinen selkkaus liittyy Thaimaan kansallismieliseen kiihkoon, jota ohjaavat ne hallinnon tekijät, jotka provosoivat taisteluja saadakseen kovan linjan äänestäjien kannatuksen tämän vuoden vaaleissa.
<SPEAKER ID="412" NAME="Monica Luisa Macovei" AFFILIATION="PPE">
(EN) Arvoisa puhemies, Thaimaan ja Kambodžan väliset rajaselkkaukset ovat aiheuttaneet arviolta tuhat kuolonuhria ja 30 000 ihmistä on joutunut siirtymään. Suremme ihmishenkien menetystä ja katsomme ensisijaiseksi uusien uhrien ehkäisemisen.
<P>
Haluan myös tuoda esiin huoleni väitetystä rypäleammusten käytöstä, ja kehotan molempia valtioita pidättymään tällaisten ammusten käytöstä. Ihmisten tappaminen ja asettaminen hengenvaaraan ei koskaan ole ratkaisu. Tämän vuoksi tuemme voimakkaasti kaikkia niitä osapuolia, jotka parhaillaan toimivat rauhanomaisen ratkaisun löytämiseksi ja väkivaltaisuuksien lakkauttamiseksi. Me kannatamme rauhaa ja vaadimme rauhaa.
<SPEAKER ID="413" NAME="Elena Băsescu" AFFILIATION="PPE">
(RO) Arvoisa puhemies, minäkin haluan yhtyä kollegoihin, jotka vaativat Thaimaan ja Kambodžan välisen rajan jännittyneen tilanteen rauhanomaista ratkaisua. Kuukauden alussa käynnistyneet selkkaukset merkitsevät molempien valtioiden rajalla sijaitsevaa UNESCO-temppeliä koskevan vanhan kiistan heräämistä. Korostan, että kansainvälisen tuomioistuimen vuonna 1962 tekemässä päätöksessä vahvistettiin monumentin kuuluminen Kambodžalle, ja viranomaisten on kunnioitettava päätöstä. Vaikka on totta, ettei tuomioistuin merkinnyt temppeliä ympäröivää aluetta, uskon, että Thaimaa ja Kambodža voivat päästä yhteisymmärrykseen neuvottelemalla eikä asevoimin.
<P>
Selkkaukset alueella vaarantavat UNESCO-monumentin lisäksi myös väestön hengen. Rajaselkkaus aiheuttaa aina epävakautta. Tämän vuoksi rohkaisen molempia hallituksia tekemään aloitteita ongelman ratkaisemiseksi kahdenvälisesti. Minusta hanke puskurivyöhykkeen perustamiseksi tuhon laajentumisen ehkäisemiseksi on askel kohti rauhaa.
<SPEAKER ID="414" NAME="Corina Creţu" AFFILIATION="S&amp;D">
(RO) Arvoisa puhemies, minäkin haluan ilmaista osanottoni niiden ihmishenkien menetysten takia, varsinkin kun on kyse viattomista siviiliuhreista. Olen myös huolissani siitä, että tuhannet ihmiset ovat joutuneet jättämään kotinsa Thaimaan ja Kambodžan välisten rajaselkkausten vuoksi. Kuten päätöslauselmaehdotuksessa esitetään, on olemassa kansainvälinen oikeuskehys, jota molempien osapuolten on kunnioitettava.
<P>
Minusta Euroopan parlamentin esittämän vetoomuksen jälkeen ulkoasioiden korkean edustajan on harjoitettava asiassa voimakasta painostusta. Vieläkin vakavampaa on kuitenkin rypäleammusten käyttö. Minusta velvollisuutemme on vaatia Thaimaata ja Kambodžaa ratifioimaan tällaiset aseet kieltävä yleissopimus.
<SPEAKER ID="415" NAME="Anneli Jäätteenmäki" AFFILIATION="ALDE">
(EN) Arvoisa puhemies, tilanne muistuttaa Euroopan unionia jälleen siitä, kuinka tärkeää on välittäjänä toimiminen ja konfliktien ehkäisy. Käyttääkseen täysimääräisesti pehmeää valtaansa, EU:n on investoitava enemmän konfliktien ehkäisemiseen. Korkea edustaja / komission varapuheenjohtaja Catherine Ashtonin on korkea aika esittää aloite uskottavien välittäjänä toimimisen ja konfliktien ehkäisyn valmiuksien luomiseksi. Tämä edellyttää johdonmukaista politiikkaa, hyvänä muistutuksena olemista EU:n jäsenvaltioille.
<SPEAKER ID="416" NAME="Raül Romeva i Rueda" AFFILIATION="Verts/ALE">
(ES) Arvoisa puhemies, minäkin haluan käyttää tilaisuutta hyväkseni korostaakseni kahta seikkaa, jotka on jo mainittu, mutta joiden katson olevan perustavaa laatua.
<P>
Ensimmäinen on rypälepommien käyttö niin Thaimaan kuin Kambodžan toimesta ja molempien valtioiden tarve ratifioida rypäleaseet kieltävä kansainvälinen yleissopimus.
<P>
Myös toinen asia on sellainen, josta keskustelemme usein kiireellisiä asioita koskevissa keskusteluissa. Se koskee ilmaisunvapautta, pääasiassa internetissä.
<P>
Katson, että Thaimaan poliittisen järjestelmän heikkoudet ja haavoittuvuus paljastavat vakavia seikkoja. Esimerkiksi käy Chiranuch Premchaipornin vastainen oikeudenkäynti hänen verkkosivustollaan esitetyn kuninkaalliseen perheeseen kohdistuneen kritiikin vuoksi. Kritiikkiä esittänyt henkilö on vapautettu, mutta verkkosivuista vastaava henkilö on edelleen vangittuna.
<P>
Minusta on tärkeää myös tuoda esiin ilmaisunvapauden tarve ja ennen kaikkea kokoontumisvapauden tarve näissä molemmissa valtioissa.
<SPEAKER ID="417" NAME="Seán Kelly" AFFILIATION="PPE">
(EN) Arvoisa puhemies, tämä kiista on valitettavasti yli vuosisadan ikäinen. Se heräsi jälleen henkiin kesäkuussa 2008 ja on eskaloitunut tämän kuun alusta alkaen. Monet ovat erimielisiä siitä, miksi se eskaloitu juuri nyt. Toisten mukaan sotaintoiset thaikenraalit käyttävät sitä verukkeena kaataakseen hallituksen ja peruuttaakseen myöhemmin tänä vuonna pidettävät vaalit.
<P>
Olkoon kuinka vaan, tämän kiistan olisi oltava ratkaistavissa - erityisesti etäältä katsottuna. Kyse ei ole laajasta kiistasta, varsinkin jos Yhdistyneet Kansakunnat käyttää mandaattiaan ja vaikutusvaltaansa saadakseen aikaan kolme seikkaa: ensinnäkin sopimuksen rypäleammuksista luopumisesta, toiseksi pysyvän tulitauon ja kolmanneksi tarvittaessa joukkojen lähettämisen valvomaan tulitaukoa. Jos näin tapahtuu, kiista voidaan saattaa päätökseen.
<SPEAKER ID="418" NAME="Siim Kallas">
komission varapuheenjohtaja. - (EN) Arvoisa puhemies, voin vahvistaa, että komissio seuraa hyvin tiiviisti tapahtumia Thaimaan ja Kambodžan rajalla.
<P>
Komission varapuheenjohtaja / ulko- ja turvallisuuspolitiikan korkea edustaja Ashton ilmaisi 7. helmikuuta 2011 huolensa aseellisista selkkauksista. Hän kehotti molempia valtioita toimimaan hyvin maltillisesti, toteuttamaan tarvittavat toimet jännitteiden vähentämiseksi ja aloittamaan uudelleen vuoropuhelun erimielisyyksien ratkaisemiseksi rauhanomaisesti.
<P>
Parlamentin päätöslauselmaesityksessä esiin tuomista asioista keskusteltiin 14. helmikuuta 2011 Yhdistyneiden Kansakuntien turvallisuusneuvostossa, jossa läsnä olivat Thaimaan, Kambodžan ja Indonesian ulkoministerit, viimeksi mainittu ASEANin tämänhetkisen puheenjohtajan ominaisuudessa.
<P>
Olemme samaa mieltä kuin YK:n alivaltiosihteeri Pascoe siitä, että tilanne on todellakin vakava. Ei ole kyse pelkästään maailmanperintökohteesta. On kyse myös - kuvitellusta tai todellisesta - kansallisesta ja kulttuurisesta identiteetistä sekä kansallisesta ylpeydestä. Kaikkein tärkeintä on se, että on kyse ihmishengistä ja alueellisesta vakaudesta.
<P>
Esitetään kaksi kysymystä: mitä alueella voidaan tehdä tilanteen korjaamiseksi ja kuinka EU voi osaltaan edistää rauhanomaista ratkaisua. On ilmeistä, ettei tällaista selkkausta voida ratkaista asevoimin. ASEANilla on tehtävänsä tässä, ja olemme tyytyväisiä havaitessamme, että ASEAN kantaa vastuunsa.
<P>
Indonesian pääministeri on perustellusti vedonnut ystävyys- ja yhteistyösopimukseen. Sopimus velvoittaa kaikki osapuolet ratkaisemaan erimielisyydet rauhanomaisesti. Olemme tyytyväisiä Indonesian päätökseen järjestää ASEANin erityinen ulkoministerikokous tästä aiheesta 22. helmikuuta 2011 Jakartassa.
<P>
Yhdistyneissä Kansakunnissa ollaan laajasti yksimielisiä siitä, ettei tilanteen anneta karata käsistä. Turvallisuusneuvoston jäsenet ovat kehottaneet molempia osapuolia pidättymään provokaatiosta ja lisäasevoimien lähettämisestä rajalle.
<P>
On yhä selvempää, että alueelliset ponnistelut tarjoavat lupaavimmat mahdollisuudet selkkauksen rauhanomaiselle ratkaisulle. EU:n osalta tämä edellyttää täyden tuen antamista ASEANille.
<P>
Ulkosuhdehallinto seuraa asiaa tarkkaan ja tarkastelee vaihtoehtoja ASEANin tukemiseksi, jos tukea tarvitaan ja sitä pyydetään.
<SPEAKER ID="419" NAME="Puhemies">
(DE) Keskustelu on päättynyt.
<P>
Äänestys toimitetaan viimeisen keskustelun päätteeksi.
