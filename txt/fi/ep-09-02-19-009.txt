<CHAPTER ID="009">
Äänestykset (jatkoa) 
<SPEAKER ID="091" NAME="Hans-Peter Martin" AFFILIATION="NI">
- (DE) Arvoisa puhemies, viimeksi kun valtion tai hallituksen päämiehen vieraillessa tapahtui vastaava mielenilmaus, parlamentin puhemies puuttui asiaan kovalla kädellä. Tuolloin puhe liittyi asiaan, joka koski häntä myös henkilökohtaisesti, eli Lissabonin sopimukseen. Sosiaalidemokraatit keskeyttivät tänään presidentin, vaaleilla valitun suvereenin valtionpäämiehen, puheen ja häiritsivät häntä, mutta puhemies ei tehnyt mitään. Tiedättekö, mitä tämä on? Tämä ei ole demokratiaa vaan despotiaa. Vaadin, että asianmukaiset toimenpiteet toteutetaan.
<SPEAKER ID="092" NAME="Avril Doyle" AFFILIATION="PPE-DE">
- (EN) Arvoisa puhemies, minusta parlamentin ja erityisesti puheenjohtajavaltio Tšekin arvolle on hyvin alentavaa, että presidentti Klausin virallista vierailua on sabotoitu antamalla käyttää tilaisuutta sellaisen aineiston levittämiseen, jolla pyritään vaikuttamaan Lissabonin sopimuksen ratifioinnin tulokseen. Mikäli tällainen on sallittua - pyytäisin teiltä päätöstä asiasta - koko sopasta seuraa luonnollisesti kaaos käytävillä, kun parlamentti täyttyy kummankin puolen edustajista, jotka pyrkivät kilvan ajamaan yhä kiivaammin omia näkemyksiään. Toivoisin teidän varmistavan, ettei puheenjohtajisto salli tällaista enää.
<P>
(Vaihtelevia reaktioita)
<SPEAKER ID="093" NAME="Martin Schulz" AFFILIATION="PSE">
(DE) Arvoisa puhemies, paljon kiitoksia. Ehdotan, että te kaikki kuuntelisitte, mitä minulla on sanottavana, ennen kuin aloitatte huutamisen.
<P>
Kollega, joka muistaa usein asiat toisin, käytti juuri puheenvuoron. Haluan muistuttaa teille, että kun pääministeri Sócrates halusi puhua täällä Euroopan unionin perusoikeuskirjan allekirjoittamisen yhteydessä, hän ei pystynyt tekemään sitä, koska hänet vaiennettiin huudolla. Presidentti Klaus pystyi puhumaan täällä vapaasti. Tässä on meidän ja heidän välinen ero. Paljon kiitoksia.
<P>
(Suosionosoituksia)
<SPEAKER ID="094" NAME="Puhemies">
(EN) Seuraavana jatketaan äänestyksiä.
