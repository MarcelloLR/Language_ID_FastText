<CHAPTER ID="016">
Minuutin puheenvuorot poliittisesti tärkeistä asioista
<SPEAKER ID="050" NAME="Puhemies">
(FR) Seuraavaksi vuorossa ovat minuutin puheenvuorot poliittisesti tärkeistä asioista.
<SPEAKER ID="051" NAME="Emmanouil Angelakas" AFFILIATION="PPE-DE">
(EL) Arvoisa puhemies, kuten tiedätte, neuvottelut, joita on viime viikkoina käyty Kreikan ja entisen Jugoslavian tasavallan Makedonian välillä koskien nimeä, jota jälkimmäisen pitäisi käyttää kansainvälisissä yhteyksissään, ovat herkässä vaiheessa. Neuvotteluja käydään YK:n päätösten puitteissa. EU:n yhteisen ulko- ja turvallisuuspolitiikan korkea edustaja Javier Solana vieraili äskettäin, 27. helmikuuta, Skopjessa ja otti esille Kreikan ilmoittaman aikomuksen käyttää veto-oikeuttaan ja estää maan pyrkimykset päästä Naton jäseneksi, jos nimikysymystä ei ratkaista ensin. Hänen kommenttinsa kuulostivat oudoilta eurooppalaisiin periaatteisiin ja arvoihin nähden. Hän sanoi jopa, ettei hän puolla Kreikan vetoa.
<P>
Kun otetaan huomioon, että Kreikka on ollut EU:n aktiivinen ja täysivaltainen jäsen 27 vuoden ajan, vetoamme Javier Solanaan sen puolesta, että hän pidättäytyisi kannanotoista, jotka vaikeuttavat neuvotteluprosessia jäsenvaltion ja Natoon ja EU:hun pyrkivän valtion välillä. Tahdomme muistuttaa häntä siitä, että hän edustaa EU:n jäsenvaltioita, ja pyydämme häntä kunnioittamaan yksittäisille jäsenmaille arkoja kysymyksiä ja auttamaan niiden ratkaisemisessa. Hänen pitäisi osoittaa yhteisölle solidaarisuutta, jota häneltä odotetaan ja edellytetään hänen virkansa puolesta
<P>
(Puhemies keskeytti puhujan.)
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Haluan ilmaista vakavan huoleni joidenkin Euroopan unionin poliitikkojen ja parlamentin jäsenten suhtautumisesta Tšekin hallituksen ja Yhdysvaltain välisiin viisumivapausneuvotteluihin.
<P>
Vaikka hallituksemme ei ole rikkonut yhtäkään perustamissopimuksen säännöstä, se on joutunut kritiikin, moralisoinnin ja läksytyksen kohteeksi. Tämä tapahtuu siitä huolimatta, että neuvotteluja on käyty sellaisen maan kanssa, joka on perinteisesti ollut eurooppalaisten demokratioiden ystävä ja liittolainen eikä vihollinen tai epäilyksenalainen valtio.
<P>
Joitakin näistä kriittisistä kannanotoista on vaikea selittää Tšekin kansalaisille, jotka ovat odottaneet Yhdysvaltain viisumivapausohjelmaa vuosia. Tällainen ymmärtämätön toiminta on omiaan saattamaan Euroopan unioni huonoon valoon Tšekin väestön silmissä.
<P>
Meidän kaikkien pitäisi yrittää välttää hyödytöntä kielteisten tunteiden herättämistä tämän kysymyksen suhteen, sillä epäluulo on perusteetonta, eikä Euroopan unionin turvallisuus ole uhattuna.
<SPEAKER ID="053" NAME="Richard Corbett" AFFILIATION="PSE">
(EN) Arvoisa puhemies, Parma on kuuluisa kinkustaan ja Champagnen alue samppanjastaan, mutta kuinkahan moni kollegoistani tietää, että Yorkshire on kuuluisa raparperistaan. Yorkshirelaiset raparperinviljelijät ovat toimittaneet komissiolle pyynnön myöntää raparperille suojattu alkuperäisnimitys, ja vetoan komissioon sen puolesta, että pyyntö hyväksyttäisiin.
<P>
Vielä hiljattain lähes 90 prosenttia Euroopassa kasvihuoneessa kasvatetusta raparperista tuotettiin Yorkshiressa; osuus on saattanut vähentyä, mutta laatu ei ole missään nimessä heikentynyt. Tämän raparperin ominaislaatu on Yorkshirelle tyypillisen ilmaston ja monien viljelijäsukupolvien saatossa kehitettyjen menetelmien tulosta. Raparperin juurakot siirretään pimeään varastoon, minkä seurauksena varret kasvavat ylöspäin valoa kohti ja raparperista tulee erittäin laadukasta. Sen poikkeuksellisen herkullisuuden ovat tunnustaneet monet huippukokit ja hienot ravintolat. Vetoan komissioon, jotta se myöntäisi Yorkshiressa kasvatetulle raparperille alkuperäisnimityksen.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Lääketieteeseen liittyvän teknisen kehityksen sekä lääketieteellisissä oppilaitoksissa tapahtuneen kehityksen ansiosta on potilaiden hoidossa nykyään saavutettu taso, joka aiemmin vaikutti mahdottomalta. Valitettavasti vielä usein syntyy tilanteita, joissa hoitovirhe, joka olisi ollut vältettävissä, vaarantaa potilaan hengen.
<P>
Hoitovirheet ovat edelleen todellisuutta monissa Euroopan unionin maissa. Niitä tapahtuu pääasiassa monessa hiljattain Euroopan unioniin liittyneessä maassa. Vastuu terveyspalvelujen järjestämisestä on jäsenvaltioilla, ja jokaisella Euroopan unionin maalla on oma hoitovirheitä koskeva lainsäädäntönsä. Kun kuitenkin otetaan huomioon, että kuluttajansuojan ja potilaan oikeuksien toteuttaminen ovat tärkeitä tavoitteita Euroopan unionille, uskon, että meidän täytyy lähestyä kysymystä yhteisötasolla ja tarkastella sellaisia aiheita kuin tietojen luovutus potilaalle sekä Euroopan unionin alueelle yhteinen hoitovirheitä koskeva lainsäädäntö.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, suurten supermarkettien vallan väärinkäytön tutkimista koskevan kirjallisen kannanoton 88/2007 allekirjoitti 439 parlamentin jäsentä, ja Euroopan parlamentti hyväksyi sen virallisesti.
<P>
Puolan parlamentti hyväksyi toukokuussa 2007 supermarkettien perustamista ja toimintaa koskevan lain, joka on kannanotossa esitettyjen vaatimusten mukainen. Lakiin sisältyy erityisesti vaatimus, että paikallisten viranomaisten, joiden vastuualueelle supermarketteja perustetaan, täytyy varmistaa, että tasapaino kaupankäynnin eri muotojen välillä säilyy ja että liiketoiminnassa noudatetaan reilun kilpailun periaatetta. Euroopan komissio on kyseenalaistanut lain ja vaatii Puolan hallitusta muuttamaan sitä tai muutoin asia viedään tuomioistuimeen.
<P>
Arvoisa puhemies, toivoisin teidän kiinnittävän Euroopan komission huomion siihen räikeään epäsuhtaan, joka vallitsee parlamentin odotusten ja komission toimien välillä asian suhteen.
<SPEAKER ID="056" NAME="Milan Horáček" AFFILIATION="Verts/ALE">
(DE) Arvoisa puhemies, Venäjällä pidettiin viikko sitten presidentinvaalit, ja kuten odotettua, tulos oli pettymys. Dimitri Medvedev voitti vaalit, ja häviäjiä olivat demokratia ja ihmisoikeudet.
<P>
Kolme päivää ennen vaaleja tapasin ihmisoikeusjärjestöjen edustajia Moskovassa. He kertoivat, miten opposition vaalikampanjointia vaikeutettiin räikeästi ja miten riippumattomia toimittajia ja ihmisoikeusaktivisteja ahdisteltiin. Sen lisäksi epäilyksiä vaalivilpistä ei ole voitu kumota.
<P>
EU:n pitäisi nyt viestittää erittäin selkeästi, ettei se hyväksy tällaista toimintaa. EU:n ja Venäjän suhteiden pitäisi rakentua rehellisemmälle pohjalle.
<P>
Sama pätee EU:n ja Kiinan suhteisiin, etenkin kun tänään on 10. maaliskuuta. Samana päivämääränä vuonna 1959 Kiinan kansantasavalta tukahdutti väkivaltaisesti tiibetiläisten kansannousun Kiinan miehitystä vastaan.
<SPEAKER ID="057" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, hetki sitten parlamentti keskusteli Palestiinan tilanteesta. Gazan humanitaarinen tilanne on pahempi kuin kertaakaan aiemmin sitten vuoden 1967. Tällä hetkellä 80 prosenttia väestöstä, siis noin 1,1 miljoonaa ihmistä, on riippuvainen ruoka-avusta, kun vastaava luku oli 63 prosenttia vuonna 2006. Amnesty Internationalin raportin mukaan työttömyys on kasvanut 40 prosenttiin. Tiedämme, mitä alueella tapahtui viime viikonloppuna: kumpikin osapuoli syyllistyi murhiin, alueella oli vihamielisyyksiä, kun taas palestiinalaiset ihmiset odottivat parempaa huomista, joka tuntuu saapuvan kovin hitaasti.
<P>
Siksi EU:n on aika huolehtia velvollisuuksistaan ja toteuttaa politiikkaa, joka on tasapuolista ennemminkin kuin isoveli Yhdysvaltojen toiveiden mukaista.
<SPEAKER ID="058" NAME="Dimitar Stoyanov" AFFILIATION="NI">
(BG) Bulgariassa vietettiin eilen muistopäivää. Maaliskuun 9. päivänä 23 vuotta sitten turkkilaiset terroristit räjäyttivät Sofiasta Burgasiin matkalla olleen junanvaunun, jossa oli matkustajina naisia lapsineen. Seitsemän ihmistä kuoli, ja näistä kaksi oli lapsia. Heidän lisäkseen yhdeksän loukkaantui vakavasti.
<P>
Nykyään yksi tuomituista, Sabri Mehmedali, joka osallistui tuon hirvittävän rikoksen valmisteluun, on Movement for Rights and Freedoms -puolueen (MRF) virkailija. Tämä liike, joka on Bulgarian perustuslain vastainen etninen puolue, on melkein kahden vuosikymmenen ajan käyttänyt hyväkseen keskus- ja paikallishallintoa ja paitsi suvainnut myös rohkaissut islamilaisen fundamentalismin levittämistä.
<P>
MRF on ainoa puolue Euroopassa, joka on pystyttänyt muistomerkin terrorismista tuomituille, lapsia tappaneille henkilöille. Vajaat kaksi viikkoa sitten yhdeksän ihmistä paloi kuoliaaksi Sofiasta Kardamiin matkanneen junan makuuvaunussa. On painavaa näyttöä siitä, että kyseessä oli tuhopoltto, joka tehtiin 3. maaliskuuta vietettävän kansallispäivän aattona. Viime vuonna samana päivänä turkkilaiset syyllistyivät Bulgariassa bulgarialaisten nuorten seksuaaliseen ahdisteluun.
<P>
Rankaisemattomuuden tunne, jonka hallitus on MRF-puolueessa herättänyt, yllyttää turkkilaisia väkivallantekoihin.
<P>
(Puhemies keskeyttää puhujan.)
<SPEAKER ID="059" NAME="Frieda Brepoels" AFFILIATION="PPE-DE">
(NL) Tahtoisin muistuttaa parlamenttia ensi torstaista, 13. päivästä maaliskuuta, joka on maailman munuaispäivä. Kuten tiedätte, kroonista munuaissairautta voidaan pitää hiljaisena epidemiana Euroopassa, koska se on usein pitkään oireeton. Useimmat ihmiset eivät ole tietoisia sairaudesta, eikä se ole etusijalla päättäjien mielissä. On arvioitu, että kahdeksan prosenttia eurooppalaisista sairastaa sitä ja että määrä tulee kaksinkertaistumaan ensi vuosikymmenen aikana, jollei asialle tehdä jotakin.
<P>
Viime viikolla European Kidney Health Alliance ja maailman munuaispäivän järjestäjät (World Kidney Day) toteuttivat aiheesta symposiumin ja näyttelyn, ja itse olen koonnut asiaa ajavan, europarlamentaarikoista koostuvan ryhmän yhdessä muutaman kollegani kanssa. Vetoan parlamentin jäseniin, jotta he kaikki tukisivat tätä aloitetta, sillä olen vakuuttunut, että Euroopan parlamentti voi merkittävällä tavalla kannustaa jäsenvaltioita toimimaan asiassa ripeästi, jotta ongelman laajuus tiedostettaisiin ja voitaisiin laatia sopiva strategia sen ratkaisemiseksi.
<SPEAKER ID="060" NAME="Csaba Sándor Tabajdi" AFFILIATION="PSE">
(FR) Arvoisa puhemies, kaksi Euroopan neuvoston juridisesti merkittävää asiakirjaa täyttävät kymmenen vuotta: sen puitesopimus kansallisten vähemmistöjen suojelemisesta ja alueellisia kieliä ja vähemmistökieliä koskeva eurooppalainen peruskirja. Kööpenhaminassa asetettujen arviointiperusteiden mukaisesti Euroopan unionin uusien jäsenvaltioiden on täytettävä näissä kahdessa asiakirjassa esitetyt edellytykset. Kehottaisin niitä valtioita, jotka eivät vielä ole allekirjoittaneet tai ratifioineet noita kahta juridisesti merkittävää asiakirjaa, tekemään sen. Jos otetaan huomioon Kööpenhaminan arviointiperusteet, Ranska, Belgia, Kreikka ja Luxemburg eivät voi olla Euroopan unionin jäseniä. Nämä eurooppalaiset asiakirjat pitää saattaa voimaan, ja Euroopan unionilla olisi uskottavuutta Kosovon ja uusien jäsenvaltioiden suhteen, ja se voisi vaatia niitä ...
<P>
(Puhemies keskeytti puhujan.)
<SPEAKER ID="061" NAME="Marco Cappato" AFFILIATION="ALDE">
(IT) Arvoisa puhemies, hyvät parlamentin jäsenet, aloittamalla syömälakon kollegamme Marco Pannella on käynnistänyt ensimmäisen suuren maailmanlaajuisen satyagraha-mielenilmauksen rauhan puolesta. Satyagraha on väkivallatonta kollektiivista toimintaa. Tästä toiminnasta haluaisin antaa kollegoilleni tietoa kirjallisesti ja vaatia arvonantoa demokratian periaatteiden mukaan ilmaistuille sanoille, eikä toiminta ole vertauskuvallista pelkästään Italian tilanteen suhteen.
<P>
Tahtoisin myös muistuttaa teitä siitä, että tänään on tiibetiläisten Kiinan harjoittamaa sortoa vastustaneen kansannousun 49. vuosipäivä, ja lähettää parhaat terveisemme Dalai Lamalle ja niille kymmenille tuhansille ihmisille, jotka marssivat Dharamsalassa, mukaan lukien radikaalipuolueen johtajat Sergio d'Elia, Matteo Mecacci ja Marco Perduca. Olemme juuri saaneet tiedon, että Intian poliisi yrittää estää marssin, ja myös tämän vuoksi lähetämme heille parhaat terveisemme.
<SPEAKER ID="062" NAME="Mieczysław Edmund Janowski" AFFILIATION="UEN">
(PL) Arvoisa puhemies, äskettäin julkaistu kattava raportti lasten köyhyydestä Euroopan maissa osoitti, että melkein 19 prosenttia lapsistamme elää alle köyhyysrajan, joka on 60 prosenttia keskitulosta henkeä kohti kyseisessä maassa. Joissakin maissa heidän määränsä on vieläkin suurempi. Puola on valitettavasti yksi näistä maista.
<P>
Suhtaudunkin siksi ilolla Euroopan komission aikomukseen esittää lapsiköyhyyden vastaisen ohjelman käynnistämistä. Olemme tietoisia Euroopan unionin väestötilanteesta. Perheet tarvitsevat monenlaista tukea, ja erityisesti köyhät perheet tarvitsevat apua. Mitä mieltä meidän pitäisi siis olla lastenvaatteiden korkeasta arvonlisäverosta - joka on noussut Puolassa 7 prosentista 22 prosenttiin? Joissakin maissa, kuten Yhdistyneessä kuningaskunnassa ja Irlannissa, jotka eivät todellakaan ole köyhimpiä maita, arvonlisäveroprosentti on nolla, ja muissa, esimerkiksi Luxemburgissa, se on hyvin alhainen, vain kolme prosenttia.
<P>
Näiden maiden hallitukset ovat olleet hyvin kaukonäköisiä, mutta asiaan liittyy paljon tekopyhyyttä. Vetoan Euroopan parlamenttiin, jotta se ryhtyisi toimiin arvonlisäverodirektiivin muuttamiseksi lastenvaatteiden ja jalkineiden osalta.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Arvoisa puhemies, koulutukseen ja hyväntekeväisyyteen keskittyvä järjestö A Voz do Operário perustettiin Lissabonissa 13. helmikuuta 1883, ja 125 vuoden ajan se on toiminut ihailtavasti ja uupumatta koulutuksen, kulttuurin, kumppanuuden ja sosiaalisen tuen edistämiseksi. Järjestön pitkäaikainen toiminta on keskittynyt kahteen kouluun, joiden tavoitteena on tarjota sadoille lapsille heidän kehitystään edistäviä taitoja ja luoda olosuhteet, joissa he voivat sopeutua sosiaaliseen ympäristöönsä kriittisellä ja kestävällä tavalla, oikeudenmukaisuuden ja solidaarisuuden periaatteiden ohjaamina.
<P>
Järjestön vahva ja tunnustusta saanut toiminta jatkuu edelleen huolimatta sen nykyisistä vaikeuksista, joita se on kohdannut valtion tuen puutteen vuoksi, kun opetusministeriö ei ole pystynyt huolehtimaan velvollisuuksistaan. Tämä sama ministeriö polkee opettajien oikeuksia, minkä seurauksena Portugalissa on järjestetty kaikkien aikojen suurin opettajien mielenosoitus (”March of indignation”) närkästyksen julki tuomiseksi. Mielenilmaukseen on osallistunut 100 000 opettajaa, pääasiassa ...
<P>
(Puhemies keskeytti puhujan.)
<SPEAKER ID="064" NAME="Jim Higgins" AFFILIATION="PPE-DE">
(GA) Arvoisa puhemies, eri jäsenvaltioissa tuomittujen seksuaalirikollisten lisääntyneeseen määrään liittyen muutamissa maissa on nykyään käytössä seksuaalirikollisten rekisteri. Kun seksuaalirikollinen pääsee vapaaksi, poliisille ilmoitetaan hänen asuinpaikkansa. Jos hän asuu lähellä esimerkiksi koulua tai nuorisotaloa, poliisille ja yleisölle pitäisi tiedottaa asiasta.
<P>
Monet rikollisista syyllistyvät uudelleen samaan rikokseen, etenkin ne, jotka eivät ole saaneet hoitoa vankilassa olon aikana. Toisaalta mikään ei estä heitä tekemästä samaa rikosta toisessa maassa. Sen vuoksi on selvää, että tarvitaan yhteinen eurooppalainen tietokanta kansainvälisen yhteistyön varmistamiseksi ja ongelman ratkaisun helpottamiseksi.
<SPEAKER ID="065" NAME="Kristian Vigenin" AFFILIATION="PSE">
(EN) Arvoisa puhemies, tahtoisin kiinnittää huomionne kysymykseen, joka on ensiarvoisen tärkeä parlamentin toiminnan kannalta, mutta myös poliittisen painoarvomme kannalta, sekä yksilöllisessä että yhteisöllisessä mielessä. Arvostan tulkkejamme ja heidän tekemäänsä vaikeaa työtä todella paljon. Suurin osa heistä on todellisia ammattilaisia ja työlleen omistautuneita. Tahtoisin kuitenkin painottaa, että huono tulkkaus aiheuttaa väärinkäsityksiä sekä meidän europarlamentaarikkojen että meidän ja kansalaisten välillä.
<P>
Kun esitän puheenvuoroja täysistunnossa, yritän puhua bulgariaa niin usein kuin mahdollista. Minulla on siihen oikeus, ja se on osa EU:n monimuotoisuutta ja monikielisyyttä. Käytän yksinkertaisia lauseita ja toimitan kirjoitetun tekstin etukäteen nähtäväksi, jotta viestini menisi varmasti perille. Siitä huolimatta havaitsin äskettäin yllätyksekseni, että kolmasosa tai jopa yli puolet puheideni sisällöstä on yksinkertaisesti kadonnut englanninkielisestä versiosta, pienempien maiden kielistä puhumattakaan.
<P>
Uskon puhuvani kaikille kansalaisille. Odotan, että kaikki EU-kansalaiset voivat ymmärtää minua, enkä voi hyväksyä sitä, että sen estävät tekniset kysymykset. Pyydän parlamentin puhemiestä ystävällisesti huolehtimaan siitä, että tulkkauksen laatua parannetaan.
<P>
(Puhemies keskeytti puhujan.)
<SPEAKER ID="066" NAME="Ramona Nicole Mãnescu" AFFILIATION="ALDE">
(RO) Viime kuukausina lehdissä on ollut esillä tapauksia, joissa romanialaiset lapset ovat joutuneet rasistisen ja muukalaisvihamielisen väkivallan kohteeksi Italiassa. Kaksi tapausta sai osakseen julkista huomiota. Ensimmäinen koski 13-vuotiasta poikaa, joka joutui ensiapuun Civitavecchiassa Rooman lähistöllä sen jälkeen, kun hänen italialainen ystävänsä oli pahoinpidellyt hänet. Toisessa tapauksessa syrjintä ja leimaaminen olivat vieläkin silmiinpistävämpiä, kun romanialaista naista kehotettiin vaihtamaan poikansa nimi. Poika ei tahdo enää olla romanialainen tai kuullakaan Romaniasta. Syynä tähän on se, että häntä kiusattiin jatkuvasti hänen romanialaisuutensa takia, siitäkin huolimatta, että hän puhuu italiaa ja on sopeutunut hyvin yhteiskuntaan. Arvoisa puhemies, tämän vuoksi kysynkin, ovatko kaikki nämä muukalaisvihan ilmenemismuodot, jotka vaikuttavat romanialaisiin lapsiin, seurausta median kampanjasta Romaniaa vastaan; perustavanlaatuisten periaatteiden ...
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, Euroopan unionissa on parhaillaan käynnissä kampanjointi hedelmätäysmehuja koskevan direktiivin 2001/112/EY muutoksista. Vaikutusvaltainen sitruunahapon tuottajien eturyhmä toivoo lakia muutettavan niin, että hedelmätäysmehujen ja niiden ainesosien, mukaan lukien omenatäysmehun, happopitoisuutta voitaisiin suurentaa lisäämällä niihin sitruunahappoa, sitruunamehua ja limettimehua.
<P>
Tämän salliminen loukkaisi reilun kilpailun periaatetta ja hävittäisi eurooppalaiset hedelmätäysmehut, kuten omenatäysmehun, markkinoilta. Siksi kysyn: minkä vuoksi EU:n viranomaiset antavat niin usein periksi etujärjestöjen painostukselle, ja, jos samoin käy tässäkin asiassa, millaisiin toimiin aiotaan ryhtyä omenan- ja omenasäilykkeiden tuottajien suojelemiseksi?
<P>
Tahtoisin muistuttaa teitä siitä, että hedelmä- ja vihannesmarkkinoiden uudistusta koskevassa äänestyksessä Euroopan parlamentti hylkäsi joidenkin puolalaisten jäsenten jättämän muutosesityksen, joka koski suojelevia toimenpiteitä omenoiden suhteen. Nämä olosuhteet huomioon ottaen esitetyn ehdotuksen - että hedelmätäysmehujen, kuten omenatäysmehun, happopitoisuutta saisi suurentaa sitruunahappoa lisäämällä - hyväksyminen olisi suuri vääryys ja isku eurooppalaisille hedelmänviljelijöille.
<SPEAKER ID="068" NAME="Nicodim Bulzesc" AFFILIATION="PPE-DE">
(EN) Arvoisa puhemies, otan esille EU:n kehitysyhteistyöpolitiikan haasteet uusille jäsenvaltioille ja keskityn tässä Romanian kansalliseen koulutusstrategiaan.
<P>
Jo ennen kuin maani liittyi EU:hun, Romanian kansallisen koulutusstrategian keskeinen tavoite oli kansallisen järjestelmän yhdenmukaistaminen muiden EU:n valtioiden kanssa. Siitä syystä aloitimme Bolognan uudistusten toteuttamisen vuonna 2004, ja kaksiportainen tutkintojärjestelmä on ollut käytössä akateemisesta vuodesta 2005-2006 lähtien. Tuoreet tutkimukset osoittavat, että eurooppalainen opintosuoritusten mitoitusjärjestelmä (European Credit Transfer System) on hyväksytty täydellisesti, ja romanialaiset opiskelijat seuraavat jo uutta järjestelmää. Tulevaisuudessa aiomme panna täytäntöön loputkin Bolognan uudistukset ja siten rohkaista romanialaisia opiskelijoita lähtemään opiskelemaan ulkomaille ja ulkomaisia opiskelijoita tulemaan Romaniaan sekä varmistaa, että yliopistotutkinnot vastaavat Euroopan työmarkkinoiden tarpeita.
<SPEAKER ID="069" NAME="Marianne Mikko" AFFILIATION="PSE">
(ET) Arvoisat kollegat, Valko-Venäjä on tahra Euroopan kartalla. Maan elinolosuhteet muistuttavat elämää rautaesiripun takana, minkä monet kollegani tässä istuntosalissa ovat kokeneet henkilökohtaisesti.
<P>
Muistan useimpien virolaisten kokeman vapaudenkaipuun, ja Suomen radio ja televisio auttoivat pohjoisvirolaisia säilyttämään tuon kaipuun yhdessä Radio Free Europen ja Voice of American kanssa. Valkovenäläiset tarvitsevat tällaista ikkunaa maailmaan.
<P>
Belsat-satelliittikanava aloitti lähetyksensä Puolassa ihmisoikeuksien päivänä 10. joulukuuta, ja sen tehtävänä on tehdä Valko-Venäjästä kansalaisten yhteisö. Televisioasema lähettää ohjelmaa valkovenäjäksi ja venäjäksi, ja sen tärkeimpiä yhteistyökumppaneita ovat valkovenäläiset demokratian puolesta taistelevat toimittajat. Tällä hetkellä kymmenen prosenttia valkovenäläisistä, eli ne joilla on satelliittiantenni, voivat katsella lähetyksiä.
<P>
Puola, Irlanti, Liettua, Tšekin tasavalta ja Yhdysvallat tukevat televisioasemaa. Hyvät ystävät, hyvien televisio-ohjelmien tuottaminen ei ole halpaa. Sen vuoksi pyydän sekä Euroopan komissiota että kaikkia jäsenvaltioita tukemaan Belsatia rahallisesti. Mielestäni se on demokraattisten valtioiden moraalinen velvollisuus.
<SPEAKER ID="070" NAME="Marios Matsakis" AFFILIATION="ALDE">
(EN) Arvoisa puhemies, Kyproksen tasavallassa pidettiin muutama päivä sitten presidentinvaalit. Äänestäjät ilmaisivat toiveensa Kyproksen ongelman nopeasta ratkaisemisesta valitsemalla presidentiksi maltillisen Demetrios Christofiaksen ja hylkäämällä Tassos Papadopouloksen, jota monet pitivät kovan linjan kannattajana ja kansallismielisenä. Tämä tärkeä tapahtuma on osaltaan todiste siitä, että Kyproksen kreikkalaiset toivovat vilpittömästi ratkaisua pitkään jatkuneeseen konfliktiin Kyproksen turkkilaisten ja Turkin kanssa, joka pitää hallussaan 40 prosenttia saaresta.
<P>
Kyproksen kreikkalaiset ovat toimineet rohkeasti osoittaessaan maltillisuutta ja halua kompromissiin, mutta jotta asiat edistyisivät, on nyt Turkin vuoro vastata sopivalla hyväntahdon eleellä, jollainen olisi Famagustan aavekaupungin palauttaminen sen laillisille asukkaille tai huomattava turkkilaisten miehitysjoukkojen vetäminen pois saarelta.
<SPEAKER ID="071" NAME="Eoin Ryan" AFFILIATION="UEN">
(EN) Arvoisa puhemies, haluan ottaa esille uudistussopimukseen liittyvän keskustelun, jota käydään parhaillaan Irlannissa.
<P>
Mielestäni on yksinkertaisesti pöyristyttävää, että Sinn Féin ja sen johtaja Gerry Adams väittävät, että jos irlantilaiset äänestävät kyllä uudistussopimukselle, se merkitsee sitä, että Irlanti lähentyy Natoa ja menettää puolueettomuutensa.
<P>
Mikään ei voisi olla kauempana totuudesta. On olemassa kolminkertainen turvaverkko sen varmistamiseksi, ettei näin voi käydä. Samat tahot esittivät samanlaisia väitteitä Maastrichtin, Amsterdamin ja Nizzan sopimusten valmistelun aikana, ja ne osoittautuivat aina vääriksi.
<P>
He ovat vastustaneet kaikkia sopimuksia vuodesta 1972 lähtien, mutta silti he väittävät olevansa Eurooppa-mielisiä. Jos jotakin kannatetaan, sitä ei vastusteta joka käänteessä. Puoluekokouksessa hiljattain pitämässään puheessa Gerry Adams jätti mainitsematta, että EU on tukenut Pohjois-Irlannin rauhanprosessia 1,65 miljardilla eurolla. Mielestäni olisi oikeudenmukaista, että jos joku sanoo olevansa Eurooppa-mielinen, tämä myös antaisi tunnustusta työlle, jota Euroopan unioni on tehnyt Pohjois-Irlannin rauhanprosessin edistämiseksi.
<P>
Jos väittää olevansa Eurooppa-mielinen, se täytyy näyttää toteen eikä esittää pöyristyttäviä ja perättömiä väitteitä uudistussopimuksesta.
<SPEAKER ID="072" NAME="András Gyürk" AFFILIATION="PPE-DE">
(HU) Arvoisa puhemies, kiitän teitä tilaisuudesta saada puhua. Hyvät parlamentin jäsenet, muutaman viime päivän sisällä sattuneet kaksi tapausta ovat jälleen kiinnittäneet huomiomme siihen, että tarvitsemme yhteistä eurooppalaista energiapolitiikkaa. Yhtäällä Venäjä on jälleen vähentänyt tuntuvasti kaasutoimituksiaan Ukrainaan ja siten vaarantanut vakavasti Euroopan energiaturvallisuuden. Toisaalla Gazprom ja Unkarin hallitus ovat päässeet sopimukseen South Stream -kaasuputken Unkarin läpi kulkevasta osuudesta, ja tämä sopimus on Euroopan unionin säännösten vastainen. On selvää, mitä nämä kaksi tapahtumaa opettavat meille: vaikka meillä on yhä vähemmän aihetta pitää Venäjää kumppanina energia-asioissa, Euroopan unionin riippuvuus Venäjästä kasvaa tasaisesti. Tulevaisuudessa tällainen riippuvuus heikentää energian saannin varmuutta ja nostaa lopulta hintoja. Jotta tämä estettäisiin ja varmistettaisiin se, että voimme taata eurooppalaisille kuluttajille varman ja kohtuuhintaisen energian saatavuuden, Euroopan unionin täytyy puhua yhdellä äänellä. Vielä ei ole liian myöhäistä lujittaa solidaarisuuteen perustuvaa yhteistä eurooppalaista energiapolitiikkaa. Kiitos.
<SPEAKER ID="073" NAME="Richard James Ashworth" AFFILIATION="PPE-DE">
(EN) Arvoisa puhemies, tahtoisin kiinnittää huomionne ongelmiin, jotka vaivaavat tällä hetkellä Kaakkois-Englantia sen seurauksena, että ranskalaisten Englannin kanaalin meriliikennettä koskevat työtaistelutoimet haittaavat Doverin ja Calais'n välistä laivaliikennettä. Tämä tärkeä yhteys Euroopan halki ulottuvassa verkostossa on ollut jo vuosien ajan paha pullonkaula. Se on vielä ymmärrettävää, jos syynä ovat huonot sääolot tai tekniset ongelmat, mutta tässä tapauksessa - ja tilanne on kestänyt jo yli kaksi viikkoa - alueen talous kokonaisuudessaan on joutunut sijaiskärsijäksi kiistassa.
<P>
Pyydän puhemiestä vaikuttamaan Euroopan komissioon ja kyseiseen kahteen hallitukseen sen varmistamiseksi, että tavaroiden ja ihmisten vapaan liikkumisen periaate toteutuu kaikkialla Euroopassa. Lisäksi pyydän, että tulevaisuudessa nämä tahot käyttäisivät vaikutusvaltaansa, niin että tähän ongelmaan, joka rasittaa kovasti aluettamme, löydettäisiin kestäviä ratkaisuja entistä nopeammalla aikataululla.
<SPEAKER ID="074" NAME="Dushana Zdravkova" AFFILIATION="PPE-DE">
(BG) Arvoisa puhemies, hyvät kollegat, tahtoisin jälleen kerran kiinnittää huomionne kysymykseen EU:n taloudellisten resurssien asianmukaisesta ja tehokkaasta käytöstä.
<P>
Viime täysistunnossa hyväksytyt mietinnöt ja niistä käydyt keskustelut tuovat selvästi esille joitakin nykyjärjestelmän keskeisiä ongelmia. Valitettavasti media ja suuri yleisö jatkavat väittelyä joidenkin vanhojen jäsenvaltioiden ja uusien jäsenvaltioiden, kuten oman maani Bulgarian, kyvyttömyydestä noudattaa eurooppalaisia normeja tyydyttävästi ja suojella EU:n taloudellisia etuja.
<P>
On myös selvää, että meiltä puuttuu tehokas ehkäisevä politiikka, jonka tavoitteena olisi torjua varojen maksamisessa ja vastaanottamisessa tapahtuvia säännönvastaisuuksia ja rikkomuksia. Viime viikkojen tapahtumat, kun Euroopan komissio lopetti PHARE- ja SAPARD-ohjelmien varojen maksamisen Bulgarialle, todistavat osaltaan siitä, että useimmin sääntöjenvastaisuudet näiden varojen käytössä liittyvät myös korruptoituneisiin käytäntöihin.
<P>
Olen sitä mieltä, että Euroopan parlamentin mekanismeja pitäisi vahvistaa kyseisen asian suhteen, ja meidän pitäisi vaatia Euroopan komissiolta täytäntöönpanon valvontaa.
<P>
(Puhemies keskeyttää puhujan.)
<SPEAKER ID="075" NAME="Mirosław Mariusz Piotrowski" AFFILIATION="UEN">
(PL) Arvoisa puhemies, kirjoitin viime kuussa Euroopan komissiolle kirjeen, jossa pyysin sitä keskeyttämään saneeraustuen hakemuksen käsittelyn, jonka Puolan tasavalta on jättänyt Krajowa Spółka Cukrowasta (Puolan valtion omistama sokeritehdas). Pyysin komissiota myös hylkäämän hakemuksen ja aloittamaan tutkintamenettelyn. Olin saanut kirjeelleni 35:n eri maita ja poliittisia ryhmiä edustavan europarlamentaarikon tuen. Jos Krajowa Spółka Cukrowalle myönnetään saneeraustuki, se suunnittelee sulkevansa Lublinin sokeritehtaan ja purkavansa kaikki siihen kuuluvat rakennukset.
<P>
Tehtaan työntekijät ja protestia ajava toimikunta ovat myös kirjoittaneet asiasta Euroopan komissiolle ja Euroopan parlamentin vetoomusvaliokunnalle ja katsovat, että Puolan hakemuksen valmistelu ja käsittely olivat ristiriidassa yhteisön säännösten kanssa. Odotamme edelleen Euroopan komission vastausta.
<P>
Toivoisin Euroopan parlamentin kiinnittävän huomiota tähän nimenomaiseen ongelmaan, koska ...
<P>
(Puhemies keskeytti puhujan.)
<SPEAKER ID="076" NAME="Jörg Leichtfried" AFFILIATION="PSE">
(DE) Arvoisa puhemies, hyvät parlamentin jäsenet, olemme moneen otteeseen keskustelleet Pekingin olympiakisoista ja kysymyksestä, parantavatko vai pahentavatko ne Kiinan yleistä ihmisoikeustilannetta. Kysymys on melko kiistanalainen. Varmalta vaikuttaa kuitenkin se, että kisoilla on tuhoisa vaikutus eläinten hyvinvointiin Kiinassa. Luin tänään Pekingin suunnitelmasta tappaa 200 000 kissaa siten, että niitä suljetaan häkkiin, pidetään nälässä, niiden annetaan kuolla janoon tai ne vain myrkytetään, ja tämä sen vuoksi, että jotkut vieraat saattavat suhtautua kielteisesti kissoihin. Tällaista ei voi hyväksyä.
<P>
Olen sitä mieltä, että ihmisten pitäisi harkita tarkoin, haluavatko he todella olla osa kisayleisöä. Urheilijoiden pitäisi harkita tarkoin, onko oikein osallistua näihin kisoihin, ja järjestäjien pitäisi harkita tarkoin, oliko viisasta myöntää kisaisännyys Kiinalle. Teidän suhteenne, arvoisa puhemies, meidän ei kuitenkaan tarvitse epäröidä, sillä te voitte ilmaista parlamentin paheksunnan.
<P>
(Puhemies keskeytti puhujan.)
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Arvoisa puhemies, tahtoisin käyttää hyväkseni tämän tilaisuuden ja osoittaa solidaarisuutta niille 100 000 portugalilaiselle opettajalle, jotka ilmaisivat närkästyksensä Portugalin kansallisen opettajien liiton järjestämässä suuressa ja vaikuttavassa mielenosoituksessa Lissabonissa 8. maaliskuuta.
<P>
Mielenosoitus oli reaktio sosialistihallituksen toimiin, jotka loukkaavat opettajien oikeuksia, koulujen demokraattista hallinnointia ja valtion tarjoamaa kouluopetusta, ja opettajat ilmaisivat päättäväisyytensä taistella arvokkuuden, työllisyyden, opettajien oikeuksien ja parempien kouluolojen puolesta ja puolustaa opetuksen laatua ja valtion tarjoamaa kouluopetusta Portugalissa.
<SPEAKER ID="078" NAME="Anna Záborská" AFFILIATION="PPE-DE">
(SK) Maaliskuun 25. päivä Slovakiassa vietetään Bratislavan kynttilämielenosoituksen 20. vuosipäivää. Mielenosoitus järjestettiin aikanaan kansalaisoikeuksien ja uskonnonvapauden puolesta.
<P>
Kommunistinen hallinto hajotti väkivalloin tuon rauhanomaisen uskovien mielenilmauksen. Se loukkasi räikeästi perustuslain, kansalais- ja poliittisia oikeuksia koskevan yleissopimuksen ja Helsingin päätösasiakirjan (1975) turvaamia kansalaisoikeuksia ja kokoontumisvapautta.
<P>
Vaikka kynttilämielenosoitus järjestettiin uskovien aloitteesta, se ilmaisi kaikkien kansalaisten toiveen ihmisoikeuksien kunnioittamisesta. Sen taustalla olivat uskonnollinen ja kansalaisten vastarinta, teloitettujen ihmisten muisto, oikeudettomasti vangittujen ihmisten kärsimykset ja paavi Johannes Paavali II:n paavikausi. Koska ihmiset uskalsivat nousta vastarintaan, Bratislavan kynttilämielenosoitusta maaliskuussa 1988 voidaan pitää marraskuussa 1989 kaatuneen kommunistisen järjestelmän lopun alkuna Tšekkoslovakiassa.
<SPEAKER ID="079" NAME="Slavi Binev" AFFILIATION="NI">
(BG) Arvoisa puhemies, hyvät kollegat, haluaisin kiinnittää huomionne Suhodolin tapaukseen, Bulgarian pääkaupunkia piinaavaan ympäristökatastrofiin, jolla on suora vaikutus miljoonien ihmisten elämään ja terveyteen.
<P>
Joulukuussa 2007 Suhodolin alueella sijaitsevasta avoimesta kaatopaikasta kärsivät asukkaat lähettivät vetoomuksen Euroopan parlamentin puhemiehelle sen johdosta, että ympäristö- ja vesiministeriön määräyksestä vuonna 2005 suljettu kaatopaikka avattiin uudelleen 2500 poliisin ja santarmin avustuksella 4. joulukuuta 2007. Alueen asukkaat vetosivat Århusin yleissopimukseen, jonka Bulgarian tasavallan kansalliskokous on ratifioinut.
<P>
Sofian kaupunki, jonka lainvastaista toimintaa Bulgarian tasavallan ministerineuvosto tukee, on avannut kaatopaikan ilman lain edellyttämää ympäristö- ja vesiministeriön tekemää ympäristövaikutusten arviointia ja kuulematta alueen asukkaita asiassa. Tämän lisäksi Sofian kaupunki, jonka lainvastaista toimintaa Bulgarian tasavallan ministerineuvosto siis tukee, on toiminut asiassa ilman täytäntöönpanokelpoisia päätöksiä.
<P>
Jotta tämä biologinen terrorismi saataisiin loppumaan, pyydän ympäristön, kansanterveyden ja elintarvikkeiden turvallisuuden valiokuntaa ja vetoomusvaliokuntaa ystävällisesti ...
<P>
(Puhemies keskeyttää puhujan.)
<SPEAKER ID="080" NAME="Puhemies">
(FR) Meidän on nyt päätettävä minuutin puheenvuorot, sillä kohdan käsittely on kestänyt jo yli puoli tuntia.
<P>
Kohdan käsittely on päättynyt.
