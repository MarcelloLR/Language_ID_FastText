<CHAPTER ID="025">
Lasten erityisasema EU:n ulkoisissa toimissa (lyhyt esittely) 
<SPEAKER ID="285" NAME="Puhemies">
(FR) Esityslistalla on seuraavana Glenys Kinnockin kehitysyhteistyövaliokunnan puolesta laatima mietintö lasten erityisasemasta EU:n ulkoisissa toimissa.
<SPEAKER ID="286" NAME="Glenys Kinnock" LANGUAGE="EN">
Arvoisa puhemies, aluksi minun on sanottava, että olen hyvin tyytyväinen komission laatimaan tiedonantoon. Se on kattava ja kunnianhimoinen.
<P>
Arvoisa komission jäsen, mietinnössäni on annettu suosituksia siitä, mitä käytännön toimia, sijoituksia ja menetelmiä tarvitaan, jos haluamme kiinnittää lapsiin erityistä huomiota ulkoisissa toimissa. Komission tiedonanto ja neuvoston päätelmät ulkoisista toimista ovat jatkoa lapsen oikeuksia koskevan EU:n strategian ulkoisen ulottuvuuden kehittämiselle. Mielestäni tämä on Euroopan unionin keskeisiä tehtäviä.
<P>
Arvoisa komission jäsen, haluaisin nyt kovasti nähdä toimintaa, joka vastaisi tiedonannon kunnianhimoista sisältöä. Retoriikka kaipaa tuekseen sisältöä. Tämä tarkoittaa, että käytettävissä on oltava varoja ja - olen varma, että olette samaa mieltä - Euroopan unionin jäsenvaltiot eivät tietenkään saa kääntää kelkkaansa ja livetä sitoumuksistaan rahoittaa vuosituhannen kehitystavoitteita. Tiedämme, että useimmille maailman kahdesta miljardista lapsesta elämä on jokapäiväistä taistelua köyhyyttä ja haavoittuvuutta vastaan. Kuten tiedämme, 98 prosenttia äärimmäisessä köyhyydessä elävistä maailman lapsista asuu kehitysmaissa.
<P>
Lisäksi on selvää, että lapset ja nuoret kärsivät talouskriisistä ankarasti esimerkiksi silloin, kun terveys- ja koulutusmenoja leikataan. Mielestäni onkin oikein, että sitoudumme poliittisesti kaikkein korkeimmalla tasolla toimimaan lasten puolesta ja lasten hyväksi. EU:n on nähtävä mahdollisuudet vaikuttaa kehitysmaissa toimivien kumppaniensa kautta yleiseen järjestykseen lasten henkien pelastamiseksi. Lapsia koskevia ensisijaisia toiminta-aloja on suosittava, kun Euroopan komissio neuvottelee kunkin maan strategia-asiakirjan alue- ja aihekohtaisista strategioista, kun ne laaditaan ja myöhemmin, kun niitä tarkistetaan.
<P>
Kun annetaan talousarviotukea, mukaan lukien vuosituhattavoitesopimukset, on edellytettävä, että toimet sisältävät lapsiin liittyviä yksilöityjä tavoitteita ja osoittimia. Suhtaudun myönteisesti komission aikomukseen kannustaa yhteistyömaita laatimaan lapsia koskevia kansallisia toimintasuunnitelmia. Tarvitsemme vakuudet siitä, että kaikkein syrjäytyneimmilläkin lapsilla, myös vammaisilla ja orvoilla, on tasavertaiset mahdollisuudet saada terveys-, sosiaali- ja oikeuspalveluja.
<P>
Mielestäni komission henkilöstö sekä Brysselissä että edustustoissa kaipaa lisää ja parempaa koulutusta erityisesti siihen, miten lasten osallistuminen hoidetaan. Euroopan unionissa on uudistettava radikaalisti ajattelua ja pohdittava, miten varmistetaan lasten kuunteleminen ja heidän osallistumisensa. Ymmärrämmehän, että lapset itse antavat elinvoiman niille arvoille, jotka on kirjattu kansainväliseen oikeuteen vuonna 1989 tehdyllä lapsen oikeuksien yleissopimuksella. Kokemukseni on, että lapsilla ja nuorilla itsellään on runsaasti tietoa ja kokemusta - joita meidän on käytettävä hyväksi - siitä, miten köyhyys ja ympäristön pilaantuminen voidaan estää.
<P>
Olen tyytyväinen siitä, että komissio myöntää kuulemisen tärkeyden siinä vaiheessa, kun lapsen oikeuksia koskevaa EU:n strategiaa valmistellaan. Olen ymmärtänyt, että tämän ajankohdaksi on suunniteltu vuoden 2009 alkupuoliskoa. Arvoisa komission jäsen, voiko komissio vahvistaa, milloin tämä prosessi alkaa? Toivon, ettei julkista kuulemista - myös lasten kuulemista - päätetä jättää odottamaan, kunnes uusi komissio ja uusi parlamentti ovat virassa.
<P>
Lopuksi haluan lainata Kofi Annanin sanoja: Ei ole olemassa mitään niin pyhää luottamusta kuin maailman ja lasten välinen luottamus. Ei ole olemassa mitään niin tärkeää velvollisuutta kuin taata, että heidän oikeuksiaan kunnioitetaan, että heidän hyvinvointiaan suojellaan, että heidän ei tarvitse pelätä ja kärsiä puutetta ja että he voivat kasvaa rauhassa aikuisiksi. Luullakseni voimme kaikki olla samaa mieltä siitä, että nuo ovat hienoja tavoitteita.
<SPEAKER ID="287" NAME="Janez Potočnik" LANGUAGE="EN">
Arvoisa puhemies, on ilo olla täällä tänään puhumassa lapsista ja mietinnöstä, jonka pian hyväksytte.
<P>
Käytän ensin muutaman minuutin puhuakseni siitä, miten olemme tulleet nykyiseen tilanteeseen ja mitä tulevaisuudessa on odotettavissa. Puhun myös lasten osallistumisesta, joka on mitä todennäköisimmin suurin lapsia koskeva haasteemme.
<P>
Tämä päivä on tärkeä askel siinä pitkässä prosessissa, joka aloitettiin useita vuosia sitten komission sisällä. Tunnustamme sen tosiasian, että EU tarvitsee lapsia koskevan strategian. Tarvitsemme strategian siitä, miten me eli Euroopan unioni voimme täyttää sitoumuksemme. Me olemme yhdessä muun maailman kanssa allekirjoittaneet YK:n lasten oikeuksien yleissopimuksen.
<P>
Ensimmäinen askel oli vuonna 2006 annettu komission tiedonanto "Kohti EU:n lapsen oikeuksien strategiaa". Sitä seurasi vuoden 2008 tiedonantopaketti, joka käsitteli lasten asemaa EU:n ulkoisissa toimissa. Siinä hahmoteltiin kokonaiskuva EU:n lapsia koskevasta lähestymistavasta, johon kuuluu kaikkien tarjolla olevien välineiden käyttö ulkoisessa yhteistyössä.
<P>
Poikkean nyt hetkeksi aiheesta, koska olen varma, että joku kysyy: "Entä lapsen oikeuksia koskeva EU:n strategia, joka tuotiin julkisuuteen edellä mainitussa tiedonannossa?" Voin vahvistaa, että komissio työskentelee edistääkseen kyseistä strategiaa, joka esitellään seuraavan komission tultua virkaan.
<P>
Neuvosto hyväksyi toukokuussa 2008 Slovenian puheenjohtajakaudella päätelmät, jotka koskevat lapsen oikeuksien edistämistä ja suojelemista Euroopan unionin ulkoisissa toimissa kehityksen ja humanitaarisen tilanteen osalta.
<P>
Kehitysyhteistyövaliokunta aloitti mietinnön laatimisen tämän jälkeen. Prosessi on nyt lopuillaan, ja huomenna te saatte äänestää tästä erinomaisesta mietinnöstä.
<P>
Tämän lisäksi EU:n lapsia koskevan politiikan perustana on kahdet EU:n suuntaviivat, suuntaviivat lapsista aseellisten selkkausten yhteydessä ja lapsen oikeuksia koskevat suuntaviivat, joita molempia toteutetaan parhaillaan useissa valituissa painopiste- ja kokeilumaissa. Komissio suhtautuu myönteisesti mietintöön - joka on erinomainen lisä antamaamme tiedonantoon - sekä neuvoston päätelmiin ja suuntaviivoihin. Käytämme sitä varmasti hyväksi lapsia koskevassa työssämme.
<P>
Esitän vielä muutaman kommentin tätä nykyä luultavasti suurimmasta haasteestamme, lasten osallistumisesta. Miten varmistamme, että lapset saavat olla mukana päättämässä heitä koskevista asioista? Miten varmistamme, että lapset saavat tietoja asioista, joilla on merkitystä? Miten varmistamme, että lapset saavat tasaveroisesti ilmaista mielipiteitään? Meidän on tunnustettava, että tämä on ehkä kaikkein haasteellisin kaikista niistä asioista, joista olemme yhdessä sopineet lasten oikeuksien yleissopimuksessa.
<P>
Meidän on myönnettävä, että emme ole läheskään vielä saavuttaneet mitään merkittävää lasten osallistumisen alalla. Olemme komissiossa aloittamassa pohdintaa siitä, miten voidaan suunnitella ja toteuttaa lasten todellinen osallistuminen niin, että se ei ole vain symbolista. Lasten osallistumisen pitäisi olla asiallista ja merkityksellistä ja sen olisi perustuttava tietoihin. Olemme myös varanneet asianmukaista rahoitusta lasten osallistumista varten aihekohtaisen ohjelman "Investointi ihmisiin" puitteissa.
<P>
Miksi tämä on vaikea asia meille aikuisille? Pohjimmiltaan siksi, että siinä kyseenalaistetaan eräs perusominaisuutemme eli käyttäytymistapamme.
<P>
Mitä komissio aikoo tehdä ulkoisissa toimissaan lasten osallistumisen edistämiseksi? Komissio antaa lähetystöjen käyttöön välineet lasten kuulemiseksi, mutta näitä välineitä käyttävät lähetystöjen lisäksi myös kumppanimaat. Kehitämme myös yhdessä UNICEFin kanssa parempaa välinevalikoimaa, jonka tarkoitus on edistää lasten osallistumisen lisäksi myös lasten yleistä suojelua, lainsäädäntöuudistuksia ja lapsia koskevaa budjetointia.
<P>
Näiden välineiden lisäksi järjestämme uudelleen ja lujitamme UNICEFin kanssa tehtävää yhteistyötä yleensä, jota voisimme tehostaa apuamme kumppanimaille niiden pyrkiessä varmistamaan, että lasten ääni kuuluu heidän omassa maassaan.
<P>
Teemme tiivistä yhteistyötä myös erilaisten kansalaisjärjestöjen kanssa saadaksemme tietoa mahdollisista työmuodoista. Tässä työssä on usein mukana lapsia, ja lasten osallistumisella on merkitystä. Minun on oltava rehellinen ja sanottava, että kaikki tämä ei tapahdu vielä huomenna. Olemme vasta pitkän prosessin alussa.
<P>
Teen yhden kommentin mietinnön johdosta. Mietinnössä painotetaan, miten komission olisi kiinnitettävä huomiota lasten osallistumiseen. Hyvät kollegat, myös teidän on tehtävä niin, ja voin vakuuttaa teille, että komissio tekee mielellään kanssanne yhteistyötä asian edistämiseksi. Tätä tärkeää asiaa olisi vietävä eteenpäin yhdistämällä molempien toimielinten voimat.
<P>
Esitän jälleen kerran komission kiitoksen mietinnöstä ja korostan, että teemme kaiken mahdollisen näiden suositusten noudattamiseksi. Luotamme parlamentin tukeen jatkossakin tällä alalla.
<P>
Vastauksena Glenys Kinnockin kysymykseen voin ilokseni vahvistaa, että komission kanta ei ole muuttunut. Ajatus vuoden 2009 käyttämisestä kuulemisiin oli peräisin komissiolta itseltään, ja pyrimme tekemään mahdolliseksi lasten kuulemisprosessin, jossa käytetään hyväksi kaikkia olemassa olevia välineitä.
<P>
Korostan myös, että komissio haluaa toteuttaa kuulemisprosessin, jossa kunnioitetaan täysin lapsen oikeuksia.
<P>
Haluan lopuksi kiittää teitä, jäsen Kinnock, erittäin hedelmällisestä yhteistyöstä, jota olemme tehneet lasten ja lapsiin liittyvien asioiden parissa tämän mietinnön puitteissa ja myös muulloin vuosien mittaan. Tiedän puhuneeni liian kauan, mutta lasten oikeuksista ei voi koskaan puhua liikaa.
<SPEAKER ID="288" NAME="Puhemies">
(FR) Paljon kiitoksia, arvoisa komission jäsen. Puhuitte hyvin kiinnostavasti aiheesta, joka sekin on hyvin mielenkiintoinen.
<P>
Keskustelu on päättynyt.
<P>
Äänestys toimitetaan torstaina 19. helmikuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="987" NAME="John Attard-Montalto  " AFFILIATION="PSE">
kirjallinen. - (EN) On surullista todeta, että maailmassa kuolee joka päivä yli 26 000 alle viisivuotiasta lasta ja että useimmissa tapauksessa kuolema olisi voitu estää.
<P>
Traagista on, että vaikka useita ihmishenkiä voidaan säästää oikeilla toimenpiteillä, olivat ne sitten lääketieteellisiä tai taloudellisia, tilanne kuitenkin pahenee koko ajan. Erityistä huomiota on kiinnitettävä kaikkein haavoittuvimpiin ja sosiaalisesti syrjäytyneisiin tyttöihin ja poikiin, mukaan lukien vammaiset lapset, maahanmuuttajalapset ja lapset, jotka kuuluvat vähemmistöihin.
<P>
Mietintö on kiitettävä. Olen eri mieltä vain aborttiin viittaavista näkökohdista.
<P>
Kehitysyhteistyövaliokunta hyväksyi tämän valiokunta-aloitteisen mietinnön lasten erikoisasemasta EU:n ulkoisissa toimissa (laatijana Glenys Kinnock, Euroopan sosiaalidemokraattinen puolue, Yhdistynyt kuningaskunta) vastauksena komission aiheesta antamaan tiedonantoon. Valiokunta suhtautui myönteisesti tiedonantoon ja lasten oikeuksia ulkoisissa toimissa käsittelevän komission toimintaohjelman neljään ohjaavaan periaatteeseen, joiden lähestymistapa on kokonaisvaltainen, johdonmukainen ja lapsen oikeuksiin perustuva.
<P>
Emme saa tuhlata enää aikaa, vaan meidän on välittömästi
<P>
tehtävä perusteellinen analyysi lasten oikeuksista
<P>
kehitettävä nykyisistä nuorten ja lasten verkostoista kestäviä foorumeita lasten kuulemista varten
<P>
varmistettava, että EU:n ja kolmansien maiden väliset kansainväliset sopimukset sisältävät oikeudellisesti velvoittavan lausekkeen lasten oikeuksien suojaamisesta.
<SPEAKER ID="289" NAME="Daciana Octavia Sârbu  " LANGUAGE="RO">
Velvollisuutemme on varmistaa, että olemme rakentamassa parempaa tulevaisuutta, ei vain eurooppalaisille vaan myös kehitysmaille.
<P>
Lapset edustavat tulevaisuutta, ja meidän on varmistettava, että EU:n rahoitusta saavat kolmannet maat saattavat voimaan heidän oikeutensa ja kunnioittavat niitä.
<P>
Euroopan unionin on ensisijaisen tärkeää varmistaa, että suhteissa kolmansien maiden kanssa taataan lasten oikeudet saada koulutusta ja terveydenhoitopalveluja.
<P>
On totta, että olemme keskellä rahoituskriisiä, mutta emme voi sulkea silmiämme siltä, että jossakin päin maailmaa kuolee lapsi joka kolmas sekunti ja että joka minuutti kuolee nainen synnytykseen.
<P>
Puolet maailman väestöstä on lapsia, ja meidän on ajateltava, että lasten oikeudet ovat ensisijaisessa asemassa Euroopan unionin kehityspolitiikassa.
<P>
Kaikkien jäsenvaltioiden olisi mahdollisuuksiensa mukaan osallistuttava toimintaan, jossa tehdään yhteistyötä kehitysmaiden kanssa. Euroopan komission olisi itse asiassa painostettava kehitysmaita saattamaan Yhdistyneiden Kansakuntien lapsen oikeuksien sopimuksen määräykset osaksi kansallista lainsäädäntöään.
<SPEAKER ID="986" NAME="Anna Záborská  " LANGUAGE="SK">
Olen iloinen, että sain kirjoittaa tätä mietintöä koskevan lausunnon naisten oikeuksien valiokunnassa. Olen ollut erityisen kiinnostunut lasten oikeuksista ulkosuhteiden yhteydessä.
<P>
Lausuntoni hyväksyttiin yksimielisesti. Siinä todetaan ennen kaikkea, että Euroopan unionin ulkoisen strategian olisi lasten oikeuksien suhteen perustuttava ihmisoikeuksien yleismaailmallisessa julistuksessa ja eritoten sen 3, 16, 18, 23, 25, 26 ja 29 artiklassa määritellyille periaatteille ja arvoille. Ne ovat erityisen tärkeitä yksilöiden ja koko yhteiskunnan hyvinvoinnin kannalta. Lausunnossani painotetaan, että kaikissa lasten oikeuksien edistämiseksi tehtävissä toimissa olisi asetettava ensisijaiseen asemaan lasten vanhemmat ja lähisukulaiset.
<P>
Se, että Euroopan parlamentti on hyväksynyt lausuntoni, osoittaa, että on tärkeää suojella oikeutta elämään alusta alkaen ja antaa jokaiselle lapselle henkilöllisyys. Onnistuin saamaan mukaan kannanotot, joissa tuomitaan eugeniikkaan perustuva sukupuolinen syrjintä, joka on yhä yleisempää tietyissä maissa. Lausunnossa komissiota kehotetaan osana EU:n kehitysyhteistyöpolitiikkaa painottamaan, että jokaisen lapsen syntymä on tärkeää rekisteröidä kaikissa kolmansissa maissa, ja asettamaan avustusohjelmien ehdoksi tämän vaatimuksen täyttämisen.
<P>
Kannatan kaikkia pyrkimyksiä edistää kehitysapua. Kehotan kuitenkin avun myöntämisestä vastaavia humanitaarisia ja kansainvälisiä järjestöjä varmistamaan, että apu ja rahoitus päätyvät oikean kohteeseen eli lapsille ja että niitä ei tuhlata.
