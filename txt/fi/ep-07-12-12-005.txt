<CHAPTER ID="005">
Juhlaistunto - Jordania
<SPEAKER ID="102" NAME="Puhemies">
(DE) Arvoisat jäsenet, arvoisa komission jäsen Ferrero-Waldner, Euroopan parlamentilla on erityinen kunnia toivottaa Jordanian hašemiittisen kuningaskunnan kuningas Abdullah II tervetulleeksi Strasbourgiin. Toivotamme hänet lämpimästi tervetulleeksi Euroopan parlamenttiin.
<P>
(Suosionosoituksia)
<P>
Toivotan tervetulleeksi myös kuningas Abdullahin korkea-arvoisen valtuuskunnan sekä Jordanian parlamentin ylä- ja alahuoneiden puhemiehet.
<P>
(Suosionosoituksia)
<P>
Jordanian kuninkaan tämänpäiväinen vierailu on kolmas sitten vuoden 2002, jolloin kuningas vieraili parlamentissa ensimmäisen kerran. Vuoden 2004 marraskuussa kuningas vieraili puheenjohtajakokouksessa Brysselissä. Hänen tämänpäiväinen vierailunsa ja puheensa Euroopan parlamentissa ovat osoitus Jordanian hašemiittisen kuningaskunnan ja Euroopan parlamentin välillä vallitsevista vahvoista siteistä sekä rohkaiseva enne Välimeren alueen yhteisestä tulevaisuudesta.
<P>
Arvoisa kuningas, olin valmistellut paljon pidemmän puheen, mutta koska jouduitte odottamaan jonkin aikaa, lopetan lyhyeen ja totean vain, että on hienoa saada teidät tänne ja että minulla on nyt suuri kunnia antaa teille puheenvuoro.
<P>
(Suosionosoituksia)
<SPEAKER ID="103" NAME="Abdullah II">
Jordanian hašemiittisen kuningaskunnan kuningas. - (EN) Bismillah ar-Rahman ar-Rahim, arvoisa puhemies, arvoisat parlamentin jäsenet, kiitän teitä lämpimistä tervetuliaistoivotuksista. Minulla on Jordanian kansan puolesta kunnia palata tänne korkea-arvoiseen toimielimeen.
<P>
Hyvät ystävät, Eurooppa ja Lähi-itä elävät muutosten aikaa. Eurooppaa laajenee ja sillä on kauaskantoinen tehtävä: harjoittaa yhteistyötä yli rajojen sekä kasvaa esteettä. Lähi-idällä on uusia näkymiä, ja toivo naapurien välisestä rauhasta, kansamme mahdollisuuksista ja nuorisomme tulevaisuudesta viriää.
<P>
Muutokset eivät tapahdu yksinään. Alueillamme viriävä toivo edistää vakautta ja luo uusia mahdollisuuksia maailmanlaajuiselle turvallisuudelle ja hyvinvoinnille. Onnistuminen olisi aidosti etujemme mukaista. Olemme saaneet ratkaisevan tärkeän mahdollisuuden.
<P>
Israelin ja Palestiinan edustajat tapasivat kaksi viikkoa sitten Annapolisissa. Tapaamista tukivat sekä Euroopan unioni että molempien alueidemme kansat. He vaativat kattavia neuvotteluja rauhansopimukseen pääsemiseksi vuonna 2008 sekä välittömiä toimia etenemissuunnitelman mukaisten velvollisuuksien täytäntöön panemiseksi. Ensimmäistä kertaa vuosikausiin on tapahtunut edistystä pysyvän ratkaisun löytämiseksi ja suvereenin, itsenäisen ja elinkykyisen palestiinalaisvaltion perustamiseksi.
<P>
(Suosionosoituksia)
<P>
Edistyminen on monien rauhaa kannattavien eurooppalaisten ja arabijohtajien työn tulos. Strategiaan oli mielestämme saatava aikaan muutos vuosikausia pahentuneen kriisin jälkeen. Vaadimme uudenlaista sitoutumista kahden valtion tavoitteeseen ja kohdennettuun prosessiin, jolla tuo tavoite voidaan mahdollisesti saavuttaa tiukassa määräajassa ja mitattavissa olevien vaatimusten sekä toiminnalle asetettavien välitavoitteiden avulla.
<P>
Uusia mahdollisuuksia tarjoutuu harvoin, mutta nyt meillä on mielestäni sellainen. Olemme todellisten haasteiden edessä, mutta Annapolis on virittänyt uuden toivon kipinän. Voimme ja meidän täytyy lietsoa tuo kipinä luottamuksen roihuksi, toiminnaksi ja konkreettisiksi tuloksiksi.
<P>
Euroopalla on lähinaapurinamme yhtäläinen etu löytää ratkaisu tähän aikamme keskeiseen kriisiin. Kaikki osapuolet arvostavat Euroopan riippumatonta roolia sekä alueelliseen edistykseen ja rauhaan perustuvaa mallia. Eurooppa on vuosikausia hakenut ratkaisua yhdessä kanssamme ja hakee sitä tulevaisuudessakin, kun tavoitteenamme on perustaa elinvoimainen rauhan ja vaurauden alue yhteiselle pallonpuoliskollemme.
<P>
Euroopalla on siten tärkeä ja huomattava rooli rauhan saavuttamisessa. Tarkoitan erityisesti Euroopan unionia ja teitä Eurooppaa edustavia jäseniä täällä Euroopan parlamentissa. Olen tullut tänne kehottaakseni teitä sitoutumaan aktiivisesti rauhanprosessiin, valjastamaan erityisesti käytännön osaamisenne ja panostuksenne tulevaisuuteen sekä tarjoamaan myös Jordanian oman panoksen tulevaan työhön.
<P>
Hyvät ystävät, toimintaa kaivataan monilla tärkeillä aloilla. Ensimmäiseksi on edistettävä neuvotteluja ja niiden tavoitetta, joka on saada aikaan lopullinen ratkaisu konfliktin päättämiseksi, Palestiinan ja Israelin turvallisuuden takaamiseksi sekä lopulta suvereenin, itsenäisen ja elinkykyisen palestiinalaisvaltion perustamiseksi.
<P>
(Suosionosoituksia)
<P>
Tulevaa vaikeaa aikaa ei pidä aliarvioida. Ongelmat ovat monitahoiset ja peräisin vuosikymmenien takaa. Epäkohdat on ensin kohdattava ja sitten unohdettava. Myönteistä on se, että Israelin ja Palestiinan osapuolet tunnustavat yhteisen merkittävän panoksensa konfliktin lopettamisessa. Paljon onkin jo saatu aikaan: Oslo, sitten etenemissuunnitelma ja Geneven sopimukset sekä muut aloitteet, joiden ansiosta ratkaisu häämöttää. Uskon, että osapuolet pääsevät loppuun asti.
<P>
Tämä edellyttää kuitenkin kansainvälisen yhteisön panosta. Euroopasta löytyy ainutlaatuista kokemusta konfliktin jälkeisistä elpymis- ja sovittelumekanismeista ja -prosesseista. Tämä pitää sisällään myös sellaisen turvallisuuskehyksen luomisen, joka tarjoaa turvallisuustakeet molemmille osapuolille. Euroopan rauhanturvajoukoilla on ollut rakentava rooli Libanonissa. Sitoumuksenne tuo suurta uskoa löytää ratkaisu Palestiinan ja Israelin kysymykseen.
<P>
Käytännössä tarvitaan niin resursseja kuin yhteistyötä taloudellisten mahdollisuuksien edistämiseksi ja luottamuksen synnyttämiseksi siihen, että poliittinen prosessi toimii, ja jotta saadaan aikaan rauhan yläpitämiseen vaadittavat olot. Palestiinalaiset ja israelilaiset haluavat molemmat pikaisesti konkreettisia tuloksia. Tämä edellyttää paitsi pidättymistä väkivallasta ja miehityksen lopettamista, myös elinolojen parantamista. Miehitettyjen palestiinalaisalueiden humanitaarinen tilanne on edelleen hyvin huono. Ihmisten on saatava työtä ja voitava kouluttautua, julkisten palvelujen on toimittava ja niin edelleen. Tällaiset toimet valavat suurta toivoa ja kumoavat pessimistisimmät ennusteet siitä, ettei muutos ole mahdollinen.
<P>
Avunantajavaltiot ja -elimet kokoontuvat ensi viikolla Pariisiin tekemään sitoumuksia ja suunnittelemaan tulevaa. Euroopan valtiot ja Euroopan unioni ovat jo tarjonneet apuaan, jota arvostetaan kaikkialla alueella.
<P>
Toinen tähän liittyvä välttämättömyys on se, että ymmärretään ja todetaan ääneen rauhan mahdollisuudet. Tulevaisuus on nähtävä uudella tavalla: tähän tulevaisuuteen kuuluu alue, jolla konflikti on väistynyt yhteistyön tieltä, jolla alueellinen talous yhdistää 22 valtion - yli 300 miljoonan ihmisen Atlantilta Intian valtamerelle - kyvyt ja voimavarat ja jolla ylikansallinen yhteistyö vie eteenpäin kehitystä, terveydenhuoltoa, ympäristöasioita ja muita.
<P>
Se on tulevaisuus, jossa kansalaisilla on mahdollisuus osallistua täysipainoisesti globaaliin kehitykseen. Tämä tulevaisuus pitää sisällään uusia yhteistyön mahdollisuuksia eurooppalaisten naapuriemme kanssa niin tieteessä, teknologiassa kuin kaupassakin.
<P>
Tämän lupaavan tulevaisuuden vuoksi meidän on löydettävä pikaisesti kokonaisvaltainen ratkaisu, jossa ovat mukana sekä Syyria että Libanon. Koko arabimaailma on nimitäin tunnustanut etenemisen tärkeyden. Arabien rauhanaloite vahvistettiin yksimielisesti viime keväänä. Se sai myös muslimivaltioiden laajan tuen. Meillä on vihdoin ja viimein mahdollisuus perustaa suvereeni, itsenäinen ja elinkykyinen palestiinalaisvaltio ja luoda kattavat, normaalit suhteet Israeliin ja 57 arabi- ja muslimivaltioon. Tämä edellyttää keskeisten valtioiden ja miljardien kansalaisten - jotka vastaavat lähes kolmasosaa Yhdysvaltain asukasluvusta - hyväksyntää, mutta tämä avaa ovet yhteiselle ja turvalliselle tulevaisuudelle, jossa vallitsee rauha ja uusi kumppanuus.
<P>
Rauhan saavuttaminen vaikuttaisi merkittävästi myös moneen muuhun kysymykseen. Se johtaisi uuden strategisen alueen syntyyn, mikä puolestaan auttaisi ratkaisemaan monia muita vakavia ongelmia, joita ovat muun muassa köyhyys ja aseiden leviäminen. Siten väkivaltaan turvautuvat joukot eivät voisi enää vedota palestiinalaisasiaan omien tavoitteidensa ja etujensa ajamiseksi.
<P>
(Suosionosoituksia)
<P>
Voimavarat ja ponnistelut keskistetään alueen potentiaalin valjastamiseen kehitystyön ja uudistusten avulla.
<P>
Me jordanialaiset olemme valmiit kohtaamaan uuden tulevaisuuden. Olemme ajaneet uudistusohjelmaamme alueellisesta epävakaudesta huolimatta. Viime vuosikymmenellä tapahtui huomattavaa kehitystä: talouskasvu vahvistui, pääomatulot kasvoivat ja koulutusjärjestelmä on mallillaan. Eurooppa on ollut tärkeä kumppani yksityisen sektorin investoinneillaan ja virallisella kehitysavullaan. Arvostamme suuresti parlamentin ja Euroopan unionin tukea ja kumppanuutta.
<P>
(Suosionosoituksia)
<P>
Uskomme myös, että rauhan saavuttamisen jälkeen kumppanuutemme voi vain tiivistyä.
<P>
Hyvät ystävät, naapuruutta on nyt mahdollista laajentaa Itämeren pohjoispuolelta aina Välimeren eteläosiin asti Euroopan ja Lähi-idän yhteistyön alueeksi. Se on Euro-Välimeri-kumppanuuden, tuon alueellisen yhteistyön ja kehityksen foorumin perusta. Tuossa kumppanuudessa on kyse tärkeistä yhteisistä eduista ja lukemattomista mahdollisuuksista. Meidän tehtävänämme on kehittää tuota kumppanuutta täyteen laajuuteensa.
<P>
Aikuisiksi nyt varttuvat eurooppalaiset nuoret eivät ole joutuneet elämään jakaantuneessa Euroopassa. Palestiinalaisilla ja israelilaisilla nuorilla ei ole yhtä hyviä kokemuksia. He ovat varttuneet ristiriitojen ja konfliktien maailmassa. Nyt meillä on kuitenkin mahdollisuus poistaa yhdessä esteet heidän tulevaisuutensa tieltä ja jättää menneet taaksemme.
<P>
Euroopan parlamentissa on nyt paljon useamman valtion edustajia kuin vain viisi vuotta sitten, jolloin vierailin täällä. Tästä voimme kiittää alueellista sitoutumista yhteistyön ja kehityksen alueen laajentamiseen. Lähi-itä kamppailee samojen tärkeiden tehtävien parissa. Yhdessä meillä on mahdollisuus onnistua ponnisteluissamme.
<P>
Rauhanprosessi on käynnistynyt nyt uudelleen. Edelliset yritykset epäonnistuivat, mutta tällä kertaa ainutlaatuinen tapahtumaketju on luonut uusia onnistumisen mahdollisuuksia. Yhdessä voimme, ja meidän on voitava, täyttää lupaus rauhasta.
<P>
(Suosionosoituksia)
<P>
Hyvät ystävät, me jordanialaiset tiedämme, että oliivipuun kasvattamisessa istuttaminen on vasta ensimmäinen askel. Sen jälkeen käynnistyvät sadat toiminnot, jotka synnyttävät soluja ja elämiselle välttämättömät rakenteet. Sitten kasvavat juuret, puu kasvaa, ja vahva siemenkota varmistaa eloonjäämisen. Sadevesi pitää yllä elämää ja mahdollistaa hedelmien kypsymisen.
<P>
Lähi-idässä on nyt istutettu uusi oliivipuun oksa. Todellinen työ alkaa nyt. Meidän tehtävämme on luoda olot ja rakenteet, joilla rauha saa juuret ja joilla sitä voidaan vaalia ja pitää yllä tulevaisuudessa.
<P>
Kehotan teitä ottamaan osaa näihin ponnisteluihin. Kumppanuutemme voi merkitä historiallista käännettä ja tuottaa runsaan sadon - rauhan ja vaurautta vuosikausiksi kansalaistemme ja koko maailman hyväksi.
<P>
(Parlamentin jäsenet nousivat osoittamaan seisten suosiotaan puhujalle.)
<SPEAKER ID="105" NAME="Puhemies">
(EN) Arvoisa Jordanian kuningas, kiitämme teitä vierailustanne Euroopan parlamentissa ja hienosta puheestanne. Olemme kaikki kovin otettuja - suosionosoitukset ovat siitä merkkinä - vakuuttavista sanoistanne. Harva merkkihenkilö tai johtaja on yhtä sitoutunut Lähi-idän rauhanhankkeeseen kuin te. Kutsutte meitä ystäviksenne, ja minä puolestani voin sanoa Euroopan parlamentin puolesta, että haluamme seistä rinnallanne turvallisen palestiinalaisvaltion perustamiseksi...
<P>
(Suosionosoituksia)
<P>
ja turvallisen Israelin valtion varmistamiseksi. Me Euroopan parlamentissa uskomme ihmisarvoon, joka koskee kaikkia maailman ihmisiä.
<P>
(Suosionosoituksia)
<P>
Arvoisa Jordanian kuningas, haluamme harjoittaa tiivistä yhteistyötä Jordanian kanssa. Olette yksi niistä harvoista, jotka ovat vierailleet Euroopan parlamentissa useammin kuin kerran. Euroopan parlamentti ja Euroopan unioni haluaa vahvaa kumppanuutta, tiiviitä suhteita ja, jos se on mahdollista, ystävyyttä kaikkien Lähi-idän maiden kanssa. Olemme rinnallanne, joten tehkäämme työtä yhdessä.
<P>
Shukran jazilan, kiitoksia, arvoisa kuningas.
<SPEAKER ID="107" NAME="Martin Schulz" AFFILIATION="PSE">
(DE) Arvoisa puhemies, hyvät parlamentin jäsenet, kaikkien ryhmien puheenjohtajakollegani eivät ole Jordanian kuninkaan kunniaksi pidetyn juhlaistunnon takia saaneet tilaisuutta esittää työjärjestyksemme mukaista kannanottoa aiemmista tapahtumista. Haluaisin tehdä sen nyt heidän puolestaan.
<P>
Puhun nyt varmasti monen jäsenen puolesta kiittäessäni ensinnäkin parlamentin puhemiestä, komission puheenjohtajaa Barrosoa sekä José Sócratesia siitä arvokkaasta tavasta, jolla he tukivat perusoikeuskirjan juhlallista allekirjoitustapahtumaa. He saivat taakseen parlamentin ylivoimaisen tuen.
<P>
(Suosionosoituksia)
<P>
On kuitenkin kaksi asiaa, jotka haluan sanoa parlamentille täysin henkilökohtaisena mielipiteenä, joka ei siis ole ryhmäni mielipide.
<P>
Haluaisin kiinnittää parlamentin huomion asiaan, josta olen tietoinen ryhmäni puheenjohtajana. Tapana ei ole raportoida puheenjohtajakokouksessa käydyistä keskusteluista, mutta minusta teidän olisi hyvä tietää, hyvät parlamentin jäsenet, että Jens-Peter Bonde oli ainoa ryhmäpuheenjohtaja, joka pyysi puheenjohtajakokouksessa kutsua Lissabonin sopimuksen viralliseen allekirjoitustilaisuuteen. Minusta parlamentin kuuluu tietää tämä. Muiden ryhmien puheenjohtajat eivät tällaista pyyntöä esittäneet. Jens-Peter Bonde, joka pitää täällä niin suurta meteliä, halusi ehdottomasti olla mukana sopimuksen allekirjoitustilaisuudessa. Meidän on vain hyväksyttävä tällainen kaksinaamaisuus.
<P>
Toiseksi haluan sanoa, että jo Saksan peruskoulussa meille kerrottiin tavoista, joilla Weimarin tasavallan valtiopäivillä hyödynnettiin kollektiivisen uhon taktiikkaa poliittisten vastustajien nujertamiseksi. Käytännön omaksunutta puoluetta johti Adolf Hitler. Tämä tuli mieleeni tämän aamun tapahtumista. Kiitos.
<P>
(Voimakkaita suosionosoituksia)
<SPEAKER ID="108" NAME="Joseph Daul" AFFILIATION="PPE-DE">
(FR) Puhun lyhyesti. Minäkin olin kovin järkyttynyt aiemmin tänään. Istuntosalissamme vallitsee demokratia, joten tämän aamun kaltaiselle käyttäytymiselle TV-kameroiden houkuttelemiseksi ei ole tarvetta. Me kaikki olemme oikeutettuja viestintään. Niille, jotka syyllistyivät demokratialle ja vapaudelle omistautuneessa edustuslaitoksessa tänä aamuna koettuun häiriöön sanoisin vain, että heidän käytöksensä oli ala-arvoista. Palaamme tähän tämän iltapäivän puheenjohtajakokouksessa tilanteen pahenemisen estämiseksi.
<P>
(Voimakkaita suosionosoituksia)
<SPEAKER ID="109" NAME="Francis Wurtz" AFFILIATION="GUE/NGL">
(FR) Arvoisa puhemies, hyvät parlamentin jäsenet, haluan omasta puolestani ja tänään koetun perusteella myös koko ryhmäni puolesta tuomita kovin sanoin täällä aiemmin tänään nähdyn ala-arvoisen, sovinistisen ja EU:n vastaisen käytöksen.
<P>
(Suosionosoituksia)
<P>
Ryhmäni kannattaa luonnollisesti kansanäänestystä uudesta sopimuksesta, mutta sillä on omat epäilyksensä perusoikeuskirjan tietyistä artikloista. Tämä ei kuitenkaan liity mitenkään tämänaamuisiin tapahtumiin, eikä sitä ole syytä sekoittaa niihin. Me puolestamme kannatamme arvoyhteisöä, perusoikeuksien edistämistä ja demokraattista Eurooppaa, emmekä suvaitse sovinistista ja ala-arvoista käytöstä!
<P>
(Voimakkaita suosionosoituksia)
<SPEAKER ID="110" NAME="Graham Watson" AFFILIATION="ALDE">
(EN) Arvoisa puhemies, käytän työjärjestyspuheenvuoron esittääkseni virallisen pyynnön parlamenttimme arvovallan säilyttämiseksi. Joidenkin jäsenten käytös heidän huutaessaan parlamentin, komission ja neuvoston edustajille peruskirjan allekirjoitustilaisuudessa oli ala-arvoista ja törkeää. Käytös oli kuin levottomalla jalkapallostadionilla ja tuo mieleen kommunistien käytöksen Venäjän duumassa ja kansallissosialistien käytöksen Saksan valtiopäivillä.
<P>
(Suosionosoituksia)
<P>
Arvoisa puhemies, virallinen pyyntöni on seuraava: ryhmäni vaatii, että tulevaisuudessa puhemies käyttää työjärjestyksen mukaisia valtuuksiaan poistaakseen istuntosalista ala-arvoisesti käyttäytyvät jäsenet.
<P>
(Voimakkaita suosionosoituksia)
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Hyvät parlamentin jäsenet, minun tarvitsee tuskin lisätä, että olemme kaikkien kollegoidemme tavoin hyvin järkyttyneitä tapahtuneesta, mutta haluaisin kuitenkin kehottaa välttämään ylidramatisointia. Salissa voi istua 50 hullua, mutta 700 jäsentä ei hyväksy heidän käytöstään, joten ei ole syytä yleistää, jos vain pieni kaheleiden joukko metelöi äskettäin nähdyllä tavalla. Rauhoittukaamme kaikki, ja Graham Watsonille sanoisin, ettei häiriköiden poistaminen salista ole mielestäni oikea ratkaisu. Minusta vapaa parlamentti tarkoittaa sitä, että se hyväksyy muutaman sekopään, niin ikäviä kuin he ovatkin.
<P>
(Suosionosoituksia)
<SPEAKER ID="112" NAME="Brian Crowley" AFFILIATION="UEN">
(EN) Arvoisa puhemies, totean ryhmäni puolesta, että vaikka me kaikki olemme sitä mieltä, että tiukatkin mielipiteet olisi voitava sallia parlamentaarisessa edustajakokouksessa, tämän aamuiset tapahtumat ylittivät sen, mitä demokraattisessa elimessä voidaan sallia. Toivoisin kuitenkin, ettemme jatka tätä keskustelua enempää vaan palaamme äänestyksiin ja lähdemme lounastauolle mahdollisimman pian.
<SPEAKER ID="113" NAME="Jens-Peter Bonde" AFFILIATION="IND/DEM">
(EN) Arvoisa puhemies, Martin Schulz esitti minulle henkilökohtaisen syytöksen, joten menkäämme äänestyksiin. Otin osaa rauhanomaiseen mielenosoitukseen, jossa vastustettiin perusoikeuskirjan julkistamista juhlallisin menoin, sillä perusoikeuskirja sisältyy perustuslakisopimukseen, josta en ole saanut edes konsolidoitua versiota ymmärtääkseni sen sisällön ja tarkoituksen. Allekirjoitatte huomenna sopimuksen, jota yksikään teistä ei ole lukenut, sillä se on yksinkertaisesti lukukelvoton. Käytätte äänestysaikaamme juhlistaaksenne voittoa demokratiasta, mutta en aio syyttää kollegoitanne, vaan totean vain Martin Schulzille, etten ole mikään rikollinen.
<P>
Ymmärrän kyllä hänen kantansa täysin, mutta meillä Tanskassa on toisenlaiset tavat, joten minulla oli mielenosoituksessa ylläni T-paita, jossa vaaditaan kansanäänestystä, ja mielestäni meidän kaikkien olisi vaadittava sitä. Kyse on demokraattisen normin puolustamisesta.
<SPEAKER ID="114" NAME="Dimitar Stoyanov" AFFILIATION="NI">
(BG) Käytän puheenvuoron työjärjestyksen sen säännöksen nojalla, joka oikeuttaa minut henkilökohtaiseen lausumaan, sillä Daniel Cohn-Bendit loukkasi joitakin istuntosalin jäseniä. Ne olivat henkilökohtaisia loukkauksia, joiden vuoksi teillä, hyvä Daniel Cohn-Bendit, ei ole oikeutta piiloutua parlamentaarisen koskemattomuuden taakse. Luopukaa ensin parlamentaarisesta koskemattomuudestanne ja solvatkaa sitten parlamentin jäseniä! Tämänaamuisen tapahtuman osalta totean, että jokaisella parlamentin jäsenellä on oikeus ilmaista mielipiteensä.
<P>
Haluaisin nyt sanoa muutamansa sanan Joseph Daulille. Hyvä Joseph Daul, jos haluatte, että parlamentin jäseniä voidaan poistaa väkipakolla istuntosalista, ettekö toimi kuten Hitler, joka toimi täsmälleen samalla tavoin Saksan valtiopäivillä?
<P>
Suora demokratia on parasta demokratiaa. Korotimme ääntä ja käytimme siten oikeuttamme ilmaista vapaasti mielipiteemme sekä oikeuttamme harjoittaa vapaata demokratiaa sen sijaan, että petämme Euroopan kansoja, kuten te teitte. Uuden proletariaatin diktatuuri nostaa nyt päätään uudessa unionissa. Tällä kertaa se ei ole neuvostoliittolainen vaan eurooppalainen.
<SPEAKER ID="115" NAME="Joseph Daul" AFFILIATION="PPE-DE">
(FR) Arvoisa puhemies, nimeni mainittiin vaadittaessa parlamentaarisen koskemattomuuden poistamista ja istuntosalista poistamista. Hyvät parlamentin jäsenet, opetelkaa ensin jäsenten nimet oikein ja käyttäkää sitten puheenvuoro.
<SPEAKER ID="116" NAME="Puhemies">
(EN) Siirrymme nyt äänestyksiin, mutta sitä ennen yksi ilmoitusasia.
<P>
Parlamentti hyväksyi 29. marraskuuta 2007 perusoikeuskirjan äänin 534 puolesta, 85 vastaan ja 21 tyhjää.
<P>
(Voimakkaita suosionosoituksia)
