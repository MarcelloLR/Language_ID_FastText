<CHAPTER ID="019">
Direktiivin 2003/109/EY soveltamisalan laajentaminen koskemaan kansainvälistä suojelua saavia henkilöitä (keskustelu) 
<SPEAKER ID="165" NAME="Puhemies">
(HU) Esityslistalla on seuraavana Claude Moraesin kansalaisvapauksien sekä oikeus- ja sisäasioiden valiokunnan puolesta laatima mietintö direktiivin 2003/109/EY soveltamisalan laajentamisesta koskemaan kansainvälistä suojelua saavia henkilöitä - C6-0196/2007 -.
<SPEAKER ID="166" NAME="Claude Moraes" LANGUAGE="EN">
Arvoisa puhemies, pelkäänpä, että päästessäni puheenvuoroni ensimmäiseen kohtaan täällä parlamentissa ei ole enää paikalla muita kuin minä, PPE-ryhmän koordinaattori ja komission jäsen. Ihailen sisukkuuttanne, arvoisa komission jäsen. Minun ei pitäisi viedä puheaikaani tällä, mutta en voinut muuta. Kiitokset myös PPE-ryhmälle läsnäolosta täällä tähän aikaan illasta.
<P>
Komission jäsen, te ja neuvosto olette tehneet suuren työn ja pelastaneet tämän ehdotuksen, joka nyt hyödyttää niitä, joita ei olisi koskaan pitänyt sulkea pois alkuperäisestä pitkään oleskelleiden kolmansien maiden kansalaisten asemasta annetusta direktiivistä. Vuonna 2008 oli toinen tilaisuus sisällyttää heidät, ja taaskaan sitä ei valitettavasti tapahtunut, koska neuvostossa ei päästy asiasta yksimielisyyteen. Siksi tänään on hyvin onnellinen päivä, koska ehdotuksesta, jonka Martine Roure, edeltäjäni ryhmäni koordinaattorina, on ottanut asiakseen, on nyt päästy yhteisymmärrykseen. Olen hyvin kiitollinen myös neuvostolle. Huomautin edellisessä keskustelussa siitä, ettei se ollut läsnä, mutta jos se olisi läsnä tänään, kiittäisin myös neuvostoa, koska Belgian puheenjohtajakaudella edistyimme asiassa hyvin. Olen hyvin kiitollinen siitä.
<P>
Ehdotuksesta on suoranaista etua kaikille kansainvälistä suojelua saaville henkilöille, jotka ovat oleskelleet EU:n alueella yli viiden vuoden ajan mutta jotka eivät tällä hetkellä voi saada pitkään oleskelleen kolmannen maan kansalaisen asemaa. Se lopettaa vihdoin heidän erilaisen kohtelunsa verrattuna muihin kolmannen maan kansalaisiin ja antaa heille suuremman varmuuden heidän tilanteestaan EU:ssa.
<P>
Neuvottelujen kiperimmäksi kysymykseksi muodostui se, miten viiden vuoden laillisen oleskelun aika tulisi laskea. Me tuimme komissiota siinä, että menettelyn koko kesto olisi otettava huomioon. Neuvosto kuitenkin vastusti tätä voimakkaasti. Me olimme erityisen huolestuneita tästä, koska turvapaikkamenettely voi joissakin jäsenvaltioissa kestää vuosia. Neuvotteluissa saavuttamamme kompromissi on, että vähintään puolet turvapaikkamenettelystä otetaan huomioon, ja jos menettely kestää yli 18 kuukautta, koko menettely otetaan huomioon.
<P>
En nyt välttämättä haluaisi mennä vastaavuustaulukoihin, mutta velvollisuuteni on sanoa niistä jotain - mieluiten en tekisi niin. Kehottaisin kuitenkin toimielimiä pääsemään horisontaaliseen sopimukseen tässä asiassa. Kehottaisin erityisesti neuvostoa myöntämään vastaavuustaulukkojen tärkeyden lainsäädännön täytäntöönpanon tarkkailun kannalta. Meillä oli hyvin vaikea tilanne, kun monet parlamentin eri ryhmien tärkeänä pitämät asiat uhkasivat viivästyä tämän takia.
<P>
Olen hyvin tyytyväinen myös siihen, että ehdotuksen piiriin kuuluvat sekä pakolaiset että toissijaisen suojeluaseman saaneet henkilöt. Se on olennaisen tärkeää, jotta voidaan jatkaa suuntausta kohti suojelun normien ja kummallekin ryhmälle myönnettyjen oikeuksien yhdenmukaistamista, kun aseman määrittelyä koskevaa direktiiviä muotoillaan uudelleen. Sopimus sisältää myös monia takuita palauttamista vastaan. Kun otetaan huomioon, että hakijat voivat nyt liikkua jäsenvaltioiden välillä, on tärkeää, ettei hakijoiden taustalla olevaa suojelun tarvetta unohdeta. Siksi jäsenvaltioiden on sisällytettävä kansainvälistä suojelua saavien pitkään oleskelleiden kolmannen maan kansalaisten oleskelulupaan huomautus, ja niillä on velvollisuus kuulla suojelun myöntänyttä jäsenvaltiota mahdollisen karkottamisen tapauksessa. Ehdotuksessa otetaan huomioon myös tapaus, että suojelu siirtyy toiselle jäsenvaltiolle kansallisten järjestelyjen mukaisesti. Pitkään oleskelleen kolmannen maan kansalaisen oleskelulupaa on vastaavasti muutettava, jotta suoja palauttamista vastaan taataan.
<P>
Olemme myös varmistaneet sen, että perheiden yhtenäisyyden periaate säilytetään tapauksessa, että henkilö karkotetaan toiseen jäsenvaltioon. Samalla on kuitenkin selvää, että tämän ei pitäisi olla automaattista tapauksissa, joissa perheenjäsenten poistuminen karkotetun henkilön mukana ei olisi heidän etujensa mukaista.
<P>
Sopimus, johon olemme tässä päässeet, on merkki uudesta yhteistyöstä, jota kolmen toimielimen kesken voi turvapaikka-asioiden ja laillisen maahanmuuton alalla olla Lissabonin sopimuksen antaman uuden kehyksen ansiosta. Se osoittaa, että voimme päästä sopimukseen jäsenvaltioiden kanssa edistyksellisestä turvapaikka-asioita koskevasta lainsäädännöstä.
<P>
Haluan jälleen kiittää eri ryhmiä edustavia varjoesittelijöitäni, jäsen Nedelchevaa, jäsen Wikströmiä ja muita kollegoja, jotka auttoivat tekemään tästä minulle miellyttävän trialogin - aika ristiriitainen ilmaus! Kiitän kaikkia asianosaisia siitä, että tästä on tullut todellisuutta.
<SPEAKER ID="167" NAME="Cecilia Malmström" LANGUAGE="EN">
Arvoisa puhemies, haluaisin aluksi kiittää Euroopan parlamentin esittelijää Claude Moraesia. Hän on tehnyt loistavan työn yhdessä varjoesittelijöidensä kanssa. Parlamentti, komissio ja neuvosto ovat todella päässeet sopimukseen. Myös ministeri oli hyvin avulias.
<P>
Saavuttamamme kompromissi on hyvin tasapainoinen, ja se on linjassa vuoden 2007 ehdotuksen kanssa. Pitkään oleskelleen kolmannen maan kansalaisen aseman myöntäminen kansainvälistä suojaa saaville henkilöille takaa Euroopan pakolaisille paremman suojelun tason ja oikeusvarmuuden ja mahdollistaa heille paremman integroitumisen yhteiskuntaan.
<P>
Tämä on myös turvapaikkapakettimme ensimmäinen rakennuspalikka - ensimmäinen kuudesta säädöksestä - ja ensimmäinen askel kohti yhteistä tavoitettamme, joka on yhteisen eurooppalaisen turvapaikkajärjestelmän aikaansaaminen vuoteen 2012 mennessä. Se antaa vahvan poliittisen signaalin siitä, että me pystymme sopimaan, että me haluamme kulkea tätä vaikeaa mutta tarpeellista tietä ja edistyä, ja että me voimme toimia tässä järkevästi ja rakentavasti. Haluan todella kiittää teitä siitä.
<P>
Paljon esillä olleesta vastaavuustaulukkojen kysymyksestä komissio antoi neuvostolle lausuman. Saanen lukea sen tässä. [Komissio muistuttaa lupauksestaan varmistaa, että jäsenvaltiot laativat vastaavuustaulukot, joilla osoitetaan jäsenvaltioiden toteuttamien täytäntöönpanotoimien ja EU:n direktiivien välinen yhteys, ja tiedottavat niistä komissiolle osana EU:n lainsäädännön saattamista osaksi kansallista lainsäädäntöä; tämä on kansalaisten edun mukaista, edistää lainsäädännön parantamista ja lisää oikeudellista avoimuutta sekä auttaa tarkastelemaan, ovatko kansalliset säännöt EU:n säännösten mukaisia.
<P>
Komissio pitää valitettavana, ettei se saanut tukea säännökselle, joka sisältyi komission vuoden 2007 ehdotukseen pitkään oleskelleiden kolmansien maiden kansalaisten asemasta annetun direktiivin muuttamisesta ja jolla pyrittiin tekemään vastaavuustaulukoista pakollisia.
<P>
Komissio voi kompromissin hengessä ja varmistaakseen pitkään oleskelleiden kolmansien maiden kansalaisten asemaa koskevan ehdotuksen välittömän hyväksymisen suostua tekstiin sisällytettyjen vastaavuustaulukkojen pakollisuutta koskevan säännöksen korvaamiseen asiaankuuluvalla johdanto-osalla, jossa kannustetaan jäsenvaltioita noudattamaan tätä käytäntöä.
<P>
Komission tässä asiakirjassa noudattamaa kantaa ei tule kuitenkaan pitää ennakkotapauksena. Komissio jatkaa ponnistelujaan pyrkimyksenä löytää yhdessä Euroopan parlamentin ja komission kanssa tarkoituksenmukainen ratkaisu tähän horisontaaliseen kysymykseen.]
<P>
Uskoakseni voimme olla yhtä mieltä tästä. On tärkeää, että tämän julkilausuma on pöytäkirjassa ja että se on kuultu. Kuten aikaisemmassa keskustelussa sanoin, komissio toistaa tämän argumentin.
<P>
Siitä huolimatta on hyvin tärkeää, että olemme päässeet sopimukseen tästä mietinnöstä. Kiitokset kaikille vielä kerran panoksestanne.
<SPEAKER ID="168" NAME="Mariya Nedelcheva" LANGUAGE="FR">
Arvoisa puhemies, arvoisa komission jäsen, hyvä jäsen Moraes, hyvät kuulijat, haluaisin ensinnäkin onnitella esittelijä Moraesta hänen tekemästään erinomaisesta työstä ja siitä esimerkillisestä yhteistyöstä, jota hän on osoittanut työskentelyssä varjoesittelijöiden, komission ja neuvoston kanssa.
<P>
Olemme tämän mietinnön myötä päässeet merkittävän askeleen eteenpäin kohti yhdenmukaistettua turvapaikkajärjestelmää. Neuvoston kanssa saavutettu sopimus oli välttämätön, ja olen hyvin tyytyväinen, että olemme onnistuneet edistymään tässä asiassa. Turvapaikkapaketti on hyvin paljon laajempi, ja siinä on todellakin vielä paljon tehtävää. Siksi me emme saa nyt luovuttaa, ja toivon, että neuvosto omaksuu saman yhteistyöhaluisen asenteen neuvotteluissa tulevista kysymyksistä. Tämän halusin sanoa johdantona.
<P>
Mitä tulee itse asiaan, en halua toistaa esittelijän sanoja, mutta haluan palata kahteen kysymykseen. Ensinnäkin haluaisin korostaa sitä, että on tärkeää, että integroimme kolmansien maiden kansalaiset yhteiskuntaan. Maahanmuuttajista on valtavasti etua talouksillemme. Me emme voi kuitenkaan ottaa vastaan kaikkia ja millä tahansa ehdoilla. Useat hallitukset ovat viime kuukausina huomanneet, että niiden integraatiomalli on epäonnistunut.
<P>
(Puhemies keskeytti puhujan.)
<SPEAKER ID="169" NAME="Cecilia Wikström" LANGUAGE="SV">
Arvoisa puhemies, ensinnäkin haluaisin kiittää jäsen Moraesia, joka on laatinut tämän mietinnön, johon meidän on määrä ottaa kantaa, hänelle ominaisella laadukkaalla tavalla ja osoittaen vilpitöntä tahtoa ylläpitää humanitaarisia ja lähimmäisen kunnioituksen periaatteita.
<P>
Jäsenvaltiossa kansainvälistä suojelua saavat henkilöt jäävät sinne usein hyvin pitkäksi aikaa, ehkä loppuelämäkseen, koska heidän suojattomuudellaan ja heihin kohdistuvalla vainolla maassa, josta he ovat paenneet, on taipumus kestää pitkään. Monet kansainvälistä suojelua saavat henkilöt ovat siksi samassa tilanteessa kuin pakolaisiksi luokitellut henkilöt. On myös järkevää luokitella ihmiset maan asukkaiksi heidän asuttuaan maassa viisi vuotta. Tämä oli myös sekä komission että parlamentin omaksuma lähestymistapa. Neuvosto halusi omaksua erilaisen lähestymistavan, mitä pidän valitettavana.
<P>
Korostaisin myös, että kansainvälistä suojelua saavan henkilön perheenjäsenten täytyy voida järjestää omaa elämäänsä. Esimerkiksi karkotuksen tapahtuessa perheen on voitava valita, seuraako se mukana vai jääkö se olinpaikkaansa. Olen tyytyväinen, että parlamentti nyt hyväksyy tämän mietinnön. On valitettavaa, että neuvosto ei ole hyväksynyt vastaavuustaulukkoja, mutta olen tyytyväinen siihen, että me etenemme nyt näiden mietintöjen avulla, jotka on määrä sisällyttää yhteiseen eurooppalaiseen turvapaikkajärjestelmään.
<P>
On syytä toivoa, että neuvosto omaksuu nyt kuuntelevamman asenteen. Meillä kaikilla on sama määräaika, ja se on vuosi 2012. Meidän on nyt luovuttava vanhoista piintyneistä asenteistamme ja omaksuttava yleiseurooppalaista asennetta ja katsottava, mikä on kaikille parhaaksi turvapaikka- ja maahanmuuttokysymyksissä. Muussa tapauksessa sanasta "solidaarisuus" tulee pian sisällyksetön.
<P>
Haluan vielä kerran kiittää esittelijä Moraesta hänen hienosta, sanoisinko erinomaisesta yhteistyöstään tämän mietinnön parissa.
<SPEAKER ID="170" NAME="Judith Sargentini" LANGUAGE="NL">
Arvoisa puhemies, viime viikolla kävimme kansalaisvapauksien sekä oikeus- ja sisäasioiden valiokunnan kanssa Ateenassa, ja siellä ollessani keskustelin Mamuthin kanssa. Mamuth on 26-vuotias ja kotoisin Eritreasta. Hän tuli Euroopan unionin alueelle Kreikan kautta ja matkusti sieltä edelleen Alankomaihin. Hän olisi halunnut jäädä sinne, koska hänellä oli siellä tuttavia, mutta hänet lähetettiin takaisin Kreikkaan. Mamuth sanoi, että jos hän mahdollisesti saa pakolaisaseman Kreikasta, hän ei voi matkustaa vapaasti ja että kestäisi ikuisuuden, ennen kuin hänelle myönnettäisiin Kreikan kansalaisuus.
<P>
Mamuthin kaltaisten nuorten miesten takia, joilla on oikeus uuteen elämään ja jotka eivätkä ansaitse tulla pallotelluksi edestakaisin yli rajojen, olen tyytyväinen siihen, että tämä parlamentti aikoo nyt muuttaa tuota tilannetta ja että esittelijä Claude Moraes on onnistunut ottamaan tämän turvapaikkapakettiemme ensimmäisen askeleen. On myös tärkeää, että Mamuthille, joka itse asiassa mieluiten eläisi uutta elämäänsä Alankomaissa, suodaan kunnollinen vertailuperusta, koska tällä nuorella miehellä on oikeus nähdä, miten eri asioita hoidetaan Kreikassa ja Alankomaissa, tai minne tahansa hän haluaakin rakentaa elämänsä.
<P>
Kiitos teille, jäsen Moraes, kiitos yhteistyöstänne. Nähtäväksi jää, miten kauan menettely Mamuthin osalta kestää.
<SPEAKER ID="171" NAME="Simon Busuttil" AFFILIATION="PPE">
(MT) Arvoisa puhemies, haluaisin aluksi kiittää ja onnitella Claude Moraesia hänen mietinnöstään. Kannatan mietintöä ja olen siihen tyytyväinen, koska siinä suodaan uusia oikeuksia niille, jotka hakevat kansainvälistä suojelua, myös pakolaisille. Siinä annetaan heille oikeudet, jotka joka tapauksessa on jo annettu kolmansien maiden kansalaisille, jotka ovat oleskelleet viiden vuoden ajan laillisesti jossain Euroopan unionin maassa. Tähän mietintöön on kuitenkin liittynyt joitain ongelmia. Olen kotoisin maasta, joka on kokenut nämä vaikeudet, nimittäin sen, että viisi vuotta on aivan liian pitkä aika odottaa sitä oikeutta, joka tällä lailla myönnetään. Tämä pätee erityisesti niihin maihin, joissa oleskelee valtava määrä ihmisiä, jotka ovat juuttuneet sinne; he ovat jumissa siinä maassa, jonne he ensiksi saapuivat. Minun maani lisäksi on muitakin maita, joissa on koettu samaa. Kreikka on yksi niistä. Siellä oleskelee suunnaton määrä ihmisiä, joita vaaditaan odottamaan viisi vuotta, ennen kuin he voivat hyötyä näistä tämän lain mukaisista oikeuksista. He luonnollisesti perimmältään hyötyvät siitä, että voivat oleskella maassa pitkäaikaisesti, mutta he eivät esimerkiksi voi siirtyä muihin Euroopan unionin maihin - asia, mikä voisi auttaa suuresti sellaisia maita kuin Kreikka, Malta, Kypros ja muut. Siksi mielestäni tätä lakia, vaikka se hyvä onkin, olisi voitu parantaa alentamalla vaadittua viiden vuoden odotusaikaa. Niinpä haluaisinkin lopuksi kiittää esittelijä Claude Moraesia siitä, että hän on tunnistanut tämän ja tehnyt mitä voinut eli ottanut tämän sentään symbolisesti esiin perustelujensa loppuosassa.
<SPEAKER ID="172" NAME="Ioan Enciu" AFFILIATION="S&amp;D">
(RO) Arvoisa puhemies, minäkin aloitan onnittelemalla kollegaani Claude Moraesia hänen mietinnöstään. Haluan kiittää häntä myös hänen poikkeuksellisesta panoksestaan kansalaisvapauksien sekä oikeus- ja sisäasioiden valiokunnan koordinaattorina.
<P>
Mielestäni on erinomaista, että tämä uusi direktiivi vihdoin täyttää sen oleskeluoikeuden osalta vallinneen oikeudellisen tyhjiön, jossa kansainvälistä suojelua saavat henkilöt ovat kaikkialla Euroopan unionissa olleet. Näiden johonkin Euroopan unionin jäsenvaltioon asettuneiden henkilöiden asema on tällä hetkellä oikeusvarmuuden kannalta epävarma, koska he eivät ole nykyisissä olosuhteissa oikeutettuja pitkäaikaiseen oleskelulupaan, mihin muut kolmannen maan kansalaiset ovat oikeutettuja. Heille on myönnettävä syrjimättömästi oikeus pitkäaikaiseen oleskeluun, ainoan ehdon ollessa aikaisempi laillinen oleskelu, mikä pätee myös muihin kolmansien maiden kansalaisiin. Mielestäni olisi ollut parempi ottaa tässä laskennassa huomioon kokonaisuudessaan se aika, jonka henkilö on oleskellut laillisesti Euroopan unionissa, laskettuna kansainvälistä suojelua koskevan hakemuksen jättämisen ajankohdasta.
<P>
Samaan aikaan on otettava huomioon se, että nämä ihmiset ovat Euroopan unionin ulkopuolella pysyvästi suojattomia, joten kaikki kansainvälisen suojelun lakkauttamista tai oleskeluoikeutta koskevat toimet on toteutettava heidän perusoikeuksiaan ja palauttamiskiellon periaatetta tinkimättömästi kunnioittaen.
<P>
Tällä direktiivillä annetaan välttämättömät uudet määräykset menettelyistä, joita voidaan soveltaa, jos kyseeseen tulee karkotus tai kansainvälisen suojelun lopettaminen. Mielestäni meidän tulee äänestää Claude Moraesin mietinnön puolesta, koska se on osa Euroopan unionin turvapaikka- ja maahanmuuttojärjestelmää koskevaa kokonaispakettia.
<SPEAKER ID="173" NAME="Franz Obermayr" AFFILIATION="NI">
(DE) Arvoisa puhemies, en katso tätä mietintöä vaaleanpunaisten silmälasien läpi. Katson sitä tietoisena kotivaltioittemme kansalaisten huolenaiheista, sillä pakolaisille, jotka ovat asuneet viisi vuotta jossain jäsenvaltiossa, on sitten tarkoitus myöntää pitkään oleskelleen henkilön asema. Tämä pätee koko EU:n alueella. Jos pakolainen on asettunut asumaan maahan, jossa on suhteellisen pehmeä turvapaikkalainsäädäntö, hän voi viiden vuoden kuluttua siirtää asuinpaikkansa mihin tahansa muuhun jäsenvaltioon. Hän tietenkin etsii alun perin jäsenvaltion, jossa säännöstössä on aukkoja, ja asettuu asumaan pitkäaikaisesti sinne, missä on hyvä sosiaaliturva. Seurauksena on henkilöiden siirtymistä maasta toiseen ja hyväksikäyttöä. Myös turvapaikkamenettelyn keston tulkinta on ongelmallista, koska usein hallinnollisia menettelyjä ja tutkimuksia tahallisesti viivytetään. Direktiivin laajentaminen toisi entistäkin suuremman taakan niille jäsenvaltioille, joissa on hyvä sosiaaliturva ja joilla on jo muutenkin vakavia ongelmia. Tämä vaikeuttaisi entisestään pakolaisten integrointia. Olen tämän mietinnön suhteen erittäin kriittinen.
<SPEAKER ID="174" NAME="Cecilia Malmström" LANGUAGE="EN">
Arvoisa puhemies, minulla ei ole paljon lisättävää. Täällä on suuri yksimielisyys tuesta tätä tärkeää direktiiviä koskevalle esittelijä Moraesin työlle.
<P>
Haluaisin vain vielä kerran vakuuttaa esittelijä Moraesille ja muille, että tämä on tärkeä rakennuspalikka. Uskon, että se saa vahvan tuen huomisessa äänestyksessä. Tämä on ensimmäinen askel yhteisessä matkassamme kohti vuotta 2012 ja turvapaikkapakettia. Toivon vain, että tämä rakentavan yhteistyön henki säilyy, koska tarvitsen - ja odotan - tukeanne jäljellä oleville direktiiveille.
<SPEAKER ID="175" NAME="Claude Moraes" LANGUAGE="EN">
Arvoisa puhemies, haluaisin aivan virallisesti kiittää komission jäsentä hänen tätä koskevasta työstään.
<P>
Yksi syy, miksi me toivomme, että turvapaikka-asioita koskeva ensimmäinen askel saadaan päätökseen huomisessa äänestyksessä - ja toivon sen olevan menestyksekäs äänestys - on se, että vaikka turvapaikka-asiat ovat edelleen yksi arkaluonteisimmista asioista täällä parlamentissa, kuten jäsen Busuttil totesi, ja erityisesti pienemmille maille, jokaisella yksittäisellä säädöksellä voi olla suhteeton vaikutus paitsi pieniin maihin myös sellaisiin levottomuuspesäkkeisiin kuin Kreikka.
<P>
Meidän kaikkien olisi edettävä hyvin harkitsevaisesti, kuten teimme tässä mietinnössä, ja perusteluissa on kohtia, jotka takaavat sen, että jäsenvaltioiden huolenaiheet otetaan vakavasti, erityisesti kun ne tulevat vakavasti otettavilta jäseniltä. Saatoimme esimerkiksi ottaa mukaan jäsen Nedelchevan integroitumista koskevat huolenaiheet ja jäsen Wikströmin huolenaiheet, kun hän puhui perheenjäsenistä ja karkotuksista, samoin kuin muun muassa perheväkivaltaa koskevat kysymykset. Kun meillä on tällaista yhteistyötä, neuvottelut sujuvat hyvin ylemmällä tasolla eli komissiossa ja neuvostossa sen työn ansiosta, jota me parlamentissa kollegoiden kesken teemme.
<P>
Lopuksi totean, hyvä jäsen Sargentini, että halusin todella löytää luovan tavan sanoa, että vastaavuustaulukot ovat äärimmäisen tärkeitä. Kun sanon, että turvapaikanhakijat odottavat nyt vastaavuustaulukkoja täytäntöönpantavaksi, on luultavasti luovinta ja kekseliäintä lobbausta vastaavuustaulukkoja koskevan päätöksen puolesta, joten toivon, että neuvosto kuunteli. Kiitokset vielä kerran kaikille kollegoilleni heidän tuestaan tämän mietinnön yhteydessä.
<SPEAKER ID="176" NAME="Puhemies">
(HU) Keskustelu on päättynyt.
<P>
Äänestys toimitetaan tiistaina 14. joulukuuta 2010.
