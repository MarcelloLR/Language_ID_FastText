<CHAPTER ID="018">
Libanon (keskustelu) 
<SPEAKER ID="035" NAME="Puhemies">
(DE) Esityslistalla on seuraavana neuvoston ja komission julkilausumat Libanonin tilanteesta.
<SPEAKER ID="036" NAME="Janez Lenarčič">
neuvoston puheenjohtaja - (SL) Hyvät naiset ja herrat, Euroopan unionin ja jäsenvaltioiden diplomaattinen toiminta Libanonin tilanteen vuoksi on keskittynyt rauhan, vakauden, taloudellisen kehityksen ja ihmisoikeuksien kunnioituksen edistämiseen Libanonissa.
<P>
Me ponnistelemme säilyttääksemme ja vahvistaaksemme Libanonin suvereniteettia, poliittista itsenäisyyttä, alueellista koskemattomuutta, yhtenäisyyttä ja vakautta. Euroopan unionin puolustaa Libanonin demokraattisia elimiä sekä pääministeri Fouad Sinioran legitiimiä hallitusta.
<P>
Olemme kuitenkin huolestuneita Libanonin instituutioiden pitkään jatkuneen lamaannustilan vuoksi. Tämä on jatkunut marraskuusta 2006 saakka, ja tilanne lamaantui vieläkin kriittisemmin, kun presidentin paikka vapautui marraskuussa 2007.
<P>
Juuri Euroopan unioni antaa eniten rahoitusta Libanonille, ja sen lisäksi se on pyrkinyt intensiivisesti diplomaattisilla toimilla saamaan aikaan ratkaisun maan poliittiseen lamaannustilaan.
<P>
Tässä yhteydessä me tuemme Yhdistyneiden Kansakuntien, Saudi-Arabian ja Arabiliiton ponnisteluja. Euroopan unioni tukee näin kolmiosaista suunnitelmaa, jonka Arabiliiton ulkoministerit hyväksyivät yksimielisesti. Kuten olemme hyvin tietoisia, tällä suunnitelmalla pyritään järjestämään välittömästi presidentinvaalit, luomaan kansallisen yhtenäisyyden hallitus sekä hyväksymään uusi vaalilaki.
<P>
Huolimatta tukensa ilmaisemisesta tälle suunnitelmalle, Libanonin poliittiset puolueet tulkitsevat sen täytäntöönpanoa eri tavoin. Ehdotuksen toteuttamisessa on kaksi pääasiallista estettä. Ensimmäinen on sisäinen, koska sopimuspuolet eivät pääse yhteisymmärrykseen siitä, miten ne ovat edustettuna hallituksessa, ministeripaikkojen jaosta tai uudesta vaalilaista. Toinen este koskee Syyriaa, joka kieltäytyy luopumasta vaikutusvallastaan Libanonissa.
<P>
Arabiliiton suunnitelma on kaikesta huolimatta tällä hetkellä edelleen ainoa suunnitelma, millä voidaan edistää valtion poliittisen umpikujan ratkaisemista. Me toivomme, että Arabiliiton pääsihteeri Moussa jatkaa ponnistelujaan nykyisen tilanteen ratkaisemiseksi. Euroopan unioni antaa hänelle tältä osin kaiken tukensa.
<P>
Damaskosissa juuri maaliskuun lopussa pidetyssä Arabiliiton huippukokouksessa ei valitettavasti saatu aikaan toivottuja tuloksia, joita tarvitaan tilanteen ratkaisemiseksi. Libanon protestoi Syyrian sekaantumista presidentinvaaleihin siten, että se ei lähettänyt edustajaansa huippukokoukseen.
<P>
Haluaisin tässä yhteydessä korostaa Euroopan unionin sitoutumista Yhdistyneiden Kansakuntien turvallisuusneuvoston lukuisten päätöslauselmien näkökantoihin.
<P>
Toinen Euroopan unionin tuen osoitus Yhdistyneiden Kansakuntien ponnisteluille on sen osallistuminen Yhdistyneiden Kansakuntien rauhanturvaoperaatioon Libanonissa. Jäsenvaltiot tarjoavat suurimman osan sotavoimista Libanonissa. Huolimatta monista hyökkäyksistä, joissa kuoli kuusi Espanjan osaston jäsentä ja joissa haavoittui kolme Irlannin osaston jäsentä, operaatio on ollut menestyksellinen, ja sitä jatkettiin elokuussa 2007 yhdellä vuodella.
<P>
Euroopan unionin jäsenvaltiot ovat myös antaneet tukensa erityisen Yhdistyneiden Kansakuntien Libanonia käsittelevän tuomioistuimen perustamiselle Alankomaihin.
<P>
Lisäksi on mainittava, että EU:n ja Libanonin välinen toimintaohjelma tulee voimaan vuonna 2007. Kyseinen väline on parannus Barcelonan prosessin Euro-Välimeri-komitean olemassa olevaan yhteistyöhön sekä siihen kuuluviin toimiin, jotka on jo aloitettu.
<SPEAKER ID="037" NAME="Olli Rehn">
komission jäsen. - (EN) Arvoisa puhemies, haluaisin aloittaa kiittämällä parlamenttia siitä, että se otti Libanonin tämän päivän esityslistalle. Monet muut tapahtumat Lähi-idässä, erityisesti Gazan alueen tilanne, ovat viime aikoina olleet huomiomme kohteena. Tämän vuoksi ei pitäisi kuitenkaan unohtaa Libanonin strategista merkitystä alueella sekä Euroopan kumppanina.
<P>
Libanonin tämänhetkinen tilanne on erityisen huolestuttava. Syvä poliittinen kriisi jatkuu: parlamentin presidentin valintaa koskevaa istuntoa lykättiin 24. maaliskuuta jo 17. kerran sitten marraskuun 2007. Arabiliiton huippukokouksessa Damaskosissa ei saatu aikaan ratkaisua.
<P>
Vaikka turvallisuustilanne on säilynyt suhteellisen vakaana ja mitään suuria välikohtauksia ei ole sattunut, yleinen jännittyneisyys ja levottomuus ovat lisääntyneet. Väkivalta voi puhjeta minä hetkenä hyvänsä poliittisen kriisin jatkuessa, ja se voi aiheuttaa arvaamattomia seurauksia valtiolle ja sen kansalaisille.
<P>
Merkit siitä, että Hizbollah on täydentänyt sotilaallista kapasiteettiaan vuodesta 2006 lähtien, ovat huolestuttavia erityisesti viimeaikaisten, Imad Mugniyehin kuoleman jälkeen Israelia vastaan tehtyjen uhkausten vuoksi. Lisäksi pitkään jatkuneella kriisillä on ollut hyvin kielteisiä vaikutuksia Libanonin sosioekonomiseen tilanteeseen.
<P>
Kuten tiedätte, Euroopan unioni toimii aktiivisesti monilla aloilla Libanonin avustamiseksi. Me annamme eniten tukea Yhdistyneiden Kansakuntien operaatioon Libanonissa, ja Euroopan unioni on myös ollut tärkein avunantaja Pariisin konferenssissa (Pariisi III). Me olemme kannustaneet vahvasti Arabiliiton aloitetta siitä lähtien, kun se esitettiin tammikuussa 2008, ja meidän yhteisövälineillämme on ollut mahdollista vastata kohdistetusti tiettyihin merkittäviin haasteisiin.
<P>
Euroopan naapuruuspolitiikka on kehittynyt merkittäväksi välineeksi Libanonin uudistusprosessin tukemisessa sekä taloudellisen ja sosiaalisen vakauttamisen edistämisessä, vaikka nykyinen poliittinen pattitilanne haittaa huomattavasti uudistamisyrityksiä.
<P>
Mitkä ovat painopisteemme lähitulevaisuudessa? Keskeinen painopistealue on edelleen jatkuva tuki Arabiliiton aloitteiden toteutukselle. Tällä aloitteella on laajaa kannatusta kaikista vaikeuksista huolimatta, ja se on tällä hetkellä ainoa vaihtoehto ratkaisun aikaansaamiseksi. Prosessissa on tärkeä päivämäärä 22. huhtikuuta, jolloin parlamentissa pidetään seuraava istunto presidentinvaaleista.
<P>
Viime aikoina on otettu esiin ajatus erityisestä Libanonin huippukokouksesta Arabiliiton yhteydessä. Jos tämä toteutuu, meidän pitäisi tarkastella, miten voimme parhaiten tukea tätä aloitetta. Meidän olisi kuitenkin pantava merkille, että Arabiliiton puheenjohtajuus on tällä hetkellä Syyrialla.
<P>
Selkeä ja jatkuva sitoutuminen turvallisuusneuvoston Libanonia koskevien päätöslauselmien perusteelliseen täytäntöönpanoon on myös välttämätöntä ja ensiarvoisen tärkeää. Yhdistyneiden kansakuntien turvallisuusneuvoston päätöslauselmien 1559 ja 1701 täytäntöönpanokertomusten julkaiseminen touko- ja heinäkuussa ovat siten merkittäviä saavutuksia.
<P>
Meidän pitäisi myös jatkaa ponnisteluja Lähi-idän rauhanprosessin jatkumiseksi, mikä vaikuttaa Libanoniin. Olen edelleen läheisessä yhteydessä kvartettiryhmän kumppaneihin ja odotan mielenkiinnolla Euroopan parlamentin tämän vuoden loppupuolelle kaavailemaa Lähi-idän konferenssia.
<SPEAKER ID="038" NAME="José Ignacio Salafranca Sánchez-Neyra">
PPE-DE-ryhmän puolesta. - (ES) Arvoisa puhemies, neuvoston puheenjohtajavaltion ja komission edustajat kertoivat ja korkea edustaja Javier Solana esitti eilen ulkoasianvaliokunnassa, että hiljattain järjestetty Arabiliiton huippukokous Damaskosissa ei tuottanut mitään tuloksia, jos asian ilmaisee diplomaattisesti.
<P>
Tämä on jo 17. kerta, kun Libanonin parlamentin puhemies Nabih Berri on lykännyt äänestystä presidentin valitsemiseksi. Päätöstä ei ole tehty, koska presidenttiehdokkaan, joka on, kuten kaikki tiedätte, maroniittikristitty, profiilista ei ole päästy sopimukseen, eikä myöskään henkilökuvasta ole päästy yhteisymmärrykseen asevoimien johtajan Michel Suleimanin tapauksessa. Tämä nousi selvästi esille Euroopan parlamentin jäsenten valtuuskunnassa, joka tapasi Damaskosissa varapääministerin, ulkoministerin sekä Libanonin oppositiopuolueiden, kuten Hizbollahin ja Amalin edustajia.
<P>
Ongelma aiheutuu, arvoisa puhemies, puhtaasti ja yksinkertaisesti vallan jaosta, sillä kyse on Libanonin ministerineuvostoon luotavista määrävähemmistöistä sekä salaisen palvelun johtajan ja asevoimien johtajan paikkojen myöntämisestä. Niin kuin komission jäsen mainitsi, koko tilanne vaikuttaa vakavasti valtion uskottavuuteen, toimivuuteen ja kansainväliseen kuvaan.
<P>
Haluamme siksi Euroopan parlamentin pyytävän nykyisiä oppositiovoimia pyrkimään ratkaisuun, jotta voimme asettaa maan tärkeimmät intressit etusijalle näiden sisäisten asioiden sijasta ja jotta voimme jatkaa työtämme, mitä teimme myös komission tukemassa EU:n vaalitarkkailutehtävässä, suvereenin, demokraattisen, vapaan ja elinkelpoisen Libanonin edistämiseksi varmistaen, että sitä voidaan rakentaa rauhassa.
<SPEAKER ID="039" NAME="Pasqualina Napoletano">
PSE-ryhmän puolesta. - (IT) Arvoisa puhemies, hyvät naiset ja herrat, on jälleen kyse sodasta Libanonissa. Poliittinen umpikuja, jonka vuoksi on lykätty jo 27 kertaa kutsumasta parlamenttia koolle tasavallan presidentin valitsemiseksi, voi huonontua, jolloin Libanonin hedelmällinen maa joutuu jälleen kerran arabien väliseen konfliktiin ja Iranin, Hizbollahin ja Israelin välillä kytevän jännityksen kohteeksi.
<P>
Arabiliiton kokous Damaskosissa epäonnistui, kuten jo mainittiin. Kuitenkin pääministeri Fouad Siniora ja Libanonin parlamentin puhemies Nabih Berri ovat toimineet aktiivisesti ulkomailla. Nämä kaksi diplomaattista suuntausta, joiden pyrkimykset ovat samansuuntaisia, mutta jotka eivät ole tähän mennessä olleet yhteydessä, edustavat kuurojen vuoropuhelua, joka on jatkunut jo kuukausia enemmistön ja opposition välillä.
<P>
Mielestäni kaikissa toimissa, joilla pyritään selvittämään Libanonin kriisi, on otettava välttämättä huomioon sekä sisäinen että ulkoinen tilanne. Itse asiassa kaikilla Libanonin voimilla on vahvoja siteitä maan ulkopuolelle, ja jotkut siteet ovat voimakkaampia kuin toiset. Tämän huomioon ottaen on tärkeää arvioida tänään Sharm el-Sheikhissä Egyptin ja Saudi-Arabian välillä järjestettävän huippukokouksen tuloksia. Olisi hyödyllistä, jos Arabiliiton erityinen kokous voitaisiin kutsua koolle mahdollisimman nopeasti, kuten pääministeri Siniora esitti, jotta Damaskosin hallinto olisi sellaisessa asemassa, että kunnioitettaisiin Libanonin itsenäisyyttä.
<P>
Tässä yhteydessä en voi olla ottamatta huomioon tutkimusta todella ainutlaatuisesta sosioekonomisesta tilanteesta, jossa Libanonin bruttokansantuote kasvoi sotaa seuranneesta kriisistä huolimatta neljä prosenttia vuonna 2007. Yhteiskunnallinen tilanne on kuitenkin hyvin vaikea. Ammattijärjestöt ovat kehottaneet ryhtymään yleislakkoon 7. toukokuuta vähimmäispalkkojen nostamiseksi. YK:n tietojen mukaan neljästä miljoonasta libanonilaisesta miljoona elää köyhyysrajan alapuolella vähemmällä kuin kahdella dollarilla päivässä.
<P>
Jos haluamme edistää ratkaisun aikaansaamista, meidän on varmistettava, että huhtikuun 22. päivän mahdollisuutta ei hukata, koska 21. elokuuta näyttää olevan mahdoton päivä hyväksyttäväksi. Kyse on päivästä, jolloin presidenttiehdokas eroaa asevoimien johdosta ikärajan vuoksi. Jos ratkaisua ei saada aikaan kyseiseen päivämäärään mennessä, kriisi leviää armeijaan, ja kenraali Suleimanin ehdokkuus on lopullisesti ohi.
<P>
Haluaisin lopettaa pääministeri Sinioran sanoin: ”Libanonia ei voida hallita Damaskosista, mutta sitä ei voida hallita myöskään Damaskosia vastaan.” Tämä vaikuttaa minusta olevan tasapainoinen näkökanta sekä mittapuu kaikille Euroopan unionin aloitteille.
<SPEAKER ID="040" NAME="Marco Pannella">
ALDE-ryhmän puolesta. - (IT) Arvoisa puhemies, hyvät naiset ja herrat. Olen melkein täysin samaa mieltä siitä, mitä Pasqualina Napoletano juuri esitti. Sanon ”melkein”, koska katson, että meidän on pidettävä viime kädessä mielessä tietenkin Damaskos sekä muut pääkaupungit, mutta erityisesti se, että Libanonissa joudutaan kokemaan ilmeisesti uudessa muodossa sellainen politiikka, johon kuuluu vastustajien järjestelmällinen murhaaminen. Mitä suositumpia he olivat, sitä todennäköisemmin entinen kommunistijohtaja, ja muut heistä, joutuivat murha-aallon kohteeksi.
<P>
Me voimme ja meidän pitää siksi kiinnittää tarkasti huomiota diplomaattisiin näkökantoihin, mutta jos emme muista, että nykypäivän Lähi-idässä, kuten Euroopassa vuosina 1937, 1938 ja 1939, joudutaan kokemaan murhapolitiikkaa, ja jos toisaalta emme ota huomion uhrien poliittista todellisuutta vapauden, jopa vihollisten vapauden vuoksi, en usko, että me voimme löytää oikean suunnan, jonka ainoastaan Eurooppa voi antaa, jos se muistaa, että se vapautettiin itse siitä, että kansallisesta suvereniteetista olisi pitänyt luopua, minkä vuoksi Euroopassa ei ole ollut sotia viime aikoina Jugoslaviaa ja ulkopuolisia valtioita lukuun ottamatta. Tämä on välttämätöntä, ja myös Lähi-idässä pitäisi olla välttämätöntä, että on jotain, joka perustuu vapauteen ja ihmisoikeuksiin eikä 1930-luvun sekä nykypäivän Lähi- ja Kaukoidän diktatuurien lailla tuomitsemiseen ja kiristykseen.
<SPEAKER ID="041" NAME="Konrad Szymański">
UEN-ryhmän puolesta. - (PL) Arvoisa puhemies, meillä on selvästi rajoitettu mahdollisuus vaikuttaa Libanonin tilanteeseen. Vaikuttaa kuitenkin siltä, että me emme ole tehneet kaikkea estääksemme sen, että Hizbollah horjuttaa Libanonin tilannetta. Kyseinen järjestö on vastuussa Libanonin terroristihyökkäyksistä, myös tammikuun 2008 hyökkäyksistä, jotka kohdistuivat Yhdistyneiden Kansakuntien Libanonin operaation hallinnon alaisiin alueisiin. Hizbollah on yksityinen armeija, joka Iranin ja Syyrian tuella tuhoaa kerran kukoistanutta valtiota. Tämän vuoksi Hizbollah pitäisi lisätä EU:n terroristijärjestöjä koskevaan luetteloon mahdollisimman kiireisesti. Tämä on ainoa keino torjua sen toiminta islaminuskoisen väestönosan keskuudessa Euroopassa. Se on myös ainoa keino tyrehdyttää Euroopan antama rahoitus, joka kulkeutuu kyseiselle järjestölle.
<P>
Tässä yhteydessä on myös palautettava mieliin Sveitsin ja Iranin allekirjoittama skandaalimainen energiasopimus. Sveitsin poliitikoilla ei pitäisi olla epäselvyyttä siitä, että Libanonissa toimivat terroristit hyötyvät myös tästä rahasta.
<SPEAKER ID="042" NAME="David Hammerstein">
Verts/ALE-ryhmän puolesta. - (ES) Kiitos, arvoisa puhemies. Puhemies Pöttering, haluaisin esittää teille erityisen ehdotuksen siitä, että Libanonin parlamentin eri johtajat kutsuttaisiin tänne Euroopan parlamenttiin keskustelemaan Arabiliiton ehdotuksista ja että kannustettaisiin parlamentaarista diplomatiaa, jotta me emme jää välinpitämättömänä seuraamaan tilannetta, jossa Libanonin kansalaiset ovat joutuneet pelinappuloiksi geopoliittisessa pelissä, joka on erittäin vaarallista sekä heille itselleen että Lähi-idän rauhalle.
<P>
Tämä ehdotus voitaisiin toteuttaa seuraavien viikkojen aikana, koska emme voi jäädä välinpitämättömänä seuraamaan Libanonin tilanteen huonontumista ja koska Libanonin demokratia on eräs Lähi-idän heikoimmista lenkeistä.
<P>
Me emme saa antaa Iranin ja Yhdysvaltojen tai Iranin ja Israelin välisen kriisin muuttaa Libanonia taistelutantereeksi, jossa jokainen osapuoli häviää.
<P>
Meidän on kannatettava Arabiliiton aloitetta uuden presidentin valintaa koskevasta sitoumuksesta.
<P>
Me emme voi luopua tuestamme kansainväliselle rikostuomioistuimelle Rafik Haririn murhan tutkinnassa. Olemme hyvin huolissamme tutkimusten viivästymisestä, minkä vuoksi asiaa koskevien avaintodistajien suojeleminen on hankalaa, kuten hiljattain kadonneen syyrialaisen Mohammed al-Siddiqin tapauksessa.
<P>
Euroopan unionin on käytettävä mahdollisimman paljon painostusta, jotta Syyria ja Iran lopettavat Libanonin poliittisen konfliktin ratkaisemisen viivästyttämisen ja jotta ne tukevat Arabiliiton ehdotusta uuden presidentin valitsemisesta.
<P>
Me olemme myös huolissamme aseiden jatkuvasta salakuljetuksesta Libanoniin laittomien asevoimien aseistamiseksi. Ainoastaan Libanonin armeijalla pitäisi olla oikeus sotatoimiin ja alueensa valvontaan.
<SPEAKER ID="043" NAME="Vittorio Agnoletto">
GUE/NGL-ryhmän puolesta. - (IT) Arvoisa puhemies, hyvät naiset ja herrat, Libanonin kansa ja maan demokraattinen kansalaisyhteiskunta ovat muualla päätetyn poliittisen kriisin uhreja.
<P>
Yksi osapuoli on Yhdysvallat, joka pyrkii kiireisesti käyttämään Libanonia Syyriaa ja Hizbollahia vastaan osana sen Israelille myönteistä politiikkaansa pyrkiäkseen vakauttamaan alueen, joka on tuhottu sen Irakia vastaan harjoittaman laittoman sodan vuoksi ja Israelin valtion aseellisen vallan vahvistamiseksi. Se ei missään nimessä halua menettää Libanonia. Toisena osapuolena ovat Iran ja Syyria sekä niiden yhteistyössä toimivat hallinnot, jotka kilpailevat poliittisesta, sotilaallisesta, ydinkäyttöä koskevasta ja alueellisesta määräysvallasta Libanonissa. On yhdentekevää, jos tämä merkitsee verilöylyä, jopa libanonilaisten fyysistä verilöylyä. Myöskään ne eivät halua menettää Libanonia.
<P>
Euroopan unionin tehtävänä ei ole asettua kummallekaan puolelle tässä kansainvälisessä šakkipelissä. Meidän on eurooppalaisina tehtävä parhaamme, jotta Libanon pysyy poliittisesti yhtenäisenä turvaamalla sen suvereniteetin ja kannustamalla vuoropuhelua hallituskoalition, Hizbollahin ja kenraali Aounin välillä presidentinvaaleista aloittaen. Vaaleilla valitun henkilön on oltava ehdokas, johon kummatkin puolueet ovat tyytyväisiä. Kyseessä on Libanon. Valtion sekulaarinen ja moniuskontoinen luonne on merkittävä koko kansainväliselle yhteisölle ja erityisesti Euroopalle.
<SPEAKER ID="044" NAME="Bastiaan Belder">
IND/DEM-ryhmän puolesta. - (NL) Arvoisa puhemies, mistä aloitetaan, kun Libanonin jatkuvaa poliittista umpikujaa pyritään selvittämään? Vastaus on itse asiassa liiankin helppo sanottavaksi, ja olen varma, että neuvosto ja komissio ovat myös asiasta tietoista. Joka tapauksessa selkeäni vastaukseni on, että on aloitettava Hizbollahin aseista riisumisesta. Erittäin tehokas, vahvasti aseistautunut oikeusviranomaisten virallisten valtuuksien tavoittamattomissa oleva järjestö estää Libanonin valtion laitosten normaalin toiminnan ja on tähän mennessä estänyt kansallisen poliittisen kompromissin.
<P>
Yksinkertaisia vastauksia kansainvälisiin kriiseihin on usein vaikea toteuttaa. Tämä koskee varmasti myös Hizbollahin kiireellistä aseista riisumista, koska uuden sisällissodan mahdollisuus häämöttää. Toisaalta Hizbollahin jatkuva sotilaallinen asema takaa, että maan sisäisissä asioissa sen kahden tärkeän rahoittajan, Syyrian ja Iranin islamilaisen tasavallan, vaikutusvalta jatkuu. Tämän seuraus on ilmeinen: todellinen uhka väkivaltaisen yhteenoton syttymisestä jälleen naapurivaltio Israelin kanssa. Sen lisäksi yhteys Iranin hallinnon nykyiseen kovan linjan ydinkäyttöpolitiikkaan on ilmeinen.
<P>
Neuvosto ja komissio, millaisen ratkaisun Eurooppa aikoo järjestää tähän Libanonin ongelmaan?
<P>
Arvoisa puhemies, minulla on vielä yksi lyhyt kysymys. Yhdysvaltojen sanomalehdistön tämänpäiväisten uutisten mukaan jäsenvaltio Bulgaria ohjaa huumekaupasta saatuja voittoja Hizbollahille. Haluaisin, että neuvosto kertoo, mikä tilanne on. EU:n jäsenvaltio, joka kerää Hizbollahille rahaa huumekaupasta - tämä vaikuttaa minusta erityisen vakavalta.
<SPEAKER ID="045" NAME="Rodi Kratsa-Tsagaropoulou" AFFILIATION="PPE-DE">
(EL) Arvoisa puhemies, arvoisat komission jäsen ja neuvoston puheenjohtaja, hyvät naiset ja herrat, tämänpäiväinen keskustelu tekee minut hyvin tyytyväiseksi. Kaikista Euroopan unionin elinten yrityksistä ja aloitteista huolimatta katson, että me toimimme aivan kuin olisimme hylänneet kohtaloonsa kansan, joka on joutunut jatkuvien poliittisten kriisien jalkoihin.
<P>
Käsittelemme asiaa kömpelösti. Emme näytä käsittävän, että Libanonin tilanne liittyy Lähi-idän haasteisiin, jotka ovat ensiarvoisen tärkeitä kansainväliselle turvallisuudelle ja rauhalle sekä EU:n strategisille suunnitelmille Välimerellä ja Lähi-idässä.
<P>
Katson, että Euroopan parlamentin pitäisi ymmärtää selvästi, että meidän on EU:ssa pitäydyttävä sitoumuksissa, jotka on tehty kumppanuudessamme Libanonin kanssa. Tämän mukaan meidän pitää tukea laillisesti valittua hallitusta, joka muodostettiin edellisten vaalien jälkeen perustuslaillisten vaatimusten mukaisesti ja joka on tällä hetkellä hyökkäysten ja uhkausten kohteena.
<P>
Meidän on osoitettava tukemme teoilla. Kuten Pasqualina Napoletano sanoi, me emme anna tarpeeksi rahoitusta, koska me pyrimme tulokseen, jossa kriisi ratkaistaan ja turvattomuus päättyy. Tällainen tulos edellyttää, että laitokset toimivat. Parlamentin on toimittava demokraattisen vuoropuhelun ja valtion hallinnan foorumina, ja sen on oltava monimuotoinen, mikä on välttämätöntä Libanonin identiteetille.
<P>
Tämä parlamentti on vielä suljettu, ei ainoastaan tasavallan presidentin vaalien, vaan kaikkien syiden vuoksi. Jos kriisiin löydetään joku ratkaisu, tasavallan presidentti on valittava heti, ja uusi hallitus on muodostettava perustuslain mukaisesti. Toistensa kanssa kilpailevien alueellisten voimien ei pidä antaa määrätä asioista, mistä juuri näyttää tällä hetkellä olevan kyse presidentinvaaleissa. Meidän on myös annettava tukemme libanonilaisille, jotka pyrkivät saamaan selville poliittisten murhien taustalla olevan totuuden. Sadat tuhannet henkilöt osoittavat mieltään kaduilla heiluttaen banderolleja, joissa vaaditaan totuuden tuomista julki.
<P>
Meidän on EU:ssa toimittava alueella tehokkaammin ja strategisesti. Meidän on edistettävä vastuuta ja todellisia intressejä. Meidän on myös saatava aikaan mahdollinen ratkaisu ja rauha alueella sekä arabivaltioissa. Asiaan kuuluu yhteisymmärrys sekä kansallinen vuoropuhelu.
<P>
Lopetan puheenvuoron optimistisesti. Uskon, että poliittiset voimat ovat toimineet vastuullisesti: tilanne olisi voinut johtaa sisällissotaan ja vallankaappaukseen, mutta näin ei käynyt. Hyödyntäkäämme siten näitä positiivisia näkökohtia.
<SPEAKER ID="046" NAME="Béatrice Patrie" AFFILIATION="PSE">
(FR) Arvoisa puhemies, hyvät naiset ja herrat, suhteista Mashrek-maihin vastaavan valtuuskunnan puheenjohtajana olen tyytyväinen, että keskustelemme Libanonista tämän iltapäivän aikana.
<P>
Kriisi, jonka tämä valtio on kokenut useiden kuukausien ajan, on syvempi kuin tavallisten presidentinvaalien tai hallituksen muodostamisen haasteet. Tiedämme kaikki, että poliittisen järjestelmän perusta on kyseenalainen, sillä se perustuu hiuksenhienoon tasapainoon eri uskonnollisten ryhmien välillä Libanonin tilkkutäkissä.
<P>
Kyseessä on myös se asema, jonka Libanon toivoo saavansa alueella. Haluaako se olla Yhdysvaltojen ja sen alueella olevien liittolaisten tukija, vai niin sanotun ”shiialaisen puolikuun” kehittynyt etuvartio? En usko, että Libanonin täytyy todella valita Yhdysvaltojen ja Syyrian/Iranin leirin välillä. Ainoa mahdollinen leiri Libanonille on sen oma leiri.
<P>
Euroopan unionin ei pidä puuttua Libanonin sisäisiin asioihin. Euroopan ei tarvitse tukea yhtä liittoumaa toista vastaan. Se, mitä Euroopan unioni voi tehdä, on toimia välittäjänä, auttaa Libanonin puolueita saavuttamaan luottamuksen toisiinsa, mikä on ensiarvoisen tärkeää ennen kuin sopimukseen päästään, sekä myötävaikuttaa ymmärtämistä ja kompromissia koskevan prosessin käynnistämiseen.
<P>
Olemme oikeassa tukiessamme Arabiliiton suunnitelmaa, joka perustuu kolminkertaiseen yksimielisyyteen: yksi presidentti, yksi kansallisen yhtenäisyyden hallitus sekä vaalilain uudistaminen siten, että taataan Libanonin yhteiskunnan kaikkien osallistujien oikeudenmukainen edustus. Se on välttämätön edellytys politiikan sekulaaristamiselle, josta määrätään Taifin sopimuksissa ja jonka libanonilaisten yhä suurempi enemmistö haluaa toteutettavan.
<P>
Meidän on tuettava kaikkia aloitteita tämän aikaansaamiseksi. Tältä osin Libanonin parlamentin puhemiehen Nabih Berrin ehdotus kansallisen vuoropuhelun avaamiseksi uudelleen on myönteinen. Kuten olemme tehneet jo monien vuosien ajan, meidän on jatkettava tukeamme Libanonille, joka haluaa olla suvereeni, yhdistynyt ja viimeinkin rauhassa.
<SPEAKER ID="047" NAME="Carlos Carnero González" AFFILIATION="PSE">
(ES) Arvoisa puhemies, olen saanut sen vaikutelman, että yksi harvoista tilaisuuksista, jolloin vuonna 2005 valitut Libanonin parlamentin jäsenet ovat voineet toimia vapaasti, oli äskettäin järjestetty Euro-Välimeri-alueen parlamentaarinen edustajakokous Ateenassa, koska Libanonin parlamentin jäsenenä oleminen on erittäin vaarallista, mistä on osoituksena useat traagiset tapahtumat.
<P>
Arvelen, että on tahoja, jotka haluavat meidän uskovan, että Libanonin kysymykseen ei ole mitään ratkaisua ja että tämän takia Libanon ei ole toimintakelpoinen itsenäisenä, suvereenina ja demokraattisena valtiona. Meidän on taisteltava tätä vastaan tukemalla Libanonin asianmukaisia elimiä, Arabiliiton suunnitelmaa ja kehottamalla poistamaan kaikki kyseisen valtion rauhalle ja yhteisymmärrykselle asetetut esteet.
<P>
Eurooppa ei ole pessyt käsiään Libanonista. Haluaisin muistuttaa kaikille läsnä oleville henkilöille EU:n aseellisesta osallistumisesta Yhdistyneiden Kansakuntien Libanonin operaatio 2:een, missä on kyse huomattavasta osallistumisesta ja missä on sattunut monia onnettomuuksia ja kuolemantapauksia, mistä neuvosto muistutti meitä.
<P>
Poliittinen läsnäolomme on samansuuruinen kuin tämä sotilaallinen läsnäolo. Meillä on rajoituksia, mutta kapasiteettiamme koskevien rajoitusten puitteissa meidän täytyy pyytää alueen ulkopuolisia valtoja sekä libanonilaisia pääsemään sopimukseen, sillä ilman niitä on mahdotonta saada aikaan sosioekonomista kehitystä Lähi-idän ihmisten tai rauhan hyväksi.
<SPEAKER ID="048" NAME="Eija-Riitta Korhola" AFFILIATION="PPE-DE">
(EN) Arvoisa puhemies, äskettäin pidetyssä Arabiliiton huippukokouksessa oli kyse enemmän saippuaoopperasta kuin sisällöstä. Siellä ei pystytty ratkaisemaan tärkeitä kysymyksiä keskeisten vaikuttajien poissaolon vuoksi.
<P>
Libanonin poliittinen kriisi ja yhä huonontuva turvallisuustilanne merkitsevät, että EU:n on parannettava poliittista vuoropuhelua ja annettava tukea laillisuusperiaatteeseen ja demokratiaan palaamiseksi. Mitään edistystä ei ole tapahtunut huolimatta siitä, että EU:n ja Libanonin välisessä toimintaohjelmassa on määritelty painopistealueena Libanonin ihmisoikeuksia ja perusoikeuksia koskevien kansainvälisten sitoumusten todellinen toteuttaminen. Valtion laitokset, jotka eivät toimi, sekä talouden huonontuminen ovat aiheuttaneet yhteiskunnallista levottomuutta ja vastalauseita. Jopa äskettäinen opettajien lakko jää ilman vaikutusta ilman lakkoihin reagoivia valtion laitoksia.
<P>
Nykyinen poliittinen tilanne heikentää Euroopan naapuruuspolitiikan (ENP:n) uudistamista koskevaa asialistaa, mutta ENP voi olla muutoksen käynnistäjä poliittisissa keskusteluissa, kun sen perusteella siirrytään valtaa koskevista kysymyksistä asiakeskeisiin keskusteluihin. ENP:n kumppanuudella palkitaan edistyminen. Libanon ei ole ENP:n paras oppilas taitojen saamisessa ja yhteistyössä, mutta me emme voi sallia kumppanuuden hyväksymistä siten, että kyseessä olisi strateginen valinta.
<SPEAKER ID="049" NAME="Miroslav Mikolášik" AFFILIATION="PPE-DE">
(SK) Euromedin / Barcelonan prosessin valtuuskunnan jäsenenä seuraan Libanonin tilannetta, ja minun on ikäväkseni sanottava, että vaikka Libanonilla on enemmistöparlamentti, legitiimi enemmistö, niin tätä enemmistöä uhataan, ja parlamentti ei kokoonnu ollenkaan.
<P>
Tunnetun ja kunnioitetun Rafik Haririn murhasta lähtien ei ole vielä järjestetty presidentinvaaleja ja koko valtio ei ole pystynyt saamaan aikaan poliittista ratkaisua hankalaan tilanteeseen. Libanonin parlamentin jäsenet, jotka tapasin äskettäin edellisessä Euromedin kokouksessa Ateenassa ja täällä Brysselissä, kertoivat, kuinka huonot olot heillä on. Libanonissa katsotaan, että Syyrialla on käytännössä poliittinen valta erityisesti eteläisessä Libanonissa, jossa Hizbollah saattaa alueen uhanalaiseksi päivittäin laukaisemalla raketteja Israelin pohjoisosaan. Iran tukee tilannetta, ja en usko, että tämä leiri haluaa hyväksyä demokraattiset muutokset.
<P>
Haluaisin vedota kollegoihini ja kaikkiin neuvostossa ja tässä parlamentissa läsnä oleviin henkilöihin toimien toteuttamiseksi ja välittömän avun antamiseksi Libanoniin.
<SPEAKER ID="050" NAME="John Purvis" AFFILIATION="PPE-DE">
(EN) Arvoisa puheenjohtaja, myös minä olen Mashrek-maista vastaavan valtuuskunnan jäsen, ja Libanon on todella järkyttävässä tilanteessa.
<P>
Mutta minun täytyy sanoa neuvostolle ja komissiolle, että kuunneltuanne teitä tänä iltapäivänä olen pettynyt esityksienne voimattomuuden vuoksi. Te siirrätte vastuunne yhtä voimattomalle Arabiliitolle.
<P>
Vaikuttaa siltä, että emme edisty laisinkaan, ja uskon, että Euroopalla voisi olla paljon merkittävämpi tehtävä Libanonissa ja koko Lähi-idän asioissa. Eurooppa istuu kahdella tuolilla, mutta ei voi valita niiden välillä. Pyydän neuvostoa ja komissiota, että otamme paljon painokkaammin kantaa koko Lähi-idän kysymykseen Euroopan näkökulmasta, emmekä vaan pidättäydy hurskaissa latteuksissa.
<SPEAKER ID="051" NAME="Bogusław Sonik" AFFILIATION="PPE-DE">
(PL) Arvoisa puhemies, minä olen samaa mieltä niiden henkilöiden kanssa, jotka esittävät, että Euroopan pitäisi saada aikaan aloite nyt, sekä sen kanssa, että meidän pitäisi antaa Libanonin keskeisille vaikuttajille ennen valtuuskunnan puheenjohtajan Béatrice Patrien ehdotuksen esittämistä mahdollisuus esittää näkökantansa meidän parlamentissamme ja kertoa, mikä todella estää heidän parlamenttinsa koolle kutsumisen sekä presidentin valintaa koskevan prosessin aloittamisen. Uskon, että tarvitaan myös selkeä Syyriaa koskeva politiikka. Avain Libanonin politiikkaan on Damaskoksessa. Me emme voi erottaa Syyriaa koskevaa politiikkaamme Libanonin politiikastamme.
<P>
Jos tällä hetkellä Israelin ja Syyrian välisten neuvottelujen osalta on puhe siitä, että Israel jättää Golanin kukkulat, on vastattava yhteen ehtoon, eli siihen, että Libanonilla on oikeus olla demokraattinen valtio, ja Syyrian on hyväksyttävä se.
<SPEAKER ID="052" NAME="Janez Lenarčič">
neuvoston puheenjohtaja. - (SL) Hyvät naiset ja herrat, olen kuunnellut hyvin tarkasti parlamentin jäsenten näkökantoja tämänpäiväisessä keskustelussa ja haluaisin ensiksi sanoa, että sekä parlamentissa että neuvostossa on huomattavan laaja yksimielisyys siitä, että on korkea aika selvittää Libanonin lukkiutunut tilanne.
<P>
Neuvosto on ponnistellut asiassa monin tavoin. Jotkut teistä, kuten parlamentin jäsenet Rodi Kratsa-Tsagaropoulou ja Pasqualina Napoletano korostivat, että rahan ja rahoitusvälineiden lähettäminen Libanoniin ei riitä ja että ainoastaan se, että presidentti valitaan, ei riitä.
<P>
Tämä on totta. Kuitenkin Libanonissa ja Libanoniin liittyen Euroopan unioni toteuttaa paljon enemmän toimia. Haluaisin esittää kiitollisuuteni Carlos Carnero Gonzálezille, joka itseni tavoin korosti avauksessaan Euroopan unionin huomattavaa sitoumusta turvallisuuden alalla sen sotilasjoukkojen kautta sekä sitä, että sen sitoumus on jo vaatinut ihmishenkiä. Tämä ei ole tarpeeksi. Eurooppa-neuvoston puheenjohtaja on samaa mieltä siitä, että Euroopan unionilla on oltava poliittinen tehtävä.
<P>
Tässä vaiheessa emme saa unohtaa, että Arabiliiton aloite, jota Euroopan unioni tukee, on käsiteltävänä ja että sen pääsihteerin Moussan jatkuvia ponnisteluja on tuettava. Euroopan unioni tukee niitä nyt ja edelleen.
<P>
Me mukautamme toimintaamme Libanonissa siellä sattuvien tapahtumien mukaisesti. Olen jo maininnut, että presidentinvaalit eivät yksistään auta ratkaisemaan kaikkia vaikeuksia. On muodostettava myös uusi hallitus, vaaliuudistus on tarpeellinen, ja me jatkamme ponnisteluja kaiken tämän puolesta.
<P>
Tosiasia on, että poliittisen kriisin ratkaiseminen voisi vaikuttaa myös valtion taloudelliseen tilanteeseen. Neuvosto ja Euroopan unioni sitoutuvat näiden toimien toteutuksessa avun tarjoamiseen Libanonille.
<P>
Tällä valtiolla on valtava potentiaali, ja me toivomme siksi auttavamme sitä ja annamme määrätietoisesti kaikkea apua, joka on mahdollisuuksiemme rajoissa, jotta Libanonissa saadaan aikaan poliittinen vakaus ja täysi taloudellinen vauraus mahdollisimman pian.
<SPEAKER ID="054" NAME="Olli Rehn">
komission jäsen. - (EN) Arvoisa puhemies, haluaisin kiittää parlamentin jäseniä erittäin tärkeästä ja vastuullisesta keskustelusta. Esitän siinä esiin tulleet asiat kollegalleni Benita Ferrero-Waldnerille.
<P>
Minusta vaikuttaa sille, että me, eli parlamentti, neuvosto ja komissio, olemme samaa mieltä siitä, että jatkamme pitkäaikaisen kumppanimme Libanonin tukemista tässä erittäin kriittisessä vaiheessa. Kun otetaan huomioon Libanonin nykyisin kohtaamien haasteiden monimutkaisuus, on tosiaan tarpeen, että me Euroopan toimieliminä koordinoimme toimiamme mahdollisimman paljon sekä hyödynnämme täysimääräisesti voimavarojamme. Euroopan parlamentti on jo osallistunut arvokkaalla tavalla aikaisemmin yhteistyöhömme Libanonin kanssa. Hyvä esimerkki on Euroopan vaalitarkkailuryhmien lähettäminen vuoden 2005 parlamenttivaaleihin.
<P>
Yksi edessä olevista keskeisistä tehtävistä on auttaa Libanonin demokratiaa kehittymään vahvemmaksi vastatakseen nykyisen kriisin kaltaisiin haasteisiin. Vaaliuudistus on keskeinen tekijä kaikissa aloitteissa, joiden oletetaan vaikuttavan pysyvästi Libanonin poliittiseen järjestelmään. Tässä yhteydessä Euroopan parlamentti voi, ja olen varma, että se aikoo, erityisen asiantuntemuksensa sekä tietopohjansa vuoksi olla asiassa keskeisessä asemassa.
<P>
On myös totta, että alueen konfliktit liittyvät toisiinsa, mitä useat puhujat korostivat. Kuten tiedätte, Libanon ja Israel eivät ole koskaan tehneet rauhansopimusta. Libanonissa on 400 000 palestiinalaispakolaista osittain siksi, että Israel ja palestiinalaiset eivät ole vielä saaneet aikaan rauhansopimusta. Yksi Hizbollahin olemassaolon syistä on se, että Israel miehittää edelleen Shebaan maatiloja. Siksi Euroopan unionin näkökulmasta jatkuva ja pysyvä ratkaisu voidaan saavuttaa ainoastaan rauhanprosessia koskevalla kattavalla lähestymistavalla. Rauhanprosessin yhden osan ratkaiseminen auttaa muilla aloilla, mutta mikään osa ei ole turvassa, jos muilla aloilla ei edistytä. Israelin ja Syyrian pääseminen sopimukseen voisi edesauttaa Libanonin kiristyneen tilanteen helpottumista, ja me annamme siten täyden tukemme tämänhetkiselle poliittiselle prosessille. Me toivomme, että edistystä voidaan ulottaa aikanaan myös muille aloille.
<SPEAKER ID="055" NAME="Puhemies">
(FR) Keskustelu on päättynyt.
<P>
Äänestys toimitetaan seuraavalla istuntojaksolla Strasbourgissa
