<CHAPTER ID="012-01">
1. Gilad Shalitin tapaus
<SPEAKER ID="170" NAME="Puhemies">
(DE) Esityslistalla on seuraavana keskustelu ihmisoikeuksien sekä demokratian ja oikeusvaltion periaatteiden loukkauksia koskevista tapauksista (työjärjestyksen 122 artikla), aluksi Gilad Shalitin tapauksesta (neljä päätöslauselmaesitystä).
<SPEAKER ID="171" NAME="Bastiaan Belder  " AFFILIATION="IND/DEM">
laatija. - (NL) Arvoisa puhemies, noin kello kahdeksan tänä aamuna täällä parlamentissa vierailin Gilad Shalitille omistetuilla verkkosivuilla ja silmääni pisti heti tuskallinen yksityiskohta: sieppauksen uhriksi joutuneelta Shalitilta on jo 1355 päivän, 3 tunnin, 12 minuutin ja 37 sekunnin ajan evätty mahdollisuus pitää minkäänlaista yhteyttä isäänsä, äitiinsä, veljeensä ja sisareensa. Samalta verkkosivulta löysin kuitenkin myös katkelman Jeremian kirjasta: "Sinulla on tulevaisuuden toivo: lapsesi palaavat asuinsijoilleen, sanoo Herra." Noam Shalit, joka on keskuudessamme tänään, panee toivonsa ja luottamuksensa teihin sekä Israelin Jumalaan saadakseen rakkaan poikansa vapautetuksi.
<P>
Arvoisa puhemies, hyvät kollegat, tänään keskustelemme Gilad Shalitin tapauksesta. Eilen iltapäivällä Israelin valtuuskunnan kanssa järjestetyssä tapaamisessa vakuutin Noam Shalitille, että hänen asiansa - Gilad Shalitin vapauttaminen - on myös meidän asiamme. Osoittakaamme tällä keskustelulla ja tällä päätöslauselmalla sitoutumisemme, joka tietenkin vaatii unionin ulkoasioiden ja turvallisuuspolitiikan korkealta edustajalta jatkotoimia. Eilen aamulla puhuin tästä henkilökohtaisesti Catherine Ashtonin kanssa. Shalitin tapaus on meidän asiamme, Euroopan asia.
<P>
Hyvät kollegat, pysykäämme uskollisina tälle asialle myös tulevalla kaudella. Luotan teihin. Toivokaamme, että Eurooppa saa aikaan tuloksia Lähi-idässä. Tänään odotamme yhdessä Noam Shalitin ja hänen perheensä kanssa rabbien rukousten toteutumista, niin kuin psalmissa 126:1 sanotaan: "Kun Herra käänsi Siionin kohtalon, se oli meille kuin unta."
<SPEAKER ID="172" NAME="Frédérique Ries" LANGUAGE="FR">
Arvoisa puhemies, arvoisa komission jäsen, Gilad Shalit oli 19-vuotias, kun hänet siepattiin Hamasin hyökkäyksessä lähellä Gazaa. Ei Gazassa, vaan Israelissa, kibbutsilla, jonne hänen yksikkönsä oli määrätty asemiin.
<P>
Jo lähes neljän vuoden ajan tämä nuori mies on elänyt kellarissa. Hänellä ei ole oikeutta ottaa vastaan vieraita, ei lääkäriä, ei lakimiestä, ei postia, ei oikeudenkäyntiä, ei Geneven yleissopimusta. Hänestä puhutaan sotilaana, mitä hän ei itse asiassa ole, vaan hän oli suorittamassa asepalvelustaan, niin kuin kaikki nuoret hänen kotimaassaan.
<P>
Hän on varsin ujo nuori mies - niin kuin muuten hänen isänsäkin, jonka olemme tavanneet useaan otteeseen ja jonka saamme taas tänään toivottaa tervetulleeksi istuntoomme. Hän rakasti matematiikkaa ja jalkapalloa ja hän olisi palannut siviiliin, ellei olisi päätynyt elämään neljää vuotta sellaisessa loukossa eristettynä muusta maailmasta ja perheestään.
<P>
Arvoisa komission jäsen, tänään en halua puhua teille politiikasta; en halua puhua teille Lähi-idästä, konflikteista, neuvotteluista tai vankien vaihdosta. Parlamenttimme on tänään yksimielinen vaatiessaan teitä auttamaan tätä nuorta miestä - nuorta israelilaista, nuorta ranskalaista, nuorta eurooppalaista - palaamaan kotiin.
<P>
Siksi minä ja muut tämän päätöslauselman laatijat, jotka edustavat kuutta poliittista ryhmää, Sari Essayah, Daniel CohnBendit, Richard Howitt, Charles Tannock sekä äsken puhunut Bastiaan Belder, kirjoitamme tänään Catherine Ashtonille.
<P>
Me vetoamme voimakkaasti Catherine Ashtoniin, joka matkustaa Israeliin ja Gazaan ensi keskiviikkona, jotta hän panisi peliin kaiken vaikutusvaltansa ja vaatisi Gilad Shalitin vapauttamista. Vaikutusvallan hänelle takaa parlamentin antama valtuutus, joka tämänpäiväiseen päätöslauselmaamme sisältyy. Hänen takanaan on niiden 500 miljoonan eurooppalaisen vaikutusvalta, joita me täällä edustamme.
<P>
(Suosionosoituksia)
<SPEAKER ID="173" NAME="Proinsias De Rossa">
laatija. - (EN) Arvoisa puhemies, olen tyytyväinen tähän puoluerajat ylittävään päätöslauselmaan, jossa vaaditaan Hamasin sotilaallisen siiven vuodesta 2006 lähtien vankinaan pitämän israelilaisen sotilaan Gilad Shalitin vapauttamista. Olen samaa mieltä Shalitin isän kanssa, joka halusi, että hänen poikansa tapausta käsitellään humanitaarisena kysymyksenä eikä hänestä tehdä poliittista pelinappulaa. Poliittisen keskustelun tuoksinassa emme missään vaiheessa saa unohtaa niiden sekä israelilaisten että palestiinalaisten perheiden kärsimystä, jotka ovat menettäneet rakkaitaan tässä konfliktissa.
<P>
Kaikkien osapuolten on noudatettava Geneven yleissopimuksia. On täysin tuomittavaa, että Gilad Shalitilta on evätty hänelle sotavankina kuuluvat oikeudet, joihin hänellä Goldstonen raportin mukaan olisi ehdoton oikeus. Hänen perheensä ei ole saanut mitään tietoja hänen fyysisestä tai henkisestä terveydentilastaan.
<P>
Samaan aikaan Israelin vankiloissa on 7 200 palestiinalaisvankia, joiden pitäminen vangittuna ei myöskään täytä Geneven yleissopimusten ehtoja; heistä 1 500 on vangittuna määräämättömäksi ajaksi ja 13 on jo kärsinyt 25 vuoden rangaistuksen. Alaikäisiä vankeja on 44, ja 23 Palestiinan lakia säätävän neuvoston (PLC) jäsentä on vangittu kostoksi Gilad Shalitin sieppauksesta. Goldstonen raportti on tältäkin osin yksiselitteinen: PLC:n jäsenten vangitsemiset ovat kansainvälisen oikeuden vastaisia.
<P>
Otan nämä kysymykset esiin tänä viikonloppuna Euro-Välimeri-alueen parlamentaarisessa edustajakokouksessa Jordaniassa. Kehotan Catherine Ashtonia painostamaan tulevalla vierailullaan alueelle Israelin ja Palestiinan ja myös Gazan viranomaisia Gilad Shalitin sekä alaikäisten palestiinalaisten ja PLC:n jäsenten vapauttamiseksi sekä varmistamaan, että he pääsevät mahdollisimman pian ja turvallisesti palaamaan perheidensä luo.
<SPEAKER ID="174" NAME="Charles Tannock">
laatija. - (EN) Arvoisa puhemies, kersantti Gilad Shalit on nyt ollut Hamasin Jihad-fanaatikkojen vankina yli kolme vuotta. Hamas väittää olevansa laillinen toimija, joka noudattaa Geneven yleissopimuksia, mikä tarkoittaa, että Shalit olisi sotavanki, mutta Israel pitää häntä sieppauksen uhrina. Riippumatta siitä, mikä hänen juridinen asemansa on kansainvälisen oikeuden mukaan, häntä on pidetty julmasti erityksessä Gazassa, häneltä on kielletty kaikki yhteydet ulkomaailmaan eivätkä edes Punaisen Ristin työntekijät ole päässeet vierailemaan hänen luonaan, niin kuin Geneven yleissopimukset edellyttäisivät. Hänen perheensä ei ole saanut mitään tietoja hänen kunnostaan, paitsi yhden videon ja Hamasin antamia satunnaisia merkkejä siitä, että hän on edelleen elossa ja kunnossa.
<P>
Jos Hamas haluaa, että kansainvälinen yhteisö voisi ottaa sen vakavasti, sen täytyy viimeistään nyt osoittaa kiistattomasti, että Shalitin vankeusolot ovat kansainvälisen humanitaarisen oikeuden mukaiset.
<P>
Me kuitenkin vaadimme enemmän. Me vaadimme hänen välitöntä ja ehdotonta vapauttamistaan. En yritä lainkaan salata sitä, että vastustan neuvottelemista Israelin tuhoamista tavoitteenaan pitävän järjestön, Hamasin terroristien kanssa. Mutta jos aiomme joskus olla tekemisissä Hamasin kanssa, se voi tapahtua vasta sitten, kun Gilad Shalit on vapautettu surkeasta vankeudestaan.
<SPEAKER ID="175" NAME="Sari Essayah">
laatija. - (EN) Arvoisa puhemies, yleensä, kun tämä parlamentti antaa päätöslauselman, joka on edes jotenkin yhteydessä Lähi-idän tilanteeseen, yhteisymmärrystä on vaikea löytää. Niin ei ole tällä kertaa, ja siitä on kiittäminen kollegojani, jotka tekivät sen mahdolliseksi.
<P>
Gilad Shalitin tilanne on humanitaarinen kysymys, ja yhteisessä päätöslauselmassamme korostetaan, että sen jälkeen, kun Shalit otettiin vangiksi lähes neljä vuotta sitten, häntä on pidetty tuntemattomassa paikassa Gazassa, jossa hänellä ei ole minkään humanitaaristen normien, myöskään kolmannen Geneven yleissopimuksen, mukaisia perusoikeuksia. Nimenomaan näiden humanitaaristen syiden vuoksi vaadimme Gilad Shalitin välitöntä vapauttamista. Sillä välin vähimmäisvaatimuksena on, että Punaisen Ristin ja Shalitin vanhempien sallitaan olla yhteydessä häneen.
<P>
Ihmisyksilön arvoa ei voi mitata. Jokainen yksilö on mittaamattoman arvokas. Gilad Shalitista ei saa tulla terroristijärjestö Hamasin pelinappulaa, vaan hänet on vapautettava välittömästi. Tämä on se viesti, jonka haluaisimme korkean edustajan Catherine Ashtonin vievän Gazaan tulossa olevalla vierailullaan.
<SPEAKER ID="176" NAME="Takis Hadjigeorgiou">
laatija. - (EL) Arvoisa puhemies, eilen minä ja muutamat muut jäsenet osallistuimme tapaamiseen, jossa oli paikalla myös Shalitin isä, ja voin kertoa, että on mahdotonta olla liikuttumatta tuon perheen tragediasta. Siksi meidän kantamme on se, että Israelin maaperällä 24. kesäkuuta 2006 pidätetty Israelin asevoimien jäsen Gilad Shalit täyttää kriteerit, joiden perusteella hänen voidaan katsoa olevan kolmannen Geneven yleissopimuksen mukaisesti sotavanki.
<P>
Sotavankina hänellä tulisi olla oikeus humanitaariseen kohteluun ja viestintäyhteyksiin. Kansainvälisen Punaisen Ristin tulisi saada vierailla hänen luonaan ja hänen perheellään tulisi olla oikeus saada tietoa hänen tilanteestaan sekä tietenkin vierailla hänen luonaan. Samalla ilmaisemme uskovamme ja toivovamme, että kyseinen henkilö vapautetaan.
<P>
En halua mitenkään vähätellä äsken sanottua, mutta olen sitä mieltä, että kantamme, jonka mukaan tämä tapaus voidaan erottaa lukuisten palestiinalaisvankien tilanteesta, on poliittisesti järjetön. Heidän vankilassaolonsa on myös humanitaarinen kysymys. Mielestäni annamme perheelle vääriä toiveita, jos kuvittelemme voivamme saavuttaa jotakin keskittymällä pelkästään tämän yksittäisen henkilön vapauttamiseen, vaikka, toistan vielä, vaatimuksenamme on, että hänet vapautetaan.
<P>
Eikö se, että kymmeniä 16-vuotiaita palestiinalaislapsia on vankilassa, ole humanitaarinen kysymys? Miten nämä kaksi kysymystä voidaan erottaa toisistaan? Joku mainitsi aiemmin, että Shalit elää surkeassa loukossa, ja niin hän elääkin, mutta emme voi olla mainitsematta, että Gaza itsessään on yksi surkea loukko. Puolitoista miljoonaa palestiinalaista elää siellä surkeissa oloissa. Israelin vankiloissa on 7 200 palestiinalaista, heidän joukossaan 270 16-18-vuotiasta lasta ja 44 alle 16-vuotiasta lasta. Vuoden 1967 jälkeen on pidätetty ja vangittu yhteensä 750 000 palestiinalaista.
<P>
Vaadimme siis Shalitin vapauttamista, mutta ajatus, että se voitaisiin saavuttaa erottamalla tapaus Palestiinan kokonaistilanteesta, ei ole poliittisesti järkevä.
<P>
Lopuksi haluan vielä lisätä, että ainoa alue maailmassa, jossa on vankiministeri, on Palestiina. Haluan vielä kerran ilmaista myötätuntomme Shalitin perhettä kohtaan, ja uskon, että ongelma saadaan pian ratkaistua.
<SPEAKER ID="177" NAME="Nicole Kiil-Nielsen" LANGUAGE="FR">
Arvoisa puhemies, korpraali Gilad Shalitin tapausta käsittelevä päätöslauselma, jota tarkastelemme tänään, täydentää niitä monia päätöslauselmia, joita Euroopan parlamentti on aiemmin antanut Lähi-idän ihmisoikeustilanteesta.
<P>
Korpraali Gilad Shalit, jota on pidetty panttivankina 1 355 vuorokautta, on vapautettava mahdollisimman pian. Me vaadimme ja toivomme vilpittömästi, että hänet vapautetaan. Nuori ranskalais-palestiinalainen Salah Hamouri, joka on ollut Israelin viranomaisten vangitsemana 13. maaliskuuta 2005 lähtien, on vapautettava. Israelissa kansainvälisen oikeuden säännösten ja lasten oikeuksia koskevien yleissopimusten vastaisesti vangittuna olevat lapset on vapautettava. Miehitystä vastustavan väkivallattoman vastarintaliikkeen aktivistit, kuten Abdallah Abu Rahmah Bil'inistä, on vapautettava. Vaaleilla valitut edustajat, Palestiinan lakia säätävän neuvoston jäsenet, heidän joukossaan Marwan Barghouti, on vapautettava.
<P>
Euroopan unionin on aika vaatia tiukasti, että Lähi-idässä aletaan kunnioittaa ihmisoikeuksia ja kansainvälistä oikeutta. Ratkaisu ei ole sorrolla ja väkivallalla pönkitetyssä ylemmyydessä, jollaisesta yksi esimerkki oli Hamas-johtajan murha Dubaissa, jonka me tuomitsemme jo senkin vuoksi, että se vaikeuttaa Gilad Shalitin vapauttamista entisestään.
<SPEAKER ID="178" NAME="Elena Băsescu" LANGUAGE="RO">
Tämä on toinen kerta kahden viikon sisällä, kun puhun Gilad Shalitin tapauksesta täysistunnossa, ja olen tyytyväinen siitä, että kollegojeni yhteiset ponnistelut ovat johtaneet tämän päätöslauselman syntymiseen. Gilad Shalitin tapaus osoittaa, että Euroopan unioni kantaa erityistä huolta Gazan ihmisoikeustilanteesta. Shalitin oikeuksia, jotka on määritelty Geneven yleissopimuksessa, ei pidä käyttää pelinappulana Israelin ja Palestiinan välisessä konfliktissa. Gilad Shalitin isä Noam on toistuvasti vahvistanut, ettei hänellä tai hänen perheellään ole mitään tekemistä politiikan kanssa. He eivät ole päätyneet tähän tilanteeseen omasta halustaan. Meidän eurooppalaisten kannalta ihanteellinen tilanne olisi se, että kaksi valtiota voisi elää rauhallista rinnakkaiseloa.
<P>
Neuvottelut Shalitin vapauttamiseksi ovat olleet käynnissä vuodesta 2006 lähtien eri välittäjien kautta, ja niissä on tullut esiin eräs varsin kiistanalainenkin ehdotus, jonka mukaan hänet luovutettaisiin vastineeksi 1 000 palestiinalaisvangin vapauttamisesta. Gilad Shalit ja hänen perheensä tarvitsevat apuamme.
<P>
Paljon kiitoksia.
<SPEAKER ID="179" NAME="Olga Sehnalová" LANGUAGE="CS">
Gilad Shalitin tapauksesta on tullut Lähi-idässä vallitsevan loputtoman epätoivon ja turhautumisen symboli. Se koskee sekä siellä asuvia että alueella toimivaa kansainvälistä yhteisöä. Gilad Shalit on panttivanki, jonka tunnemme nimeltä, jonka vaiherikasta kohtaloa seuraamme myötätuntoisina ja huolestuneina. Lähi-idän asukkaat ovat nimettömiä panttivankeja tässä loputtomassa konfliktissa. Silmä silmästä, hammas hampaasta. Vai onko Shalitille ja kaikille muille uhreille muuta toivoa?
<P>
Kaikilla kansainvälisen oikeuden normeilla ei pystytä korvaamaan sitä, mitä tämän konfliktin yhteydessä on nähtävissä niin epätoivoisen vähän - inhimillisyyttä. Sitä, että yritettäisiin hylätä geopoliittinen näkemys maailmasta, jossa ihmisillä ja heidän kohtaloillaan leikitään kuin pelikorteilla. Että yritettäisiin asettua uhrien perheiden ja kaikkien syyttömien vankien ja hätää kärsivien ihmisten asemaan.
<P>
Mikä sitten estää Gilad Shalitin vapauttamisen ja kaikkien niiden, joiden syyllisyyttä ei ole koskaan kiistattomasti todettu tuomioistuimissa? Entä mikä estää rohkaisemasta niitä, jotka haluavat vain elää rauhassa? Avain rauhaan on luottamus, kyky tehdä kompromisseja sekä rohkeus puolustaa rauhaa leppymättömien vastustajien edessä. Haluaisin pyytää teitä ottamaan ensimmäisen askeleen.
<SPEAKER ID="180" NAME="Margrete Auken" LANGUAGE="DA">
Arvoisa puhemies, tämänpäiväisen keskustelumme tarkoitus kaikessa vilpittömyydessään on antaa nimi ja kasvot inhimilliselle kärsimykselle ja saada meidät tuntemaan myötätuntoa ja empatiaa. Tässä suhteessa on todellakin hyvä, että olemme valinneet juuri Gilad Shalitin tämän päivän keskustelun aiheeksi. Se saa meidät tuntemaan myötätuntoa muita ihmisiä kohtaan, niin että pystymme samastumaan heidän ja heidän perheidensä kärsimykseen. Myös tuhansia palestiinalaisia on vangittuna täysin sietämättömissä olosuhteissa, mikä on kansainvälisten sääntöjen vastaista joka suhteessa, ja heille se on aivan yhtä vaikea tilanne kuin Gilad Shalitille ja hänen perheelleen. Meidän on tehtävä kaikkemme, jotta tämä ongelma otetaan vakavasti, ja minusta tuntuu, että parlamentti on myös valmis siihen. Tässä ei ole kyse vain yhdestä vangista, vaan tuhansista vangeista, jotka ovat tämän mittavan konfliktin uhreja.
<P>
Lisäisin vielä yhden asian: on tärkeää, että kohtaamme rehellisesti kärsimyksen syyt ja ymmärrämme sen, että näillä ihmisillä ei ole tulevaisuutta, ellemme tee jotain paitsi Gazan piirityksen myös koko Palestiinan miehityksen suhteen, ja ellemme saa aikaan kahden valtion ratkaisua, jota uskoakseni kaikki meistä vaativat ja haluavat. Minusta se on todella rakentava tapa ryhtyä etsimään yhteistä ratkaisua, ja toivon, että arvoisa korkea edustaja Ashton onnistuu saamaan EU:lle sellaisen roolin, jossa se ei päädy aina vain maksajaksi, vaan saa välillä myös äänensä kuuluville.
<SPEAKER ID="181" NAME="Louis Bontes" AFFILIATION="NI">
- (NL) Arvoisa puhemies, 25. kesäkuuta 2006 Israelin armeijan varusmies, korpraali Gilad Shalit siepattiin terroristien soluttauduttua Israeliin Gazan puolelta. Hän on siitä lähtien ollut Hamasin vankina. Hamas on pitänyt Shalitia täysin eristettynä ulkomaailmasta. Häntä on pidetty täydellisessä pimeydessä eikä edes Punainen Risti ole saanut vierailla hänen luonaan.
<P>
Shalitin tapaus osoittaa jälleen kerran, että Eurooppa ja Israel ovat samalla puolella. Barbaariset islamilaiset voimat käyvät suursotaa läntistä sivilisaatiota vastaan. Israel on tuon sodan eturintamassa. Israelissa ja Euroopassa jokainen ihmishenki on arvokas. Islamilaisille terroristeille ihmishenki ei ole minkään arvoinen, tai pikemminkin yksi ihmishenki vastaa tuhannen ihmisen henkeä, sillä Hamas vaatii vastineeksi Shalitin vapauttamisesta, että Israel vapauttaisi 1 000 vankia, joiden joukossa useita terroristimurhaajia.
<P>
On tärkeää, että saamme Shalitin vapaaksi, mutta ilman että Israelin täytyy vastineeksi vapauttaa terroristeja. Olemmehan nähneet, mihin tämänkaltaiset vaihtokaupat ovat aiemmin johtaneet: terroristien, heidän kannattajiensa ja johtajiensa voitonriemuun, josta seuraa väistämättä lisää terroria. Emme voi antaa kenenkään hyötyä terrorismista, ja olisi vastuutonta rohkaista Israelia vastaamaan panttivankikaappaukseen vaihtokaupalla, koska seuraavalla kerralla Hamasin vangiksi voi joutua joku Pariisista, Amsterdamista tai Brysselistä. Ja millaisessa asemassa me sitten olemme?
<P>
On tehtävä aivan päinvastoin: ei Israelin vaan Hamasin on jouduttava maksamaan siitä, että se on ottanut Gilad Shalitin, eurooppalaisen, panttivangikseen. Hinnan on oltava niin kova, että he vapauttavat hänet omasta tahdostaan. Näin ollen vaadimme täydellisen, myös kauttakulkua koskevan matkustuskiellon määräämistä kaikille Hamasin johtohenkilöille, myös niille, jotka eivät ole muodollisesti Hamasin jäseniä ja EU:n terroristilistalla.
<SPEAKER ID="182" NAME="Tunne Kelam" AFFILIATION="PPE">
- (EN) Arvoisa puhemies, tätä nuorta miestä on pidetty vankeudessa lähes 1 400 vuorokauden ajan täysin piittaamatta mistään kansainvälisistä normeista tai sallimatta edes Punaisen Ristin vierailla hänen luonaan. Minusta tämä tapaus olisi nähtävä ja ratkaistava yksinomaan inhimillisenä tragediana. Minusta on rohkaisevaa nähdä, että asia sai Euroopan parlamentilta laajaa tukea tässä keskustelussa, ja olen myös iloinen siitä, miten lämpimästi kollegani eilen vastaanottivat Shalitin isän.
<P>
Shalitin tapauksesta ei saa tulla poliittista pelinappulaa. Sen sijaan se olisi Hamasin edun mukaista, mikäli se haluaa lailliseksi toimijaksi rauhanprosessiin. Parhaiten Hamas voisi osoittaa uskottavuuttaan vapauttamalla Gilad Shalitin ehdoitta ja pidättäytymällä uusista kidnappauksista.
<SPEAKER ID="183" NAME="Filip Kaczmarek" AFFILIATION="PPE">
(PL) Päätöslauselma, josta tänään keskustelemme, ei ole luonteeltaan poliittinen emmekä pyri ratkaisemaan Lähi-idän konfliktia. Haluamme vain, että viaton poika saa palata isänsä ja perheensä luo. En tiedä, ovatko kollegani kuulleet järjestöstä nimeltä Parents Circle. Se on järjestö, johon kuuluu israelilaisia ja palestiinalaisia perheitä, jotka ovat menettäneet läheisensä konfliktin seurauksena. Keskustelemme tänään tästä yksittäisestä tapauksesta juuri siksi, että emme halua, että Gilad Shalitin isästä tulee yksi niistä, jotka ovat menettäneet kaikkein rakkaimpiaan - omia lapsiaan.
<P>
Vetoamme panttivangin vapauttamisen puolesta, koska emme hyväksy ajatusta, että tarkoitus pyhittää keinot. Oikean asian puolesta taisteleminen ei oikeuta terroritekoja tai tekoja, joita pidetään yleisesti väärinä. Järjestöt, jotka haluavat saada hyväksyntämme ja kunnioituksemme, eivät saa pitää panttivankeja.
<P>
(Suosionosoituksia)
<SPEAKER ID="184" NAME="Cristian Dan Preda" AFFILIATION="PPE">
(RO) Haluan yhtyä samaan vaatimukseen kuin kaikki ne puhujat, jotka ovat sekä eilen että tänään täällä parlamentissa vaatineet Gilad Shalitin vapauttamista. Samalla haluan ilmaista myötätuntoni hänen perheelleen.
<P>
Haluan osoittaa puheeni niille, jotka kenties miettivät: "Miksi Gilad Shalitin tapauksesta pitää laatia päätöslauselma ja miksi juuri nyt?" Muut puhujat ovat muistuttaneet, että nuorta Gilad Shalitia on pidetty pian neljän vuoden ajan panttivankina kehnoissa oloissa ja sotavankien kohtelua koskevassa kolmannessa Geneven yleissopimuksessa tunnustettujen kansainvälisten normien vastaisesti. Niin kuin jokainen meistä voi kuvitella, jokainen lisäpäivä vankeudessa merkitsee hirveää kärsimystä Shalitille ja hänen perheelleen.
<P>
Mainitsisin vielä yhden lisäperusteen tuen antamiselle, nimittäin sen, että Gilad Shalit on Euroopan kansalainen. Hän on eurooppalainen terrorismin uhri, ja tänään, terrorismin uhrien eurooppalaisena muistopäivänä, en voi keksiä symbolisempaa elettä kuin tämä päätöslauselma.
<SPEAKER ID="185" NAME="Ana Gomes" AFFILIATION="S&amp;D">
- (EN) Arvoisa puhemies, ensinnäkin haluan antaa tunnustusta Gilad Shalitin perheen ponnisteluille poikansa vapauttamisen puolesta, jota me vilpittömästi tuemme. Tämä on se viesti, jonka haluamme päätöslauselmallamme antaa. Katsomme, että niin kuin Goldstonen raportissa todetaan, Shalitilla on oikeus sotavangin asemaan, ja niin pitäisi olla myös Israelin pitämillä vangeilla, joista monet ovat alaikäisiä.
<P>
Haluamme, että heidät kaikki vapautetaan. Haluamme, että Gilad Shalit ja kaikki palestiinalaiset nuoret miehet ja naiset vapautetaan. Se on ainoa tapa, jolla voidaan saada aikaan rauha alueella. Kehotamme korkea edustaja Ashtonia tekemään kaikkensa osapuolten painostamiseksi vapauttamaan Gilad Shalit sekä kaikki palestiinalaiset sotavangit ja erityisesti vankeudessa olevat nuoret.
<SPEAKER ID="186" NAME="Ryszard Czarnecki" AFFILIATION="ECR">
(PL) Gilad Shalitin tapauksella on erityinen henkilökohtainen ulottuvuus. Se on erään hyvin nuoren miehen tragedia, samanikäisen kuin oma poikani, ja se on myös hänen perheensä tragedia. Meidän ei kuitenkaan pidä teeskennellä, ettei tapauksella olisi myös laajempia poliittisia ulottuvuuksia. Se saa meidät itse asiassa tiedostamaan, että se mustavalkofilmi, jota myös tässä istuntosalissa usein esitetään ja jossa puhutaan vain palestiinalaisten uhreista, ei aina ole kovin objektiivinen.
<P>
Mielestäni meidän olisi tänään vaadittava selkeästi tämän nuoren miehen vapauttamista, mutta muistettava samalla, että ne, jotka ampuvat ohjuksia Sderotiin, ovat vastuussa siitä, että hän on edelleen vankina.
<SPEAKER ID="187" NAME="Eija-Riitta Korhola" AFFILIATION="PPE">
- (FI) Arvoisa puhemies, kuten tiedämme, tämän päätöslauselman taustalla on poliittisesti hyvin arka asetelma, mutta älköön se estäkö meitä antamasta selkeän humanitaarista päätöslauselmaa, jota ei laimenneta yleisluontoisilla poliittisilla huomautuksilla kokonaistilanteesta.
<P>
Olen tyytyväinen, että tämä päätöslauselma on pysynyt asiassa. Aion äänestää sen puolesta. Se painottaa, että Lähi-idän kriisin kaikkien osapuolten on noudatettava kansainvälistä humanitaarista oikeutta ja ihmisoikeuslainsäädäntöä. Toivon, että se saa tämän talon vankkumattoman tuen.
<P>
(Suosionosoituksia)
<SPEAKER ID="188" NAME="Janez Potočnik">
komission jäsen. - (EN) Arvoisa puhemies, siepatun israelilaissotilaan, Gilad Shalitin, tapaus on Euroopan unionille suuri huolenaihe.
<P>
Entinen kollegani, komission jäsen Ferrero-Waldner vaati täällä parlamentissa Shalitin vapauttamista jo 5. heinäkuuta 2006, alle kaksi viikkoa sieppauksen jälkeen. EU on näiden vuosien aikana useaan otteeseen, muun muassa viimeisimmässä EU:n ja Israelin assosiaationeuvostossa viime kesäkuussa sekä ulkoasiainneuvoston päätelmissä joulukuussa 2009, vaatinut Shalitin sieppaajia vapauttamaan hänet viipymättä. Siksi yhdymme tänään parlamentin esityksiin, joissa vaaditaan hänen vapauttamistaan.
<P>
Meidän kantamme on se, että Shalitin vankeusolot ovat kansainvälisen humanitaarisen oikeuden vastaisia, niin kuin myös monien ihmisoikeusjärjestöjen arvioissa on todettu. Siksi kehotamme hänen sieppaajiaan kunnioittamaan velvoitteitaan ja erityisesti sallimaan Kansainvälisen Punaisen Ristin työntekijöiden vierailla hänen luonaan. Olemme myös tietoisia käynnissä olevista välitysyrityksistä, jotka tähtäävät Gilad Shalitin vapauttamiseen. Annamme tukemme kaikille sensuuntaisille yrityksille ja toivomme, että ne tuottavat tulosta mahdollisimman pian. Välitän henkilökohtaisesti selkeän viestin teiltä kollegalleni Cathy Ashtonille.
<P>
Tietenkin myötätuntomme on Gilad Shalitin perheen puolella. Tiedän, että hänen isänsä on vieraillut parlamentissa tällä viikolla, ja ymmärtääkseni hän on paikalla tälläkin hetkellä.
<P>
(Suosionosoituksia)
<P>
Haluan vakuuttaa hänelle, että olemme ajatuksissamme ja teoissamme hänen tukenaan ja tietenkin myös kaikkien muiden, jotka joutuvat kärsimään tämän pitkittyneen konfliktin seurauksista.
<P>
(Suosionosoituksia)
<SPEAKER ID="189" NAME="Puhemies">
(DE) Keskustelu on päättynyt.
<P>
Äänestys toimitetaan keskustelujen jälkeen.
<P>
Kirjalliset lausumat (työjärjestyksen 149 artikla)
<SPEAKER ID="190" NAME="Indrek Tarand  " AFFILIATION="Verts/ALE">
kirjallinen. - (EN) Haluan ilmaista pahoitteluni Gilad Shalitin vangitsemisen vuoksi. Hänen sieppaustaan tai alueella olevien muiden vankien pitämistä vangittuna ei voida hyväksyä. Tilanne on korjattava mahdollisimman nopeasti. Uskon, että Shalitin vapauttaminen edistäisi Lähi-idän rauhanprosessia yleisemminkin.
<P>
- (FR) Ranska on muuten juuri päättänyt myydä Mistral-luokan sota-aluksen Venäjälle. Uskomme, että se tulee todella katumaan tekoaan.
