<CHAPTER ID="015">
Euroopan verkko- ja tietoturvavirasto (ENISA) (keskustelu) 
<SPEAKER ID="768" NAME="Puhemies">
(ES) Esityslistalla on seuraavana keskustelu Giles Chichesterin ja Angelika Nieblerin Euroopan kansanpuolueen (kristillisdemokraatit) ja Euroopan demokraattien ryhmän puolesta komissiolle laatimasta suullisesta kysymyksestä Euroopan verkko- ja tietoturvavirastosta (ENISA) - B6-0159/2008).
<SPEAKER ID="472" NAME="Angelika Niebler">
esittelijä. - (DE) Arvoisat puhemies ja komission jäsen, hyvät naiset ja herrat, Euroopan verkko- ja tietoturvavirasto, joka tunnetaan lyhenteellä ENISA, perustettiin vuonna 2004. Sen perustehtävänä on parantaa verkko- ja tietoturvaa Euroopan unionissa ja edistää tiiviimpää yhteistyötä jäsenvaltioiden välillä.
<P>
ENISAN toimeksianto on eittämättä monimutkainen. Tietokonevirukset, roskapostit, verkkourkinta ja troijalaiset ovat todellisia uhkia virtuaalisen tiedon maailmassa. Hakkerointi uhkaa yksityisiä ja julkisia verkkoja. Nykyaikaiselle tietoyhteiskunnalle aiheutuvat vahingot ovat valtavia. Turvallisuus on tietokonejärjestelmiemme akilleenkantapää. Tällä alalla olemme haavoittuvaisia ja vaarassa; kun ilmaisen asian tällä tavalla, te ymmärrätte, miten tärkeä tämä virasto meille on.
<P>
Toisaalta tällä virastolla ei ole suurta henkilökuntaa, mutta sen on kuitenkin hoidettava tätä valtavaa tehtävää. Tämä herättää oikeutetun kysymyksen siitä, voiko ENISA todellakin hoitaa tehtävänsä nykyisen toimintatapansa avulla. Olemme varsin usein keskustelleet sekä täällä parlamentissa että muissa elimissä siitä, miten ENISAa voitaisiin kenties kehittää entisestään. Komission viimeisimpänä ehdotuksena oli, että ENISA yhdistettäisiin suunniteltuun Euroopan televiestinnän markkinaviranomaiseen. Parlamentti tai neuvosto eivät tukeneet ehdotusta. Sen sijaan parlamentti ja neuvosto päättivät ennen kesätaukoa, että ENISAn toimivaltuuksia olisi jatkettava kolmeksi vuodeksi.
<P>
Komissiolle esittämämme kysymyksen perimmäisenä tarkoituksena on varmistaa, että tätä keskustelua käydään rakentavasti seuraavan kolmen vuoden ajan. Esittämällä tämän kysymyksen me myös haluamme tarttua härkää sarvista ja haastaa komission ilmoittamaan kantansa kysymyksistä, jotka me katsomme ratkaisevan tärkeiksi. Voiko ENISA hoitaa siltä odotetut tehtävät nykyisessä muodossaan? Harkitseeko komissio ENISAn korvaamista jollakin toisella organisaatiolla? Onko ehdottoman tärkeää, että nämä tehtävät ovat EU:n viraston vastuulla? Mitä yleisiä muutoksia ENISAn rakenteeseen olisi komission mielestä harkittava?
<P>
Odotan kiinnostuneena komission vastausta. Olen kiinnostunut kuulemaan, miten pitkälle käsittelyssä on päästy komission käytävillä. Meitä parlamentissa pyydetään tietenkin myöhemmin esittämään näkemyksemme ENISAn tulevasta muodosta.
<SPEAKER ID="474" NAME="Viviane Reding">
komission jäsen. - (EN) Arvoisa puhemies, arvoisat parlamentin jäsenet tietävät, että ENISA-viraston perustamisesta annetun Euroopan parlamentin ja neuvoston asetuksen nojalla ENISAn toimivaltuudet päättyvät 13. maaliskuuta 2009.
<P>
Komissio kuitenkin katsoo, että on olennaista varmistaa verkko- ja tietoturvatoimien jatkuvuus. Tätä mieltä parlamentti ja neuvosto olivat keskusteluissa, jotka käytiin ehdotuksesta muutosasetukseksi ENISAn toimivaltuuksien jatkamisesta. Tämän takia toimenpide ENISAn toimivaltuuksien jatkamiseksi kolmen vuoden ajaksi on perusteltu.
<P>
On totta, että komission vuonna 2006 käynnistämässä ENISAn arvioinnissa havaittiin useita ongelmia, mutta siinä myös määriteltiin viraston myönteisiä saavutuksia ottaen huomioon sen käytettävissä olevat rajalliset resurssit. Komissio vastasi esitettyihin huolenaiheisiin esittämällä ehdotuksen asetukseksi televiestintäviranomaisen perustamisesta.
<P>
Otamme nyt huomioon, että neuvosto ja parlamentti katsovat, että ENISA olisi pidettävä erillään uudesta elimestä, joka perustetaan vaihtoehtona televiestintäviranomaiselle. Komissio kuitenkin katsoo, että tarvitsemme tehokkaan elimen, joka voi valvoa turvallisuutta ja eheyttä koskevia kysymyksiä. Tämän takia on tärkeää jatkaa ENISAn työtä.
<P>
Uskon kuitenkin vakaasti, että myös verkkoturvallisuuteen liittyvät haasteet edellyttävät voimakkaita ja koordinoituja EU:n toimia. Äskettäiset verkkohyökkäykset Virossa ja myös Georgiassa - vaikuttaa siltä, että siellä kesällä tapahtunut vakava verkkohyökkäys on jäänyt huomiotta - ovat osoittaneet, että yksittäiset valtiot voivat yksin olla erittäin haavoittuvaisia.
<P>
Tämän takia pyydän Euroopan parlamenttia ja neuvostoa käynnistämään vuoden 2009 alussa kiivaan keskustelun verkkoturvallisuutta koskevasta EU:n toimintatavasta ja siitä, miten verkkohyökkäyksiin olisi puututtava, ja pyydän sitä käsittelemään myös ENISAn tulevaisuutta kyseisten keskustelujen aikana.
<P>
ENISAa koskevan asetuksen voimassaolon jatkamisesta käydyn keskustelun aikana sekä parlamentissa että neuvostossa pyydettiin keskustelua mahdollisen uudistetun verkko- ja tietopolitiikan tavoitteista sekä asianmukaisemmista keinoista niiden saavuttamiseksi. Tuolloin todettiin selvästi, että ENISAn toimivaltuuksien jatkaminen ei saisi vaikuttaa kielteisesti kyseiseen keskusteluun. Tällaisen keskustelun helpottamiseksi komission yksiköt laativat vuoden 2008 jälkimmäisellä puoliskolla verkossa toteutettavan kyselyn, joka koskee uudistetun verkko- ja tietoturvapolitiikan mahdollisia tavoitteita EU:n tasolla ja keinoja kyseisten tavoitteiden saavuttamiseksi. Tämä tietenkin tehdään yhteistyössä ENISAn ja sen johtokunnan kanssa.
<SPEAKER ID="476" NAME="Nikolaos Vakalis" LANGUAGE="EL">
Arvoisat puhemies ja komission jäsen, Euroopan parlamentti ja neuvosto ovat hyväksyneet ENISAn toimikauden jatkamisen vuoden 2012 loppuun asti. Tämä toimivaltuuksien jatkaminen kolmella vuodella antaa mahdollisuuden keskustelun jatkamiseen ENISAn tulevaisuudesta ja verkko- ja tietoturvan lisäämistä koskevasta laajemmasta kysymyksestä Euroopassa.
<P>
Katson, että tarkistusmenettely olisi käynnistettävä välittömästi. Sen avulla elimen väliaikaisesta perustasta olisi tehtävä pysyvä; tämän lisäksi samaan aikaan on ennen kaikkea lisättävä henkilöstöä ja päivitettävä sen käytännesääntöjen 2 ja 3 artiklaa, sillä ne ovat erittäin tärkeitä. Näin kyseinen elin voi ryhtyä mahdollisimman pian toimiin päivitettyjen ja parempien toimivaltuuksien nojalla.
<P>
Haluan tässä yhteydessä myös muistuttaa siitä - ja tämä on myös komission näkemys - että verkko- ja tietoturva voidaan taata ainoastaan EU:n virastolla. Haluaisin myös huomauttaa, että nykyisin suuri enemmistö kumppaneista katsoo, että ENISA on paras ja pätevin elin kehittämään EU:lle uutta ja dynaamista verkko- ja tietoturvapolitiikkaa.
<P>
Aiemmin ENISAa arvosteltiin kovasanaisesti. Minun on kuitenkin muistutettava teille siitä, että vuonna 2007 laaditussa arviointikertomuksessa ENISAa voitiin arvioida ainoastaan sen ensimmäisen toimintavuoden perusteella; tämän takia arviointi ei enää ole luotettava eikä tietenkään ajantasainenkaan. Riippumattomien elinten äskettäin tekemät tutkimukset ovat paljastaneet jälleen totuuden. On olennaista tarjota asianmukaiset resurssit, jotta elin voi toimia tehokkaammin.
<P>
Lopuksi haluan kertoa teille, että Kreikan hallitus haluaa tukea toimintakelpoista ratkaisua: se on päättänyt vastata Ateenassa sijaitsevan ENISAn viraston huoltokustannuksista helpottaakseen elimen työtä ja toimintaa.
<SPEAKER ID="478" NAME="Anni Podimata" LANGUAGE="EL">
Arvoisat puhemies ja komission jäsen, hyvät naiset ja herrat, tosiasiat, joihin tänään käyty keskustelu Euroopan kansanpuolueen (kristillisdemokraatit) ja Euroopan demokraattien ryhmän esittämästä suullisesta kysymyksestä perustuu, eivät tietenkään ole enää samat kuin kysymystä esitettäessä. Neuvosto ja Euroopan parlamentti ovat ensinnäkin sopineet elimen toimintaa koskevan asetuksen voimassaolon jatkamisesta vuoteen 2012 asti.
<P>
Neuvosto ja Euroopan parlamentti ovat myös käsitelleet varovaisesti Euroopan komission ehdotusta Euroopan sähköisen viestinnän markkinaviranomaisen perustamisesta. Sen sijaan neuvosto ja Euroopan parlamentti suosittelevat yhteistyöelimen perustamista. Kyseinen elin olisi pääasiassa vastuussa televiestintäpalvelujen sääntelypuitteiden täytäntöönpanon parantamisesta, ilman että se osallistuisi verkkojen turvallisuutta tai eheyttä koskevien kysymysten käsittelyyn.
<P>
Nämä kysymykset ovat kuitenkin poikkeuksellisen tärkeitä, kuten te, arvoisa komission jäsen, olette huomauttaneet vähän aikaa sitten ja aiemmin tänään esittämässänne puheenvuorossa. Te korostitte, että äskettäiset verkkohyökkäykset Virossa ja muissa valtioissa osoittavat, miten tärkeää on, että me päätämme välittömästi vakuuttavasta ja koordinoidusta EU:n vastauksesta.
<P>
Tämä onkin juuri se tehtävä, jossa ENISA voi ja jossa sen pitää toimia sitten, kun se toimii päivitettyjen ja parempien toimivaltuuksien nojalla, kun sen velvollisuudet ja tavoitteet on määritelty selvästi ja tietenkin kun sen käytössä on tarvittavat välineet ja henkilöstöresurssit.
<P>
Toivon, että komissio osallistuu tällä kertaa asiaan merkittävästi ja aidosti auttamalla ENISAa sen työssä verkkojen turvallisuuden ja eheyden vahvistamiseksi. Tämä on erittäin tärkeää yritysten ja tietenkin Euroopan kansalaisten luottamuksen lisäämiseksi eurooppalaisiin verkkoihin.
<SPEAKER ID="480" NAME="Jorgo Chatzimarkakis">
ALDE-ryhmän puolesta. - (DE) Arvoisat puhemies ja komission jäsen, verkkoturvallisuus - se kuulostaa erityiseltä tieteenalalta, mutta verkkojen turvallisuus vaikuttaa yhä useampiin näkökohtiin päivittäisessä elämässämme: näitä ovat matkaviestintä, Internet, joka ujuttaa lonkeronsa yhä useammille arkielämämme aloille, älykäs ympäristö - ympäristöömme sisällytetty tekoäly, olipa sen tarkoituksena auttaa vanhuksia tai valvoa monimutkaisia työprosesseja. Kaikki tämä osoittaa meille, että olemme kehittymässä entistä riippuvaisemmiksi tällaisesta kehittyneestä teknologiasta. Ne hallitsevat elämäämme ja taloutemme kasvua.
<P>
Se, miten riippuvaisiksi olemme tulleet, kävi äskettäin ilmi Virossa. Arvoisa komission jäsen, te mainitsitte, että myös Georgia on kärsinyt seurauksista. Siitä tapauksesta ei tiedetä niin yleisesti, mutta jos tarvitsimme selvän esimerkin asiasta, saimme sen Virosta. Saimme todistaa, kuinka nykyaikaisesta ja verkkoon perustuvasta taloudesta tuli yhtäkkiä riippuvainen kyseisestä tekijästä, kyseisestä teknologiasta, kuinka sitä vastaan hyökättiin ja kuinka sen turvallisuus todellakin joutui suureen vaaraan. Tämän takia komissio, jonka tästä asiasta vastaavana jäsenenä toimi tuohon aikaan Liikanen, tunnusti oikeutetusti tarpeen perustaa verkkoturvavirasto. Tämän takia yllätyimme, kun ENISAa arvioitiin jo vuoden päästä, ennen kuin sille oli annettu täysimääräiset ja asianmukaiset resurssit, ja kun viraston koko olemassaolo asetettiin kyseenalaiseksi. Silloin me todellakin olimme järkyttyneitä asiasta, ja sen takia olen ilahtunut siitä, että käymme täällä tänään tämän keskustelun.
<P>
Miksi kyseenalaistimme viraston tarpeellisuuden jo vuoden kuluttua? Miten aiotte, tai miten me aiomme, muotoilla ENISAn toimivaltuudet niin, että se voi toimia sellaisen viraston tavoin, joka katsotaan yhdenvertaiseksi Yhdysvalloissa, Japanissa ja Kiinassa toimivien virastojen kanssa?
<P>
Haluaisin kiittää teitä siitä, että te toisen arvioinnin jälkeen tunnustitte ENISAn saavutukset. Me parlamentin jäsenet kuitenkin keskustelemme päivästä toiseen tästä kulttuurisesta muutoksesta, ilmastonmuutoksesta, joka vaikuttaa talouksiimme ja joka pakottaa meidän luopumaan taloudellisesta riippuvuudestamme fossiilisiin polttoaineisiin ja siirtymään muihin energianlähteisiin. Joka päivä me paneudumme näihin ponnisteluihin koko sydämestämme. Me kaikki tiedämme, että järjestelmiemme muuttaminen on ainoa vaihtoehto. Sen takia tarvitsemme älykkäitä ratkaisuja, ja me myös tarvitsemme verkkoturvallisuutta, koska turvallisuus on olennaista. Tämän takia olen kiitollinen siitä, että me käymme tätä keskustelua, sillä se on perustana paremmin rahoitetulle ENISAlle ja verkkoturvan lisääntymiselle.
<SPEAKER ID="482" NAME="Viviane Reding">
komission jäsen. - (EN) Arvoisa puhemies, haluaisin lopuksi esittää sen johtopäätöksen, että ENISAn toimivaltuuksien jatkamista kolmella vuodella kannatetaan yksimielisesti neuvostossa ja laajasti Euroopan parlamentissa. Molemmat lainsäätäjät sopivat tekevänsä mahdollisimman pian sopimuksen ensimmäisessä käsittelyssä ennen kuin nykyisen asetuksen voimassaoloaika päättyy automaattisesti.
<P>
Olen käsittänyt, että neuvosto aikoo antaa muutosasetuksen A-kohdassa käsiteltävänä asiana tulevassa neuvoston kokouksessa. Näin ongelma olisi ratkaistu, ja kun komissio on esitellyt asiakirjan verkkohyökkäysten taustalla olevista perusongelmista, parlamentti voi ottaa sen huomioon ja käynnistää todellisen keskustelun tulevista toimistamme tällä alalla.
<SPEAKER ID="483" NAME="Puhemies">
(IT) Keskustelu on päättynyt.
