<CHAPTER ID="014">
Tuki Pakistanille ja mahdollinen vaikutus Euroopan teollisuussektoriin (keskustelu) 
<SPEAKER ID="724" NAME="Puhemies">
(EL) Esityslistalla on seuraavana komission julkilausuma tuesta Pakistanille ja sen mahdollisesta vaikutuksesta Euroopan teollisuussektoriin.
<SPEAKER ID="725" NAME="Karel De Gucht" LANGUAGE="EN">
Arvoisa puhemies, kunnia-arvoisat parlamentin jäsenet, Euroopassa ollaan hyvin huolestuneita Pakistanin tulvien tuhoisista vaikutuksista. Tulvat ovat tuhonneet toimeentulomahdollisuuksia ja yhteisöjä koko maassa.
<P>
Tuhojen mittakaava on Pakistanin historiassa ennennäkemätön. Humanitaarisia tarpeita ja maan jo ennestään haurasta taloutta koskevat kustannukset ovat suunnattomat. Kriisin laajuus edellyttää välitöntä ja suurimittaista reagointia ottaen myös huomioon Pakistanin kehityksen, turvallisuuden ja vakauden strategisen merkityksen alueella.
<P>
Eurooppa-neuvosto vaati 16. syyskuuta sopimaan kattavasta lyhyen, keskipitkän ja pitkän aikavälin toimenpidepaketista Pakistanin elpymisen ja tulevan kehityksen tukemiseksi. EU:n ensimmäinen vastaus tulviin oli nopea ja avokätinen. Jäsenvaltioiden ja Euroopan komission yhteinen tuki humanitaarisille avustustoimille on yli 320 miljoonaa euroa käteisenä ja tavaroina. Yksistään sen osuus ensimmäisestä YK:n maailmanlaajuisesta pyynnöstä on yli 60 prosenttia.
<P>
Eurooppa-neuvosto tunnusti, että välittömän ja huomattavan humanitaarisen avun ja kehitykseen liittyvän avun lisäksi kunnianhimoiset kauppaa koskevat toimenpiteet ovat taloudelliselle elpymiselle ja kasvulle välttämättömiä. Siksi kauppa on osa meneillään olevan kriisin pitkän aikavälin vastatoimia. Tätä tarkoitusta varten komissio hyväksyi 7. lokakuuta ehdotuksen Pakistanin joidenkin tärkeiden vientituotteiden tuontitullien yksipuolisesta keskeyttämisestä. Tämä ehdotus on nyt toimitettu jäsenvaltioille ja Euroopan parlamentille.
<P>
Komissio ehdottaa 75:n Pakistanista tuotavan tullinimikkeen vapauttamista. Niiden osuus EU:n nykyisestä Pakistanista peräisin olevasta tuonnista on 27 prosenttia ja lähes 900 miljoonaa euroa. Tämä kasvattaisi EU:n tuontia Pakistanista noin 100 miljoonaa euroa.
<P>
Toimenpiteen tavoitteena on tukea Pakistanin jälleenrakennusta keskipitkällä aikavälillä. Siksi erityismyönnytyksillä on aikaraja - komissio ehdottaa kolmea vuotta. Ottaen huomioon Pakistanin teollisuuspohjan ja viennin, josta tekstiilien osuus on yli 60 prosenttia, suuri osa niistä tuotteista, joiden vapauttamista ehdotamme, on tekstiilituotteita. Mukana on myös muita teollisuustuotteita, kuten etanoli.
<P>
Jos parlamentti ja neuvosto voivat toimia tässä asiassa nopeasti, toimenpide on toivottavasti käytettävissä 1. tammikuuta 2011. Me työskentelemme samanaikaisesti Maailman kauppajärjestön muiden jäsenten kanssa saadaksemme tarvittavan luvan - WTO:n vapautuksen - joka on myönnettävä ennen toimenpiteen toteuttamista.
<P>
Kauppamyönnytykset olisivat taloudellisesti merkittäviä Pakistanille, mutta niissä otettaisiin huomioon myös Euroopan unionin teollisuudelle tärkeät seikat. Siksi olemme yrittäneet ottaa tämän ehdotuksen laatimisessa huomioon EU:n teollisuudelle ja erityisesti tekstiiliteollisuudelle tärkeät seikat. Analyysimme on osoittanut, että vaikutus EU:n tuotantoon on todennäköisesti kohtalaisen pieni.
<P>
EU:n Pakistanista lähtöisin olevan tuonnin mahdollinen lisäys (100 miljoonaa euroa) on alle 0,5 prosenttia EU:ssa tuotettujen tulleista vapautettujen nimikkeiden arvosta, joka on itse asiassa noin 24 miljardia euroa. Euroopan parlamentin tuki tämän ehdotuksen toteuttamiselle on ratkaisevaa, jotta EU voi osoittaa solidaarisuuttaan kattavasti näinä vaikeina aikoina.
<P>
Kaupalla voi olla tärkeä osuus Pakistanin taloudellisen ratkaisun löytämisessä pitkällä aikavälillä. Meidän on toimittava tiukassa aikataulussa. Te voitte luottaa siihen, että minä ja henkilökuntani selitämme lähestymistapaamme ja pyrimme vähentämään mahdollisia pitkäaikaisia huolianne.
<SPEAKER ID="726" NAME="Nuno Melo" LANGUAGE="PT">
Arvoisa puhemies, minun on todettava, että ymmärrän täysin, mitä pakistanilaiset joutuvat kärsimään. Haluaisin kuitenkin myös sanoa, että tämä päätös on surullinen Euroopan ja erityisesti niiden maiden kannalta, jotka ovat jo vakavissa vaikeuksissa, kuten Portugali, Espanja ja Kreikka.
<P>
Esimerkiksi tekstiili- ja vaateteollisuuden osuus Portugalin kokonaisviennistä on 11 prosenttia ja valmistusteollisuudesta 22 prosenttia. Joidenkin tuotteiden valmistuksesta 80 prosenttia myös tapahtuu Portugalissa. Ehkä tämä 80 prosentin jakautuminen 27 jäsenvaltion välille ei merkitse Euroopan komissiolle kovin paljoa, mutta Portugalille se on valtava määrä.
<P>
Euroopan unioni ei voi vaatia erittäin haitallisia - vaikkakin ymmärrettäviä - toimenpiteitä julkisen varainhoidon tarkastusten valvomiseksi ja alijäämän syntymisen estämiseksi ja samanaikaisesti tehdä päätöksiä, jotka vahingoittavat tuotteliaita ydinalueita ja samojen maiden valmiuksia luoda vaurautta ja työpaikkoja.
<P>
Minun on todettava, että tämä päätös on myös käsittämätön hyökkäys normaaleja markkinasääntöjä vastaan. Minä en puolla minkäänlaista markkinoiden protektionismia, mutta vaadin niiden asianmukaisten sääntöjen tiukkaa noudattamista: vakaiden ja oikeudenmukaisten markkinoiden sääntöjen.
<P>
Teidän on ymmärrettävä, että tämä päätös mahdollistaa Pakistanissa valmistettujen tuotteiden pääsyn Euroopan markkinoille. Niiden tuotantokustannukset ovat pienemmät kuin meidän yrityksillemme on mahdollista, koska niiltä ei vaadita samoja tuotanto-olosuhteita. Pyydän nöyrimmin anteeksi, mutta minä kutsun sitä epäreiluksi kilpailuksi. Se on epäreilua kilpailua, koska pakistanilaisilla yrityksillä ei ole työntekijöihin liittyviä sosiaalisia kustannuksia, niillä ei ole ympäristöön liittyviä kustannuksia, ne eivät ole erityisen kiinnostuneita torjumaan siellä käytettävää lapsityövoimaa eikä niillä ole vastaavia rajoituksia raaka-aineiden käytölle kansanterveydellisistä syistä.
<P>
Kysyisin myös, miten tällainen mullistava päätös on mahdollinen ilman, että ensin laaditaan raportti, jossa esitetään tarkat tiedot sen kielteisistä vaikutuksista eri jäsenvaltioihin.
<P>
Rohkenisin silti esitellä joitakin seurauksia nyt heti: ne ovat yritysten lopettaminen ja romahtaminen Euroopan unionissa, erityisesti Portugalissa, ja työttömien määrän kasvaminen. Teidän on hyvä ymmärtää tämä kaikki, koska jossain vaiheessa jonkun täytyy kantaa siitä vastuu.
<P>
Jos me voimme lopuksi olettaa - kuten jotkut varmasti tekevät - että tämä ehdotus on väistämätön, pohtikaa edes hetken muutamia asioita, joita ei vielä ole käsitelty. Esimerkiksi sitä, että etanolille määrätään tariffikiintiö mutta tekstiileille ei. Vapautus pitäisi antaa enintään vuodeksi, koska tuki on väliaikainen. Uskokaa minua: yksikään eurooppalainen yritys ei selviä kolmen vuoden suorasta kilpailusta pakistanilaisten yrityksen kanssa.
<P>
Arvoisa puhemies, päätän puheenvuoroni tähän: tarvitaan raaka-aineita koskeva määräys, jotta Pakistan ei estä eurooppalaisten yritysten mahdollisuuksia saada raaka-aineita hyötyäkseen itse tästä tuotannosta.
<SPEAKER ID="727" NAME="David Martin" LANGUAGE="EN">
Arvoisa puhemies, ymmärrän, mitä jäsen Melo sanoo, mutta en voi olla samaa mieltä. Olen tyytyväinen komission ehdotukseen Pakistanista Euroopan unioniin tuotavien päätuotteiden tullien keskeyttämisestä.
<P>
Ensinnäkin olemme kaikki samaa mieltä siitä, että Pakistan, jonka historia maan perustamisesta lähtien on ollut vaikea, käy paraikaa läpi historiansa pahinta ajanjaksoa. Se on eturintamassa terrorismin vastaisessa sodassa, joka on tähän mennessä maksanut arvioiden mukaan 40 miljardia Yhdysvaltojen dollaria. Me olemme kaikki erittäin tietoisia tulvista, joiden yhteisvaikutus on pahempi kuin Aasian vuoden 2004 tsunamin ja alkuvuoden Haitin tulvien. Se on huomattava isku mille tahansa maalle.
<P>
Komission ehdotuksessa olen tyytyväinen siihen, että me tarjoamme Pakistanille mahdollisuuden selvittää osa ongelmista kaupan avulla. Se on älykäs ehdotus. Kuten komission jäsen sanoi, niistä 75 tullinimikkeestä, jotka auttaisivat piristämään Pakistanin kauppaa noin 100 miljoonalla eurolla vuodessa, on EU:n investoinneille hyvin vähän haittaa. Ne eivät vahingoita Euroopan unionin teollisuutta merkittävästi, ja yhtä tärkeää - itse asiassa mahdollisesti jopa tärkeämpää - on, että ne eivät vahingoita kehitysmaita, jotka ovat yhdenvertaisia Pakistanin kanssa, koska mikään näistä tullinimikkeistä ei liity tuotteisiin, jotka ovat Dohan kehitysohjelman heikennettävien etuuksien luettelossa. Se on erittäin hyvä asia.
<P>
Toinen komission ehdotuksessa esitetty järkevä asia on, että se on ajallisesti rajattu eikä siinä pyritä yksipuolisesti muuttamaan GSP-päätöslauselmaa. Olen tyytyväinen siihen, että koska siinä tarjotaan yhä Pakistanille kannustin sosiaalisten ja ihmisoikeusnormien noudattamiseen vuoteen 2014 mennessä, jotta se hyväksyttäisiin GSP+-edunsaajamaaksi vuonna 2014. Siinä siis annetaan tarvittua hätäapua mutta ei samalla anneta Pakistanin hallitukselle avointa valtakirjaa. Siinä sanotaan, että "teidän velvollisuutenanne on saada maanne järjestykseen, jos te haluatte pysyä edunsaajamaana".
<P>
Tämä on todellinen Euroopan avokätisyyden testi, ja toivon, että me tässä parlamentissa olemme siihen valmiita.
<SPEAKER ID="728" NAME="Niccolò Rinaldi" LANGUAGE="IT">
Arvoisa puhemies, arvoisa komission jäsen, hyvät kuulijat, tämänpäiväinen keskustelumme on tienhaara kahden ratkaisevan periaatteen välisellä matkalla. Toisaalta meitä velvoittaa solidaarisuus tätä luonnonkatastrofeista kärsinyttä maata kohtaan, koska ne ovat saaneet polvilleen sen yhteiskunnan, jossa on jo rakenteellisia ongelmia. Toisaalta kauppapolitiikan on oltava ehdottomasti tasapuolista. Euroopan komission ehdotuksella Pakistan tullien keskeyttämisestä Euroopan unioni aivan oikeutetusti välttää pelkkään humanitaariseen apuun perustuvan politiikan, minkä ansiosta Pakistan voi vahvistaa talouttaan ja siten yhteiskuntaansa.
<P>
Se, että kaikki nämä 74 tullinimikettä liittyvät tekstiili- ja vaatetusalaan, on lähes väistämätöntä maalle, joka pystyy viemään vain tämän alan tuotteita. Me liberaalidemokraatit kannatamme ehdottomasti turvautumista tämäntyyppiseen toimenpiteeseen mieluummin kuin sellaista humanitaarista apua, joka ei pysty antamaan maalle aitoa tukea. Kuten jäsen Melo kertasi hetki sitten, me emme kuitenkaan saa olla sinisilmäisiä, ja me pyydämme komissiota - ennen kaikkea - välttämään sinisilmäisyyden virhettä.
<P>
Komission jäsen on hyvin tietoinen kriittisestä tilanteesta, jossa jotkin tekstiilialueet, kuten Prato, ovat. Prato on erityistapaus: tilanne siellä ei ole enää kansallisten viranomaisten hallinnassa ja laittomuudet ovat yleisiä, mitä Euroopan tekstiilialan kriisi vielä pahentaa.
<P>
Koska meidän mielestämme ei ole oikeudenmukaista, että Euroopan tekstiiliala maksaa meidän oikeutetusta humanitaarisesta solidaarisuudestamme Pakistania kohtaan, me pyydämme kolmea asiaa: 1) lainsäädäntövälineiden perustamista, jotta vältetään kaikki mahdolliset tavaran kuljetukset muiden maiden kautta, jotka voisivat saada voittoa tulleista, joista Pakistan hyötyy, 2) Euroopan tekstiilialan kriisin pahentamisen välttämistä toimenpiteillä, jotka voisivat sen sijaan tukea sitä, kuten sähkökustannusten alentamisella, ja 3) ennakkotapauksen muodostamisen välttämistä tällaisista luonnonkatastrofeista kärsiville muille maille. Uskon, että tällä tavoin toimimalla Pakistanille annettava apu on yhteistä ja kestävää myös pitkällä aikavälillä, ja sitä tuo maa tarvitsee.
<SPEAKER ID="729" NAME="Jacek Włosowicz" LANGUAGE="PL">
Me keskustelemme tänä iltana komission ehdotuksesta Pakistanin auttamiseksi tulvan jälkeen. Meidän pitäisi muistaa, että lähes 14 miljoonaa ihmistä on kärsinyt Pakistanin tulvista, joiden mittasuhteet olivat todella raamatulliset. Ne ovat aiheuttaneet Pakistanille itselleen käsittämätöntä tuhoa, jonka seuraukset tuntuvat pian kaikkialla maailmassa. Miksi? Puuvilla, jota kutsutaan myös valkoiseksi kullaksi ja jonka yksi suurimmista tuottajista Pakistan on, kasvoi tänä vuonna huonosti, ja sen lisäksi suuri osa siitä on tuhoutunut. Vaatteiden valmistajat ja johtavat maailmanlaajuiset tuotemerkit ennustavat jo nyt puuvillatuotteiden hinnannousua. Puuvilla on raaka-aine, johon törmäämme koko ajan ja jota käytetään vaatteiden, seteleiden, kahvisuodatinten, telttojen ja kalaverkkojen valmistukseen. Sitä käytetään myös kirjojen sidonnassa ja monissa muissa päivittäistavaroissa. Sillä on valtava määrä käyttötarkoituksia. Elämme kriisiaikaa, ja päivittäishyödykkeiden hintojen ennustetaan nousevan. Sen vuoksi ongelma saa valtavat mittasuhteet.
<SPEAKER ID="730" NAME="Miguel Portas">
GUE/NGL-ryhmän puolesta. - (PT) Toisaalta meillä on suuria eurooppalaisia maahantuojia, jotka hyötyvät siitä, että pakistanilaisia tuotteita tuodaan Eurooppaan. Toisaalta meillä on pieni määrä suuria pakistanilaisia tekstiilivalmistajia, jotka sijaitsevat itse asiassa katastrofialueen ulkopuolella ja jotka myös hyötyvät komission ehdotuksesta valtavasti.
<P>
Tämä on todellinen tilanne. Voittajia eivät ole sairaat, kotoaan lähtemään joutuneet, lapset tai vanhukset, joiden kodit ovat tuhoutuneet: voittajia ovat vauraat yrittäjät. Tässä käytetään nyt katastrofia hyväksi: äärimmäisiä sääilmiöitä käytetään suuryritysten etujen ajamiseen.
<P>
Se on komission tekemässä ehdotuksessa ehdottomasti kestämätöntä. Komission pitäisi perua ehdotuksensa.
<SPEAKER ID="731" NAME="William  Dartmouth" LANGUAGE="EN">
Arvoisa puhemies, olen aiemmin arvostellut pistävästi Yhdistyneen kuningaskunnan pääministeriä Cameronia. Pääministeri Cameron oli kuitenkin ehdottomasti oikeassa pyytäessään myöntämään Pakistanille tullietuuksia. Nyt käytän sanaa "pyytää" hieman varovaisemmin. Pyytäminen on juuri se, mitä Yhdistyneen kuningaskunnan pääministerin on täytynyt tehdä.
<P>
Sen jälkeen, kun Yhdistynyt kuningaskunta, maailman viidenneksi suurin talous, liittyi Euroopan unioniin, se ei ole määrittänyt itsenäisesti kauppapolitiikkaansa edes suhteessa kansainyhteisöön kuuluvaan maahan. Silti on Yhdistyneen kuningaskunnan kansallisen edun mukaista, että Pakistan saisi nyt tullietuuksia. Olen harvoin samaa mieltä mistään David Martinin kanssa, mutta tässä asiassa olen. Pakistan ei ole vain kehitysmaa, jossa on 170 miljoonaa asukasta ja jolla on strateginen raja Afganistanin kanssa, vaan se on myös maa, jolla on kolme ydinkärkeä.
<P>
Pakistanin valtion romahtamisen aiheuttamat turvallisuusvaikutukset olisivat tuhoisia koko kehittyneen maailman turvallisuudelle. Tällaisena aikana Pakistanin tullietuudet saattaisivat ehkä auttaa estämään sen.
<SPEAKER ID="732" NAME="Daniel Caspary" AFFILIATION="PPE">
(DE) Arvoisa puhemies, hyvät kuulijat, mielestäni meidän pitäisi jälleen kerran muistuttaa mieliin, miten dramaattinen tilanne Pakistanissa oli muutama viikko sitten ja on edelleen joissakin paikoissa. Tulvan vallassa on laajoja alueita, jotka ovat suurempia kuin monet jäsenvaltioistamme. Kymmenet tai itse asiassa sadattuhannet ihmiset ovat suuressa hädässä. Infrastruktuuri on tuhoutunut: tiet, sairaalat, yliopistot, päiväkodit, koulut, yritykset. Monien ihmisten toimeentulomahdollisuudet ovat tuhoutuneet. En usko, että pystymme edes kuvittelemaan, millaista se on. Me kaikki olemme samaa mieltä siitä, että meidän on autettava. Ongelmaa voi kuitenkin kuvata saksalaisella sanonnalla: "pese minut mutta älä kastele minua". Mitä tarkoitan sillä? Suora taloudellinen tuki maksaa rahaa, joka on tietysti otettava jostain talousarviomme muusta osasta. Komissio ehdottaa nyt välillistä tukea - kaupan helpottamista - ja siitäkin ovat tietysti huolestuneita ne, joihin se saattaa vaikuttaa. Siksi me käymme tänään aivan perustellusti keskustelua tästä aiheesta.
<P>
Komissio ei ole ehdottanut yleisen tullietuusjärjestelmän käyttöä. Se on mielestäni hyvä asia. Pohjimmiltaan nykyinen ratkaisu eli se, että tämä toteutetaan WTO:n kautta, että kuljetaan tätä tietä ja yritetään todella auttaa ihmisiä auttamaan itseään, on myös viisas. Vastaamatta on vielä monta kysymystä, kuten se, millainen sen todellinen vaikutus Euroopan unionin teollisuuteen on? Kun tarkastelen komission asiakirjaa, ehdotusta asetukseksi, huomaan, että sen alussa olevissa perusteluissa todetaan lähtökohtana olevan se, että nettotuonti unioniin kasvaisi 100 miljoonalla eurolla vuotta kohti. Onko se todella suuri, kestävä tuki Pakistanille? Auttaako se todella liikuttelemaan suuria summia, joista on todellisuudessa kyse? Toisaalta ehdotus aiheuttaa taloudellemme 80 miljoonan euron tullituottojen menetykset. Onko se myös oikea suhde? Onko järkevää luopua 80 miljoonan euron tullituotoista, jotta tuonti kasvaisi 100 miljoonalla eurolla? Ovatko nämä luvut oikeita? Haluaisin komissiolta todella avoimesti tietoja tästä koko aiheesta.
<P>
Olen täysin vakuuttunut siitä, että meidän on autettava Pakistania. Olen myös valmis selittämään Euroopan unionin kansalaisille ja vaalipiirini asukkaille, että meidän on tehtävä jotakin ja että jonkun on aina maksettava muille annettavasta avusta. Hyvä komission jäsen, olen kuitenkin täysin vakuuttunut siitä, että teidän pitäisi hyödyntää tämän illan tarjoama tilaisuus ja todella vakuuttaa tulevina päivinä ja viikkoina kaikki 736 Euroopan parlamentin jäsentä siitä, että toimenpiteenne ovat oikeita, että ne ovat järkeviä. Teidän pitäisi myös hyödyntää tilaisuus ja ennen kaikkea korostaa keinoja, joissa niiden yritysten työntekijät, joihin tämä saattaa vaikuttaa esimerkiksi Portugalissa, Italiassa ja Espanjassa sekä Euroopan unionissa kokonaisuudessaan, voivat löytää itselleen etenemismahdollisuuksia. Mielestäni nämä tehtävät on todella suoritettava, jotta saatte enemmistön kannattamaan ehdotustanne tässä parlamentissa muutaman viikon tai kuukauden aikana. Uskon, että kaikkien asiaan liittyvien on tehtävä paljon töitä ihmisten vakuuttamiseksi ja tiedon antamiseksi.
<SPEAKER ID="733" NAME="Gianluca Susta" AFFILIATION="S&amp;D">
(IT) Arvoisa puhemies, hyvät kuulijat, mielestäni meidän pitää ottaa huomioon maailmanlaajuinen kriisi, joka koettelee Euroopan unionia ja sen jäsenvaltioita. Kun työ, työllisyys ja kasvu ovat kriisissä, ihmettelen, mikä on joidenkin EU:n jäsenvaltioiden ja ennen kaikkea Euroopan komission logiikka. Keskustelun kohteena tänään olevasta komission ehdotuksesta kärsivät raskaasti jotkin teollisuudenalat, erityisesti tekstiiliala, ja nykyisen kaltaisessa tilanteessa meidän on kysyttävä itseltämme, onko se kohtuullista.
<P>
Jotkut ihmiset pelkäävät, että nämä päätökset ovat syntyneet Euroopan halusta ottaa päärooli maailman näyttämöllä. Todellisuudessa me tiedämme, että asia ei ole niin ja että kyse on vielä vähemmän yrityksestä vähentää painetta, myös terrorismin painetta, jota esiintyy joissakin poliittisissa ja institutionaalisissa järjestelmissä tai joka liittyy niihin. Totuus on, että edes hiljattaisella tulvalla ei ole mitään tekemistä tämän ehdotuksen kanssa, koska Pakistanin tekstiiliteollisuuden suurin keskittymä on muualla kuin katastrofialueella.
<P>
Tosiasiallinen syy on se, että jälleen kerran tarkoituksena on rangaista yhtä toimialaa EU:n talouden rahoittamisen eduksi sekä edistää suuren mittakaavan vähittäiskauppaa joissakin EU:n jäsenvaltioissa sijaitsevan valmistusteollisuuden etujen sijaan. Se on ehdottomasti väärin ajatellen kasvua, työtä ja työllisyyttä, kun vakava talouskriisi vallitsee ja tarvitaan todellista EU:n viennin sekä innovaatiovalmiuksien ja laadun kasvua maailmanlaajuisilla markkinoilla.
<SPEAKER ID="734" NAME="Sajjad Karim" AFFILIATION="ECR">
(EN) Arvoisa puhemies, haluan ensin kiittää komission jäsentä ja kollegojani Martinia ja Casparya heidän hyödyllisistä huomautuksistaan. Olen itse asiassa käynyt Pakistanissa tulvien jälkeen ja nähnyt itse tuhojen laajuuden. Tulvien aiheuttamat tuhot ovat suurin luonnonkatastrofi Pakistanin historiassa. Se on jotain, mitä en olisi varmasti ikinä osannut kuvitella tai odottaa näkeväni.
<P>
Kun tapasin Pakistanin pääministerin 22. syyskuuta, hän todella arvosti hyvin paljon EU:n siihenastista vastausta ja piti sitä hyvin rohkeana - rohkeana tavalla, jolla komission jäsen De Gucht on sitä kuvannut. Meidän on oltava ehdottoman varmoja siitä, että toimimme jatkossakin asianmukaisesti. Komissio on nyt esittänyt lainsäädäntöehdotuksen, jonka mukaan 75 tullinimikkeen tulli alennetaan nollaksi. Niiden osuus Pakistanin viennistä EU:hun on 27 prosenttia, mikä lisäisi Pakistanin vientiä noin 100 miljoonalla eurolla vuodessa. Tämä on todellinen EU:n uskottavuuden testi.
<P>
Meidän on varmistettava, että EU:n johtajien saavuttama poliittinen yksimielisyys muuntuu teoiksi, jotka todella vaikuttavat Pakistanin talouteen ja toimivat pelastusköytenä tänä ankarana kriisiaikana. Me olemme kuitenkin sen suurin kauppakumppani. Olen kuullut tämän parlamentin kollegojeni huolenaiheet, ja on aivan oikein, että vastauksemme on oikeudenmukainen - oikeudenmukainen mutta kunnianhimoinen. Pakistanille tarjottavan kauppamyönnytyksen on oltava EU:n uskottava pyrkimys ja tuotettava Pakistanille merkittäviä taloudellisia hyötyjä ottaen samalla huomioon omien teollisuudenalojemme ja WTO:n muiden jäsenten - erityisesti vähiten kehittyneiden maiden - kannalta tärkeät seikat.
<P>
Mielestäni tämä ehdotus on kunnianhimoinen ja rohkea, mutta me olemme ennen kaikkea reiluja itsellemme samoin kuin Pakistanin kansalaisille.
<SPEAKER ID="735" NAME="Joe Higgins" AFFILIATION="GUE/NGL">
(EN) Pakistanin hiljattaisten tuhoisien tulvien koettelemat 20 miljoonaa ihmistä tarvitsevat selvästikin välittömästi huomattavasti apua, varsinkin tulvan vuoksi kodittomaksi jääneet 100 000 lasta, jotka ovat yksinkertaisesti ruoanpuutteen vuoksi hengenvaarassa.
<P>
Kohtuuhintaisen elintarviketuotannon kannalta ratkaisevia ovat miljoonat pienviljelijät ja maattomat viljelijät, jotka ovat nyt maanomistajaluokan armoilla. Ilmaisten siementen, ympäristöystävällisten lannoitteiden ja muiden hyödykkeiden jakelu voisi luoda perustan elintarviketuotannon nopealle elpymiselle, mutta Pakistanin maanvuokrausjärjestelmän purkaminen ja maan jakaminen maattomille on kestävän elintarviketuotannon avain.
<P>
Irlannin talonpojat kävivät 140 vuotta sitten suuren taistelun maanvuokrausjärjestelmän lakkauttamisesta, joten täällä se tapahtui jo ajat sitten. Tullialennusten täytyy koitua työntekijöiden ja köyhien hyväksi eikä maanomistajien, korruptoituneiden valtionvirkamiesten tai teollisuudenharjoittajien voitoiksi. Pakistanin pienviljelijöiden pitäisi hyötyä maataloustuotteidensa oikeudenmukaisista hinnoista maailmanmarkkinoilla hyödykemarkkinoiden piittaamattomien keinottelijoiden sijaan.
<SPEAKER ID="736" NAME="Cristiana Muscardini" AFFILIATION="PPE">
(IT) Arvoisa puhemies, arvoisa komission jäsen, hyvät kuulijat, me kaikki olemme huolestuneita Pakistania tuhonneista tulvista ja niiden vakavista vaikutuksista talouteen, mutta me olemme huolestuneita myös Euroopan komission ehdotuksesta, vaikka se onkin laadittu valtioiden ja hallitusten päämiesten aloitteesta.
<P>
Komission ehdottamassa asetuksessa painopiste on ennen kaikkea tekstiili- ja nahkatuotetoimialojen tullien keskeyttämisessä. Näiden toimialojen osuus Pakistanin viennistä on 60 prosenttia, tekstiilialan liikevaihto on lähes 200 miljoonaa euroa ja nahkateollisuuden 510 miljoonaa euroa. Kummankin toimialan tuotantolaitokset sijaitsevat naapurialueilla, joihin tulvat eivät ole selvästi vaikuttaneet.
<P>
Meistä vaikutti siltä, että poliittiset ilmaukset oli sen sijaan suunnattu sellaisen apupolitiikan valitsemiseen, joka ei vahingoita EU:n talouden rakenteellisiin sektoreihin. Tullien keskeyttäminen vaikuttaa vakavasti EU:n tekstiili- ja nahkateollisuuteen, missä menetetään mahdollisesti tuhansia työpaikkoja asetuksessa säädetyn kolmen vuoden aikana. Nämä toimenpiteet yhdistää ja niitä pahentaa yleinen tullietuusjärjestelmä, jota laajennetaan vuonna 2013 myös Pakistaniin.
<P>
Komission jäsen, me kaikki olemme tietoisia siitä, että nämä poikkeukselliset ja yksipuolisia toimenpiteet ovat hyväksyttävänä siksi, että me haluamme auttaa katastrofin vuoksi vaikeuksissa olevaa suurta, köyhää maata. Sen vaikeuksia pahentavat talouskriisi ja se, että Maailman kauppajärjestön sääntöjä ei ole muutettu. Nykyiset säännöt tosiaankin suosivat köyhien maiden sijaan jo kehittyneitä maita, kuten Kiinaa ja Intiaa. Yhtä maata suosivat poikkeustoimenpiteet eivät kuitenkaan saisi aiheuttaa kriisiä muissa maissa.
<P>
Siksi komission ehdotuksessa vaaditaan huomattavia korjauksia kyseisten toimialojen monipuolistamiseksi mukaan lukien Pakistanin tuotanto ja vienti ja hyväksytään erilainen visio ja ihmisoikeuksien kunnioittamisen ja terrorismin torjunnan vakava pohdinta. Pakistania on autettava mutta selvillä sopimuksilla, joihin kuuluvat alueen poliittista tilannetta koskevat sopimukset.
<SPEAKER ID="737" NAME="Josefa Andrés Barea" AFFILIATION="S&amp;D">
(ES) Arvoisa puhemies, arvoisa komission jäsen, kuluvan vuoden heinäkuun ja elokuun tulvat aiheuttivat Pakistanissa 1 800 kuolemaa ja vaikuttivat 20 miljoonaan ihmiseen, joista 12,5 miljoonaa tarvitsee humanitaarista apua.
<P>
Euroopan unioni on antanut humanitaarista apua 320 miljoonaa euroa - kuten kerroitte - ja Espanjan osuus siitä on ollut 11 miljoonaa euroa. Me emme keskustele täällä kauppasopimuksesta vaan Pakistanin strategisen kehityksen tukemisesta.
<P>
Komissio on neuvoston valtuutuksella vapauttanut 70 tuotetta kolmeksi vuodeksi. Ei ole epäilystäkään siitä, että Pakistanin vienti vaikuttaa vaihtelevasti eri EU:n jäsenvaltioihin kunkin maan ominaispiirteiden mukaan. Tuotteet, joita Pakistan voi viedä, ovat etanoli, tekstiilit ja nahkatuotteet.
<P>
Komissio väittää, että se ei voi muuttaa luetteloa tuotteista, jotka ovat päällekkäisiä tekstiilituotannon kanssa. Espanjan osuus tekstiilialan liiketoiminnasta on 16 prosenttia. Valencian kaupungin osuus Espanjan tekstiilituotannosta on 18 prosenttia, ja 17 prosenttia työpaikoista sijaitsee Valencian kaupungissa. Valencian tekstiilialan markkinat ovat Eurooppa ja Euroopassa Ranska, Italia ja Saksa. Pakistanista tuodut tekstiilituotteet pienentävät näitä markkinoita sekä Euroopassa että Espanjassa.
<P>
Sanoitte, että on tehty strateginen tutkimus, mutta onko Pakistanin teollisuuden kapasiteettia arvioitu? Onko tekstiilituotteiden luettelon lyhentämistä harkittu? Tehdäänkö tämän sopimuksen vaikutuksista vuotuinen arviointi?
<SPEAKER ID="738" NAME="Christofer Fjellner" AFFILIATION="PPE">
(SV) Arvoisa puhemies, arvoisa komission jäsen, haluan sanoa, että tullien ja kaupan esteiden poistaminen osana Pakistanille tämän suuren katastrofin vuoksi annettavaa apua on erittäin tervetullutta. Haluan sanoa luultavasti ensimmäisen kerran tässä parlamentissa, että olen vaikuttunut sekä komission että neuvoston nopeasta toiminnasta ja päättäväisyydestä tässä asiassa.
<P>
Totta kai tarvitaan rahaa. Mutta mitä järkeä on antaa tukea ja rahaa - muuten kuin oman huonon omantuntomme hiljentämiseksi - jos me samanaikaisesti vaikeutamme tullien ja kaupan esteiden kautta ihmisten elpymistä omin voimin.
<P>
Se, mitä me teemme nyt eli poistamme tullien ja kaupan esteiden laajasti ja nopeasti kaikilta 75:ltä eri tullinimikkeeltä, mikä vastaa 27:ää prosenttia Pakistanin viennistä, on erinomainen vastaus tämän maan kokemaan katastrofiin. Meidän vastuullamme tässä parlamentissa on kuitenkin yksi asia. Meidän vastuullamme on toimia nopeasti. Me emme toisin sanoen saa muuttua esimerkiksi siitä, miten kauan poliittinen prosessi voi kestää. Pakistan tarvitsee rahaa ja apua nyt - eikä vuoden kuluttua. Meidän on osoitettava, että me ymmärrämme sen.
<P>
Samanaikaisesti minua ahdistaa se, miten laajaa tämän vastustus on. Sain eurooppalaisilta tekstiilituottajilta vetoomuksen, jossa tätä vastustettiin, koska he pelkäävät, että Pakistanin vienti Eurooppaan lisääntyisi, mitä he eivät halua.
<P>
Mutta eikö se juuri ole tämän tarkoitus? Eikö ole tarkoituskin, että he voisivat käydä kanssamme kauppaa päästäkseen köyhyydestä? Jos eurooppalaiset kuluttajat saisivat silloin hieman halvempia tekstiilejä, olisiko se ongelma?
<P>
Vapaakauppaa ja solidaarisuutta usein tuetaan täällä siihen asti, kunnes niistä on tehtävä päätös. Meidän pitää tässä ja nyt osoittaa, että nämä arvot ovat meille tärkeimpiä silloin, kun niitä eniten tarvitaan. Meille ei luultavasti tule eteen sen parempaa tilaisuutta puolustaa sekä vapaakauppaa että solidaarisuutta kuin tämän ehdotuksen yhteydessä.
<SPEAKER ID="739" NAME="Lara Comi" AFFILIATION="PPE">
(IT) Arvoisa puhemies, hyvät kuulijat, tällä lyhyellä puheenvuorolla haluan ilmaista olevani eri mieltä mahdollisesta tullien keskeyttämisestä Pakistanin eduksi noin kolmeksi vuodeksi 74 tullinimikkeeltä, jotka lähes kaikki edustavat tekstiili- ja vaatetusalaa.
<P>
Olen huolestunut tämän kielteisistä vaikutuksista Euroopan ja erityisesti Italian teollisuuteen - ja työpaikkojen häviämiseen Euroopasta toimialalla, jota talouskriisi jo ankarasti koettelee. Viittaan erityisesti toimialan pieniin ja keskisuuriin yrityksiin, joita yritämme joka tapauksessa auttaa ja jotka kärsisivät huomattavia vahinkoja.
<P>
Myöskään se, että Pakistan on asettanut 15 prosentin tullin puuvillakuidun viennille tämän vuoden alussa raaka-ainetoimitusten vähentämiseksi, ei ole merkityksetöntä. On selvää, että tavoitteena on säästää raaka-aineita pyrkimällä saamaan niiden viennistä paremmat vaihtokurssit. Ymmärrän täysin tarpeen auttaa maata, jolla on vakavia ongelmia erityisesti sen kärsimien vakavien katastrofien vuoksi. Toivoisin kuitenkin, että EU antaisi tukea teiden ja infrastruktuurin rakentamiseen paikallisen työvoiman avulla.
<SPEAKER ID="740" NAME="Jörg Leichtfried" AFFILIATION="S&amp;D">
(DE) Arvoisa puhemies, arvoisa komission jäsen, ei ole helppoa käydä puolueetonta keskustelua, kun te puhutte 100 000 kodittomasta lapsesta, miljoonista maanviljelijöistä kaduilla ja ihmisistä, jotka elävät äärimmäisessä köyhyydessä. Mielestäni on aivan oikein, että Euroopan unioni toimii nopeasti ja antaa nopeasti apua. Tärkeä kysymys, joka ehdottamistanne toimenpiteistä tulee mieleen, on se, annammeko apua oikeaan paikkaan vai autammeko vääriä ihmisiä? Tästä toivoisin tarkempaa selvitystä, koska on aivan oikeutettua sanoa, että suhteessa tekstiiliteollisuuteen apu koskee Pakistania kokonaisuudessaan, mutta en ole varma, saavuttaako se oikeat ihmiset.
<P>
Toiseksi haluaisin sanoa, että jos apu auttaa ihmisiä auttamaan itse itseään, on ilmiselvästi otettava huomioon, mikä vaikutus tällä kaikella puolestaan on Eurooppaan. Minusta tilanne on kuitenkin jo järkyttävä, meidän on annettava apua ja toivon, että apu todella saavuttaa sitä tarvitsevat ihmiset.
<SPEAKER ID="741" NAME="Jean Lambert" AFFILIATION="Verts/ALE">
(EN) Arvoisa puhemies, haluan vain vastata joihinkin esitettyihin kommentteihin.
<P>
Pakistan yrittää tässä vaiheessa itse asiassa auttaa itse itsensä ulos sotkusta, johon se on joutunut tuhoisien tulvien vuoksi. Jos tehtaat olisivat tulvien koettelemilla alueilla, niissä ei voitaisi tuottaa mitään, joten ei ole yllättävää, että kyseiset tehtaat eivät ole tulva-alueilla.
<P>
Suora apu, joka voitiin antaa, on hyvin pientä verrattuna todelliseen tarpeeseen. Lisäviennistä saatavien tulojen jakautuminen on tärkeää - se on meille tuttu muun muassa infrastruktuurista, energialähteistä, kouluista ja teistä - samalla kun demokraattisesti valitulla Pakistanin hallituksella on todellakin vastuita tehokkuuden, tulojen, verotuottojen ja niin edelleen suhteen.
<P>
On myös puhuttu monipuolisuuden lisäämisen tarpeesta. Jos Pakistanin teollisuus olisi monipuolista, me emme keskittyisi niin paljon tekstiileihin. Vetoan muihin jäseniin, että tarjoaisimme maalle tämän mahdollisuuden auttaa itse itseään selviämään tästä katastrofista.
<SPEAKER ID="742" NAME="João Ferreira" AFFILIATION="GUE/NGL">
(PT) Arvoisa puhemies, arvoisa komission jäsen, Pakistanin tragedia vaatii Euroopan unionia osoittamaan solidaarisuutensa, mutta sitä ei pidä käyttää tekosyynä joidenkin jäsenvaltioiden, kuten Portugalin, tekstiiliteollisuuden vaarantamiseen. Solidaarisuutta voi osoittaa muilla tavoin: tehokkaammilla auttamistavoilla, jotka on kohdistettu kyseisten alueiden elvyttämiseen ja paikallisten ihmisten elinolosuhteiden parantamiseen ja jotka ovat myös oikeudenmukaisempia.
<P>
Kauppamyönnytykset eivät ole pitkän aikavälin toimenpiteitä, kuten olen sanonut. Ne hyödyntävät ensisijaisesti suuria eurooppalaisia maahantuojia, koska ne täyttävät niiden pitkäaikaiset vaatimukset. Ne kuitenkin vahingoittavat tekstiiliteollisuutta sekä maita ja alueita, jotka ovat niistä eniten riippuvaisia, ja kaikki tämä tapahtuu syvän kriisin ja suuren työttömyyden vallitessa.
<P>
On toki totta, että komission ehdottamia toimenpiteitä ei voida missään olosuhteissa käyttää tekosyynä irtisanomisten lisäämiselle, mutta emme voi sivuuttaa näiden toimenpiteiden aiheuttamia ilmeisiä ongelmia. Tarvitaan toimenpiteitä, joilla puolustetaan Euroopan tekstiilialaa ja siihen liittyviä työpaikkoja.
<P>
Euroopan yhtyneen vasemmiston konfederaatioryhmän / Pohjoismaiden vihreän vasemmiston ehdotuksesta unionin vuoden 2010 talousarviossa on budjettikohta, joka on varattu unionin tekstiili- ja jalkinealan ohjelman luomiseen. Missä tämä ohjelma on, arvoisa komission jäsen? Mitkä ovat sen tärkeimmät osat? Jään odottamaan vastauksianne näihin kysymyksiin.
<SPEAKER ID="743" NAME="Claudio Morganti" AFFILIATION="EFD">
(IT) Arvoisa puhemies, hyvät kuulijat, mielestäni on ristiriitaista, että työpaikkojemme puolustamisen sijasta Euroopan unioni vaarantaa ne peittämällä toimiensa mahdolliset seuraukset hyvää tarkoittavaan puheeseen humanitaarisesta avusta. Pakistanilaisten vaatteiden tullien mahdollinen alentaminen kolmen seuraavan vuoden ajaksi uhkaa syöstä valmistussektorin vieläkin suurempaan kriisiin kuin tällä hetkellä vallitseva: koko Euroopassa on menetetty 120 000 työpaikkaa ja yksistään Italiassa 40 000.
<P>
Pakistania on autettava, mutta me emme voi soveltaa pehmeitä kauppatoimenpiteitä, kun maani - Italia - ja muut jäsenvaltiot kärsivät jo varsinkin Aasiasta ja erityisesti Kiinasta peräisin olevien tekstiilituotteiden väärennösten vaikutuksista. Komissio ei voi harjoittaa hyväntekeväisyyttä ennen kaikkea Italian kustannuksella, jonka osuus koko Euroopan tekstiilialasta on 30 prosenttia. Mielestäni Pakistanin lisäksi on autettava meidän pieniä ja keskisuuria yrityksiämme selviämään kriisistä määräämällä aasialaisille tuotteille tulleja ja kiintiöitä. Olen lähtöisin Pratosta, jonka asukkaat ja minä olemme saaneet tarpeeksemme tällaisista toimenpiteistä.
<SPEAKER ID="744" NAME="Georgios Papanikolaou" AFFILIATION="PPE">
(EL) Arvoisa puhemies, mitä tulee valmistusteollisuuteen, haluaisin muistuttaa parlamenttia siitä, että Pakistan on maailman neljänneksi suurin puuvillan tuottaja, jonka osuus koko maailman tuotannosta on yhdeksän prosenttia. Seuraavaksi suurin on Euroopan unioni, jonka osuus on hieman alle 5,5 prosenttia. Siksi tämä on selvästi hyvin vakava asia. Me emme tietenkään halua protektionismia, joka on haitallista terveelle kilpailulle, vaan haluamme päinvastoin, että kansainvälinen kauppa on vapaata ja avointa. Toisaalta kuitenkin jäsenet ovat tuoneet myös tämän asian esiin. Nuno Melo, joka on lähtöisin Portugalista, hyvin hauraan talouden maasta, esitti asian hyvin havainnollisesti. Jäsenet viittasivat Italiaan. Lisäisin siihen Kreikan: te kaikki tiedätte sen ongelmista. Meidän pitäisi tietysti tukea Pakistania, mutta meidän pitäisi myös seurata tilannetta siellä, ja siksi haluan kysyä komissiolta: onko meillä mekanismeja, joilla varmistetaan, että Pakistanille annettu apu kanavoidaan oikeaan suuntaan eikä sitä käytetä muihin tarkoituksiin tai tietyille aloille, niin että siitä on haittaa eurooppalaisille yrityksille ja työntekijöille?
<SPEAKER ID="745" NAME="Seán Kelly" AFFILIATION="PPE">
(EN) Arvoisa puhemies, en väitä olevani erityisen hyvin perehtynyt tämän tilanteen koukeroihin, mutta tunnustan Pakistanin strategisen merkityksen. Tästä syystä tuen Sajjad Karimin esiin tuomaa asiaa eli sitä, että on kaikkien etu, että tällä erittäin epävakaalla alueella on vakaa hallinto.
<P>
Halua myös todeta, että unionin, joka perustettiin kansalaistemme rauhan ja vaurauden periaatteen varaan, pitäisi toimia edelläkävijänä rauhan ja vaurauden viemisessä maailman muihin osiin. Siksi tuen tämäniltaisia ehdotuksia, mutta toivon, että komissio vastaa hyvin perusteellisesti kollega Higginsin ja muiden vasemmiston jäsenten esiin tuomiin kysymyksiin.
<P>
Voiko komissio taata, että antamamme apu menee niille, jotka sen ansaitsevat, eikä suurille kauppiaille ja maanomistajille? Se on tämän illan tärkein kysymys.
<SPEAKER ID="746" NAME="Elisabeth Köstinger" AFFILIATION="PPE">
(DE) Arvoisa puhemies, Pakistanin tulvakatastrofilla on humanitaarisia seurauksia, joiden mittasuhteita on mahdoton kuvitella. Mielestäni Euroopan unionin velvollisuutena on varmistaa, että apu saavuttaa pakistanilaiset nopeasti. Toimenpiteet, jotka on tarkoitettu talouden ja työllisyyden elvyttämiseen pitkällä aikavälillä, ovat EU:n tärkeä panos tämän kovia kokeneen maan auttamiseksi selviämään kriisistä. Mielestäni on kuitenkin kyseenalaista, onko pelkällä tullitariffien alentamisella toivottu vaikutus. Meidän on selvitettävä, virtaavatko Pakistanin tullietuudet kolmansiin maihin välillisten kanavien kautta ja onko niillä siten toivottu vaikutus. Ajattelen tässä tekstiiliteollisuuden lisäksi ennen kaikkea bioetanolia.
<P>
Varsinainen kysymykseni komissiolle kuuluu: katsotaanko etanolin tariffikiintiön määräämisen olevan todella kestävä ja tehokas vaihtoehto, joka auttaa Pakistanilaisia? Onko mahdollista arvioida, täyttyvätkö unioniin tuotavan bioetanolin tuotannossa myös pakolliset kestävyyskriteerit.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="747" NAME="William" AFFILIATION="The Earl of) Dartmouth  (EFD">
(EN) Arvoisa puhemies, ihmettelen vain, ymmärtääkö puhuja, että juuri nyt me itse asiassa emme keskustele avusta vaan yksinkertaisesti kauppamyönnytyksistä. Ne tarjoaisivat Pakistanille mahdollisuuden etsiä keinot selvitä ongelmistaan omin avuin ja omasta tahdostaan. Mahtaako puhuja ymmärtää tämän.
<SPEAKER ID="748" NAME="Elisabeth Köstinger" AFFILIATION="PPE">
(DE) Arvoisa puhemies, uskoakseni tämä on keskustelemme ydin. Toimenpiteitä pitää harkita tarkasti, jotta varmistetaan, että apu on kestävää. Ennen kaikkea on aina kyse siitä, mikä on kustannus-hyötylaskelman lopputulos Euroopan kannalta.
<SPEAKER ID="749" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, hyvät kuulijat, Pakistania täytyy epäilemättä auttaa tulvien vuoksi. Meidän pitää kuitenkin kysyä itseltämme tänään, millaista apua tämä maa tarvitsee eniten ja millaista apua Euroopan unioni pystyy parhaiten tarjoamaan. Meidän on toimittava nopeasti ja tehokkaasti.
<P>
Juuri Euroopan komission ehdotuksen tehokkuus huolestuttaakin minua erittäin paljon. Ehdotus on mielestäni hajanainen ja vaikuttaisi ensisijaisesti tekstiili- ja nahka-aloihin eikä ehkä olisi riittävän tehokas, koska apu voisi luoda uusia jännitteitä Eurooppaan syntyvien köyhyyden uusien muotojen vuoksi ja lamaannuttaisi entisestään Euroopan tekstiilialaa, joka on jo vakavassa taantumassa.
<P>
Lisäksi meidän täytyy pohtia sitä, että suosimalla tuotantoyritysten vientiä autamme itse asiassa sellaisia alueita Pakistanissa, jotka eivät ole tulvan alla, kun apu pitäisi sen sijaan kohdistaa kilpailukyvyn ja kehityksen parantamiseen tukemalla tuotannon elvyttämistä alueilla, jotka kärsivät katastrofista. Kaikista näistä syistä tullien poistaminen ei missään tapauksessa ole sopivaa, emmekä me hyväksy tai tue sitä.
<SPEAKER ID="750" NAME="Karel De Gucht" LANGUAGE="EN">
Arvoisa puhemies, haluaisin ensiksikin käydä läpi luvut, joista me keskustelemme. Kyse on 900 miljoonan euron kauppamäärästä. Se tarkoittaa 100 miljoonan euron lisävientiä Pakistanista Euroopan markkinoille, mutta Euroopan unionin kokonaissaldo on vain 50 miljoonaa euroa, koska sen seurauksena, että Pakistanilla on suotuisampi asema viennissä Euroopan markkinoille, kaupan suunta myös muuttuu jonkin verran, mikä tarkoittaa, että jotkin muut maahantuojat menettävät tilaisuuksia Euroopan markkinoilla. Näin ollen kokonaisvaikutus on noin 50 miljoonaa euroa vuodessa.
<P>
Kerron tämän, koska kuulin taas tässä keskustelussa sanottavan, että menetämme 120 000 työpaikkaa. Teillä kaikilla on matkapuhelimessanne laskin. Jos Euroopassa menetetään 120 000 työpaikkaa tuonnin lisääntyessä Euroopan markkinoilla 50 miljoonaa euroa, Euroopan tekstiiliteollisuudella on todella vakava ongelma riippumatta siitä, miten Pakistanin kanssa toimitaan. Tuota perustetta ei yksinkertaisesti voi vakavissaan esittää.
<P>
Se oli ensimmäinen huomioni. Toiseksi me olemme asianmukaisesti ottaneet huomioon Euroopan tekstiiliteollisuudelle tärkeät seikat ja tämän teollisuuden mahdollisesti jossakin määrin vaikean tilanteen. Vuodevaatteet eivät ole mukana ehdottamissamme tullinimikkeissä eivätkä myöskään vaatteet tai kodin liinavaatteet, jotka ovat Euroopan kannalta kolme tärkeintä tuoteryhmää.
<P>
Päinvastoin, mukana on useita puolivalmiita tuotteita. Jos ne ovat puolivalmiita, se tarkoittaa, että ne viimeistellään Euroopassa, minkä pitäisi itse asiassa tehdä näitä tuotteita viimeistelevien yritysten tuonnista halvempaa. Se ei siis aiheuta meille välitöntä haittaa. Oikeastaan asia on päinvastoin. Me olemme todella tutkineet hyvin tarkasti, mikä olisi Pakistanin kannalta hyvä ehdotus mutta ei haittaisi liikaa Euroopan teollisuutta aikana, jolloin me yritämme myös toipua talouskriisistä, mikä ei varmasti ole helppoa.
<P>
Puuvillan viennistä esitettiin myös huomautus. Maailman markkinoilla on pulaa puuvillasta, ja on totta, että Pakistan on yksi suurimmista puuvillantuottajista. Mielestäni sitten, kun olemme tehneet tämän sopimuksen, kun näemme, että olemme todella saaneet jotain aikaan, meidän pitäisi pyytää myös Pakistania varmistamaan, että oma tekstiiliteollisuutemme saa riittävästi puuvillaa voidakseen tuottaa sitä, mitä markkinoilla kysytään. Koska puuvillasta tai ainakin tietyistä puuvillalajeista on pulaa maailmanlaajuisesti, ihmettelette ehkä, miksi näitä puuvillalajeja ei tuoda meille Afrikasta. Se johtuu siitä, että siellä ei viljellä juuri meidän tarvitsemiamme lajeja, eikä ole helppo siirtyä päivästä toiseen viljelemään erilajista puuvillaa, joten tähän ongelmaan on kiinnitettävä erityistä huomiota.
<P>
Lopetan puheenvuoroni toteamalla, että jos tilannetta tarkastellaan Pakistanin kannalta, tarvitaan enemmän apua ja enemmän kauppaa, tarvitaan molempia. Euroopan unioni on antanut jo 320 miljoonaa euroa, mikä on 60 prosenttia siitä, mitä Yhdistyneet Kansakunnat alun perin pyysi. Me jatkamme avun antamista.
<P>
Kauppa ei ole apua, kuten tässä täysistunnossa on jo todettu. Kauppa tarkoittaa sitä, että Pakistanin taloudelle tarjotaan mahdollisuuksia tuotantoon ja vientiin ja työpaikkojen tarjoamiseen ihmisille, jotka niitä tarvitsevat. Mielestäni keskeinen keino talouden elvytyksessä on se, että me tarjoamme Pakistanille lisää kaupankäyntimahdollisuuksia. Kyse ei kuitenkaan ole avusta, mikä tarkoittaa, että emme voi määrätä, ketkä ovat vaikkapa edunsaajia. Kaupan tapauksessa prosessia on paljon helpompi ohjata, mutta me tiedämme myös, että vaikka kaupalla on omat heikkoutensa, mitään taloutta ei elvytetä avun turvin.
<P>
Mielestäni tarvitaan kumpaakin, apua ja kauppaa, ja siksi me teemme työtä kummankin mahdollisuuden puolesta. On totta, että meidän pitäisi myös muistaa, kuten olen sanonut tässä täysistunnossa, että me puhumme vakavasti tuhoutuneesta alueesta. Monet italialaiset parlamentin jäsenet ovat käyttäneet puheenvuoron, ja ymmärtääkseni Pakistanissa tulvan vallassa oleva alue on suunnilleen koko Italian kokoinen. Siitä tässä keskustelussa on kyse, joten mielestäni meidän pitää auttaa heitä, mutta meidän pitää myös muistaa, että alue on hyvin tulenarka ja strategisesti hyvin tärkeä. Se on myös hyvin tärkeä meille ja turvallisuudellemme. Euroopan kannalta olisi hyvin vaarallista, jos tämä alue muuttuisi epävakaaksi, joten meidän pitäisi tehdä kaikki mahdollinen sen varmistamiseksi, että Pakistanin tapahtumat eivät vaikuta alueen vakauteen.
<P>
Me siis otamme käyttöön useita toimenpiteitä. Käymme poliittisia keskusteluja Pakistanin kanssa. Pidimme heidän kanssaan hiljattain huippukokouksen ja jatkamme näitä keskusteluja. Useat EU:n virkamiehet ovat käyneet siellä samoin kuin esimerkiksi komission jäsen Georgieva humanitaarisen avun antamisen yhteydessä. Meillä on huomattava apupaketti, ja me sovellamme myös talouteen liittyvää lähestymistapaa eli kaupan lisäämistä. Ajattelen ja toivon, että tällä on Pakistanille todella huomattava merkitys. Olen myös vakuuttunut siitä, että auttamalla Pakistania me autamme myös jossain määrin itseämme.
<SPEAKER ID="751" NAME="Puhemies">
(EL) Keskustelu on päättynyt.
