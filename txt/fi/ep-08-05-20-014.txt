<CHAPTER ID="014">
Romanien tilanne Italiassa (keskustelu) 
<SPEAKER ID="332" NAME="Puhemies">
(FR) Esityslistalla on seuraavana keskustelu komission julkilausumasta romanien tilanteesta Italiassa.
<SPEAKER ID="333" NAME="Vladimír Špidla" LANGUAGE="FR">
Arvoisa puhemies, hyvät naiset ja herrat, komissio tuomitsee jyrkästi kaikenlaisen romaneihin kohdistuvan väkivallan ja pyytää kaikkien jäsenvaltioiden viranomaisia varmistamaan kaikkien ihmisten henkilökohtaisen turvallisuuden kyseisten valtioiden alueella. Viime viikon tapahtumat Ponticellissä eivät ole yksittäistapaus. Rasistinen väkivalta, jota lietsotaan poliittisella populismilla, vihapuheilla ja tiedotusvälineissä esitetyillä yliampuvilla kommenteilla, on ilmiö, jota voidaan havaita useissa jäsenvaltioissa.
<P>
Komissio torjuu järjestelmällisesti romanien kaikenlaisen leimaamisen tai heidän vertaamisen rikollisiin. Jäsenvaltioiden viranomaisten on pidättäydyttävä tällaisesta toiminnasta, mutta oltava myös esimerkkinä rasismin ja muukalaisvihan torjunnassa. Niiden velvollisuutena on tutkia rasistia hyökkäyksiä ja rangaista niitä, jotka lietsovat hyökkäyksiä tai syyllistyvät sellaisiin.
<P>
Haluaisin korostaa erästä asiaa. Euroopan unionin keskeisenä tehtävänä on päästä eroon tekijöistä, jotka ovat leimanneet Euroopan historiaa vuosisatojen ajan: rotuvihasta, joukkovainoista ja hävityksen aiheuttamisesta tulella. Euroopan unionissa edistetään jokaisen miehen, naisen ja lapsen oikeutta elää suojattuna vainolta ja syrjinnältä. Unioni perustuu sosiaaliseen yhteisvastuuseen, demokratiaan ja oikeusvaltion periaatteisiin sekä kaikkien alkuperältään, uskonnoltaan, ihonväriltään tai elintavoiltaan erilaisten ihmisten kunnioittamiseen.
<P>
Emme saa sulkea silmiämme todellisilta ongelmilta, joita romanit kohtaavat Italiassa ja muissa valtioissa. Kaikki voivat havaita äärimmäisen köyhyyden, sosiaalisen syrjäytymisen, ajoittaisen työttömyyden ja alhaisen koulutustason, jonka uhreja he ovat. Tämä tilanne johtaa inhimilliseen kärsimykseen ja sosiaalisiin jännitteisiin. Se syöksee romanit yhteiskunnan väliinputoajiksi. Tämä kykyjen ja valmiuksien hukkaanheittäminen on julmaa romanien kannalta tarkasteltuna, ja se on menetys myös Euroopalle.
<P>
Miten tähän tilanteeseen on päädytty? Romanit eivät ole tyhmempiä kuin enemmistö, eivätkä he ole kerjäläisiä tai synnynnäisiä rikollisia. Mitä voimme tehdä tämän tilanteen muuttamiseksi? Meidän pitää olla rehellisiä siitä, mitä komissio voi tehdä ja mitä jäsenvaltioiden hallitusten on tehtävä. Kuten Euroopan parlamentin kiittelemissä Eurooppa-neuvoston joulukuussa 2007 pidetyn kokouksen puheenjohtajan päätelmissä aivan oikeutetusti korostettiin, jäsenvaltioiden ja Euroopan unionin on tehtävä kaikkensa romanien osallisuuden parantamiseksi.
<P>
Jos tarkastellaan kansalaisten vapaata liikkuvuutta Euroopan unionin alueella, direktiivi 2004/38 perustuu unionin lainsäädännön vakiintuneisiin periaatteisiin. Monet sen säännöksistä ovat olleet voimassa jo vuosikymmenien ajan. Direktiiviin on myös sisällytetty näitä asioita koskeva Euroopan yhteisöjen tuomioistuimen oikeuskäytäntö. Romanian liityttyä Euroopan unioniin romanialaiset ovat oikeutettuja samaan vapaaseen liikkuvuuteen kuin muut unionin kansalaiset. Romanialaiset eivät ole enää kolmansista maista saapuneita siirtolaisia. Romanialaiset ovat unionin kansalaisia. Heitä ei voida missään olosuhteissa kohdella huonommin kuin muita unionin kansalaisia, ja komissio varmistaa, että heidän oikeuksiaan kunnioitetaan.
<P>
Direktiivin nojalla jäsenvaltiot voivat estää sellaisten unionin kansalaisten elämisen alueellaan, jotka eivät ole aktiivisia ja joilla ei ole riittäviä varoja, jotta näistä ihmisistä ei tule taakkaa niiden sosiaaliturvajärjestelmille. Näiden varojen arviointi ei voi olla automaattista, vaan siinä on otettava huomioon yksittäisen henkilön käyttäytyminen.
<P>
Vapaata liikkuvuutta koskevia sääntöjä ei ole annettu hyödyttämään rikollisia. Direktiivillä annetaan oikeus sellaisten henkilöiden pääsyn estämiseen, joiden toiminta aiheuttaa aitoa, senhetkistä ja riittävän vakavaa uhkaa yhteiskunnan perusetujen kannalta. Rikoksia on torjuttava niin, että oikeusvaltion periaatteita kunnioitetaan täysimääräisesti. Pääsyn estämistä koskeva päätös voidaan tehdä ainoastaan tapauskohtaisesti, ja päätöstä tehtäessä on annettava takuu menetelmästä ja täytettävä perusedellytykset. Mikäli pääsy estetään välittömästi, päätöksen kiireellisyys on perusteltava asianmukaisesti. Unionin kansalaisten pääsyn estäminen on äärimmäinen toimenpide. Sillä rajoitetaan EY:n perustamissopimuksella vahvistettua perusvapautta.
<P>
Useimmat romanien sosiaalista osallisuutta koskevat olennaiset näkökohdat, kuten koulutus, työllistyminen, sosiaalinen osallisuus, kansanterveys sekä paremmat infrastruktuurit ja asunnot kuuluvat jäsenvaltioiden toimialaan. Euroopan unioni on kuitenkin valmis koordinoimaan, tukemaan ja helpottamaan kansallista politiikkaa. Jos me kaikki opimme hyödyntämään ryhmäpainetta, voimme päästä tuloksiin.
<P>
Euroopan unionilla on selvästi toimivaltaa syrjinnän torjumisen alalla. Tällä alalla sitoudun varmistamaan yhteisön lainsäädännön täytäntöönpanon. Direktiivi 2000/43 on tärkeä väline, jonka soveltamisala on laaja. Sen täytäntöönpanoa kansallisella tasolla on kuitenkin täydennettävä aloitteilla, joilla tiedotetaan oikeuksista ja velvollisuuksista. Jotta tilanne voisi parantua, on olennaista, että tasa-arvoasioista vastaavat elimet valvovat aktiivisesti kanteluita ja että kansalaisyhteiskunta osallistuu täysimääräisesti tähän valvontaprosessiin.
<P>
Italian viimeviikkoiset tapahtumat edellyttävät meiltä yhteisiä toimia. Kanssamme elävät romanit tarvitsevat solidaarisuuttamme päästäkseen syrjäytymisen ja epätoivon lietsoman väkivallan kierteestä. Tulkitsen nämä väkivaltaisuudet avunhuudoksi. Poliittisina johtajina meidän velvollisuutenamme on antaa kaikille kansalaisille toivoa kestävästä ratkaisusta näihin ongelmiin. Sosiaalista syrjäytymistä voidaan torjua kohdennetuilla ja räätälöidyillä ohjelmilla, joihin osoitetaan rahoitusta Euroopan rakennerahastoista, erityisesti Euroopan sosiaalirahastosta. Tällä ohjelmalla voidaan parantaa koko väestön elinoloja, toisin sanoen enemmistön lisäksi myös vähemmistön elinoloja.
<P>
Tarkastelemme tällä hetkellä Eurooppa-neuvoston ja Euroopan parlamentin pyynnön perusteella yhteisön välineitä ja politiikanaloja, joita voidaan panna täytäntöön romanien osallisuuden edistämiseksi. Pyydän Italian hallitusta ja muiden jäsenvaltioiden hallituksia keskustelemaan kanssamme tämän toimenpiteen tuloksista ja panemaan merkille sen, mitä toimenpiteestä voidaan oppia.
<P>
(Suosionosoituksia)
<P>
Puhemies. - (IT) Paljon kiitoksia, arvoisa komission jäsen Špidla. Sosiaalinen yhteisvastuu, demokratia ja oikeusvaltion periaatteet: toivon, että parlamentti kunnioittaisi näitä arvoja enemmän!
<SPEAKER ID="335" NAME="Lívia Járóka">
PPE-DE-ryhmän puolesta. - (HU) Kiitos, arvoisa puhemies. Arvoisa puhemies, hyvät naiset ja herrat, romanien tilanne Italiassa - kuten myös kaikkialla Euroopassa - on hirvittävä. Näin on ollut jo vuosikymmenien ajan. Emme ole toteuttaneet juuri mitään toimia, ja ohjaustamme tai tukeamme saavat hallitukset, jopa omia poliittisia ryhmiämme edustavat hallitukset, eivät toteuta juuri mitään toimia tilanteen estämiseksi.
<P>
Oikeisto- tai vasemmistohallitukset eivät ole saaneet kuluneiden vuosikymmenien kuluessa aikaan muutosta romanien hyväksymisen osalta, ja tämän takia katson, että on erittäin tärkeää ottaa tämä kysymys säännöllisesti esille tämän parlamentin keskustelujen esityslistalla. Pyydämme, että poliittiset ryhmät kuitenkin sitoutuisivat asiaan entistä voimakkaammin. Mielestäni tarvitaan ohjelmia, ja romanien osallistaminen on toteutettava aidosti ja asianmukaisesti Euroopassa, jos romanien ei haluta kärsivän julmuuksista tällaisen joukkohysterian seurauksena.
<P>
Mielestäni ei riitä, että täysistunnoissa pidetään asiasta puheita, ja on täysin hyödytöntä käsitellä tätä asiaa poliittisia puolueita koskevana kysymyksenä, koska sosialisti-, liberaali- tai konservatiivihallitukset eivät ole kyenneet muuttamaan tilannetta mitenkään. Vastustamme romaneja koskevien toimien tämänhetkistä puutetta Euroopassa, aivan kuten vastustamme kaikkia viittauksia kollektiivisen syyllisyyden periaatteeseen - tai kyseisen periaatteen soveltamista - ja aivan kuten vastustamme myös rikollisuutta.
<P>
Mielestäni on erittäin tärkeää, että Italian hallitus tekee kaikkensa täyttääkseen lupauksensa ja varmistaakseen, että suunniteltua turvallisuuspakettia ei kohdenneta mihinkään yksittäiseen etniseen ryhmään ja että vältetään joukkokarkotukset. Mielestäni vielä tärkeämpi on kuitenkin viesti, jonka voimme lähettää täältä EU:sta valtioille, ja vastuu, joka Euroopan komission on kannettava sen varmistamiseksi, että vähimmäisvaatimukset otetaan käyttöön ja että jäsenvaltiot tekevät sopimuksen siitä, miten ne aikovat välittömästi muuttaa romanien tilannetta Euroopassa.
<P>
Minun mielestäni on välttämätöntä Euroopan moraalisen maineen ja kilpailukyvyn kannalta, että tyhjät puheet lopetetaan ja että sen sijaan korostetaan toimintaa, todellisten suunnitelmien täytäntöönpanoa. Tämän pitäisi olla painopistealana. Katson myös, että meidän tehtävänämme on edistää ja vaatia tätä. Kiitos.
<SPEAKER ID="336" NAME="Martin Schulz">
PSE-ryhmän puolesta. - (DE) Arvoisa puhemies, Euroopan parlamentin sosialidemokraattinen ryhmä pyysi tätä keskustelua, ja kiitän teitä, arvoisa komission jäsen Špidla, että olette käsitelleet kaikkia olennaisia kysymyksiä, jotka on mainittava. Olen myös erittäin kiitollinen selkeistä sanoistanne.
<P>
Sallinette minun siis aloittaa esittämällä vetoomuksen meille kaikille. Tässä parlamentissa sekä oikeistoon että vasemmistoon kuuluvat jäsenet toimivat samojen arvojen pohjalta. Olen erittäin kiitollinen siitä, että useat parlamentin konservatiivijäsenet ovat kanssamme samaa mieltä siitä, että meidän on toimittava humanitaarisesti niiden ongelmien osalta, jotka meidän on ratkaistava.
<P>
Ihmisarvosta Euroopan unionissa ei voida neuvotella. Leirien polttaminen, ihmisten jahtaaminen kaduilla - tätä ei voida hyväksyä! Tämä toimintatapa ei ratkaise yhtään mitään. Arvoisa komission jäsen Špidla, kiitos siitä, että olette asettaneet tämän EU:n politiikan keskeisen arvon keskeiseen osaan huomautuksissanne.
<P>
Haluamme auttaa ongelmien ratkaisemisessa, joten haluan tehdä yhden asian erittäin selväksi. Ongelma, josta keskustelemme tänään, ei ole Italian ongelma, vaan ennemminkin ongelma, joka - vaikka asia onkin tullut esiin Italiassa - on havaittu viime vuosina kaikkialla Euroopan unionin alueella. Ongelmana on se, että vähemmistöjä ei ole integroitu riittävän hyvin Euroopan yhteiskuntiin ja että erityisesti romaniyhteisöt kärsivät tämän takia kaikissa EU:n jäsenvaltioissa.
<P>
Italian kaltaisia tapahtumia, joita olemme tänään paheksuneet, on havaittu myös muissa EU:n jäsenvaltioissa. Tämän takia on jälleen kerran todettava, että nyt ei ole oikea aika osoittaa syyttävällä sormella Italiaa. On aika pohtia, miten me voimme yhdessä Italian viranomaisten kanssa ratkaista tämän ongelman, ensisijaisesti romaniyhteisön etujen mukaisesti, sillä se tarvitsee välittömästi suoraa apua. Ongelma olisi myös ratkaistava tavalla, joka vastaa paikallisviranomaisten ja pienten kaupunkien etuja, sillä ne on hukutettu niiltä vaadittuun integrointityöhön. Myös kaupunginjohtajat tarvitsevat apuamme. Tämän takia oli erittäin viisasta, että te, arvoisa komission jäsen, ehdotitte, että me voisimme pohtia sitä, miten me voimme auttaa välittömästi tällaisia kuntia hyödyntäen tarjolla olevia EU:n varoja.
<P>
Katson, että ponnistelut, jotka meidän on nyt toteutettava, on keskitettävä yhteen suuntaan. Meidän ei pitäisi tässä vaiheessa väitellä siitä, kuka on syyllistynyt johonkin tai kuka ei ole tehnyt jotakin. Meidän olisi ponnisteltava yhdessä, jotta äskettäisten tapahtumien perusteella todetaan romaniyhteisön kannalta tärkeäksi se, että kaikki EU:n jäsenvaltiot, koko Euroopan kansalaisten yhteisö, haluavat integroida romaniyhteisön yhteiskuntaan. Meidän on myös vaadittava, että romaniyhteisö haluaa itse, että se integroidaan yhteiskuntaamme. Tämän pitää olla mahdollista niin, että tämän yhteisön kulttuuri-identiteettiä kunnioitetaan täysimääräisesti.
<P>
Kävin tänään puhelinkeskustelun Italian ulkoministerin Frattinin kanssa tehdäkseni selväksi, että me sosiaalidemokraattisessa ryhmässä haluamme yhdessä komission ja neuvoston kanssa löytää ratkaisun polttavimpiin kysymyksiin. Tämä johtuu siitä, että mielestäni meidän ei pitäisi sallia sitä, että romanit joutuvat kärsimään sellaisten ihmisten hyökkäyksistä, jotka omistautuvat populistiselle oikeistopolitikoinnille näiden puutteiden takia. Tämä on meidän yhteinen tehtävämme; tämän takia pyysimme tätä keskustelua.
<P>
(Suosionosoituksia)
<SPEAKER ID="337" NAME="Viktória Mohácsi">
ALDE-ryhmän puolesta. - (EN) Arvoisa puhemies, onnittelen komission jäsentä hänen erittäin hienosta puheestaan tästä asiasta. Haluaisin esittää huomautukseni romanien vastaisista joukkovainoista, jotka tapahtuivat Napolissa tämän vuoden toukokuun 13. päivänä, sekä myöhemmästä kehityksestä Napolissa. Päätin vierailla viime viikonloppuna Roomassa ja Napolissa ja tehdä eräänlaista kenttätutkimusta ja keskustella henkilökohtaisesti kyseisissä kaupungeissa asuvien ihmisten kanssa. Pyysin myös, että Italian viranomaiset toteuttaisivat kiireellisesti toimia perusoikeuksien takaamiseksi, valtiossa elävien romanien suojelemiseksi uusilta väkivaltaisuuksilta ja rasistisilta hyökkäyksiltä ja romanienvastaisen vihamielisen ilmapiirin lieventämiseksi Italiassa. Kirjoitin Silvio Berlusconille kirjeen 23. helmikuuta. Olimme yhdessä 88 kansalaisjärjestön kanssa erittäin huolestuneita siitä, että toteutetuissa poliittisissa kampanjoissa romanit yhdistettiin kielteisiin stereotypioihin ja että romanikansaa käytettiin niissä vaalien syntipukkeina, mikä on täysin vastoin eurooppalaisia arvoja. Voimme nyt nähdä kyseisen kampanjan vaikutuksen.
<P>
Romaneja koskeva hätätila julistettiin sen jälkeen, kun tiedotusvälineissä raportoitiin, että 16-vuotias romanityttö oli yrittänyt siepata Napolissa kuuden kuukauden ikäisen vauvan hänen äidiltään. Tiedonkeruumatkani perusteella vaikuttaa siltä, että tämä on keksitty tarina: tällaista tapahtumaa ei ole ilmoitettu poliisille; asiaa ei tutkita.
<P>
Noin 60 ihmisen joukkio käytti 13. toukokuuta polttopulloja sytyttääkseen tuleen viisi Napolissa sijaitsevaa romanileiriä. Samanlaisia väkivaltaisia vihanpurkauksia on tapahtunut myös muissa italialaisissa kaupungeissa, esimerkiksi Milanossa. Todella huolestuttavaa on se, että Napolin poliisiviranomaisilta saamieni tietojen mukaan tätäkään tapausta ei tutkita. Minusta vaikuttaa siltä, että Italian hallitus toimii ankarasti heikkojen osalta ja heikosti ankarien osalta. Jos ne ottavat esille turvallisuuskysymyksen, niiden olisi ensin otettava esille järjestäytynyt rikollisuus, johon Camorra on syyllistynyt. Ne aikovat keskustella maahanmuutosta ja romaneja koskevasta kysymyksestä siirtääkseen huomion Italian todellisista ongelmista. Toivon, että Italian viranomaiset varmistavat Napolin ja Milanon tapahtumien asianmukaisen ja tehokkaan tutkimisen ja syyttävät lain kovimmin perustein kaikkia syyllisiä, myös julkisia virkamiehiä, jotka esittävät romaneista vihamielisiä, rotuvihaa lietsovia lausuntoja.
<P>
Kehotan Italian viranomaisia tekemään täysimääräistä yhteistyötä hallitustenvälisten instituutioiden, kansainvälisten järjestöjen ja kansallisten kansalaisjärjestöjen kanssa, jotta Italian romanien ihmisoikeuksiin liittyvä hätätila saadaan päätökseen ripeästi ja tehokkaasti. Kehotan myös Euroopan komissiota ehdottamaan romaneja koskevaa EU:n strategiaa, jotta romanien osallistamisesta tehdään kiireellinen painopisteala ja jotta jäsenvaltioille tarjotaan ohjastusta ja koordinointia sen velvollisuuden osalta, joka koskee romanien oikeuksien kunnioittamisen varmistamista.
<SPEAKER ID="338" NAME="Monica Frassoni">
Verts/ALE-ryhmän puolesta. - (IT) Arvoisa puhemies, hyvät naiset ja herrat, parlamentti ei ole oikea paikka väitellä jotakin hallitusta vastaan; se on paikka, jossa keskustelemme, tarkastelemme ja ratkaisemme yhdessä kysymyksiä, jotka koskevat ja vaivaavat Euroopan kansalaisia. Se, mitä Italiassa tapahtuu, koskee useita Euroopan kansalaisia.
<P>
Tapaukset vaihtelevat valtavasti niiden merkityksen ja vakavuuden osalta: on hyökkäyksiä romaneja vastaan, rappiota ja köyhyyttä kokonaisilla rikollisjoukkojen hallitsemilla alueilla, joilla italialaiset ja maahanmuuttajat taistelevat turhan takia, ja sitten on traaginen jätekriisi ja vielä Italian uuden, kauniin tasa-arvoministerin äskettäin antamat uskomattomat lausunnot, jotka lähentelevät jo homofobiaa.
<P>
Tämän takia meidän ei pitäisi käydä tuloksetonta väittelyä asiasta, vaan meidän olisi pitäydyttävä tosiasioissa ja tarkasteltava, mitä me voimme tehdä auttaaksemme ja parantaaksemme tilannetta sen sijaan, että vaikeutamme sitä. Meidän ei pidä missään nimessä kieltää tosiasioita. Miksi keskustelemme täällä romanien tilanteesta Euroopassa ja Italiassa? Se johtuu siitä, että romanit ovat kaikista syrjityin vähemmistö Euroopassa, ja parlamentti on käsitellyt tätä asiaa jo useiden vuosien ajan. Me emme ole maailmanparantajia, mutta äärimmäistä väkivaltaisuutta, suvaitsemattomuutta ja rasismia on tapahtunut, mikä meidän on tunnustettava, jos haluamme muuttaa tilannetta paremmaksi.
<P>
Kuten sanoin, emme ole maailmanparantajia. Ratkaisu, jota me kaikki etsimme, perustuu laillisuuteen: tarkoitan tällä kaikkien sääntöjen noudattamista. Tämä tarkoittaa sääntöjä, jotka estävät ihmisiä varastamasta julkista omaisuutta ja valtaamasta sitä asuintarkoituksiin, estävät lasten pakottamisen kerjäläisiksi tai naisten pakottamisen orjuuteen, mutta jotka myös estävät köyhien syrjimisen ja vainoamisen ja niiden ihmisten vuosikymmeniä kestäneen sorron, jotka eivät enää tiedä, minkä maan kansalaisia he ovat, ja jotka eivät ole kiertolaisia omasta tahdostaan vaan sen takia, että he ovat paenneet niin monta kertaa, ja joiden ainoana vaihtoehtona on elämä tien päällä. Hyvät naiset ja herrat, tämä on useiden romanien arkipäivää Italiassa ja Euroopassa.
<P>
Haluaisin lopuksi kiittää komission jäsentä Špidlaa hänen osallistumisestaan, sillä hän esitti näkemyksensä rohkeasti ja selvensi joitakin kysymyksiä, jotka olemme katsoneet tärkeiksi direktiivissä 2004/38/EY, jota Italian hallitus on mielestämme paikoittain tulkinnut väärin. Toivon, että hänen työnsä selvyyden lisäämiseksi voi jatkua meidän tuellamme.
<SPEAKER ID="339" NAME="Cristiana Muscardini" LANGUAGE="IT">
Arvoisa puhemies, hyvät naiset ja herrat, ehkäpä sen, että taloutta, energiaa ja turvallisuutta koskeva tilanne on vakava kaikkien EU:n kansalaisten kannalta tarkasteltuna, olisi pitänyt saada parlamentin ottamaan vastuulleen sen pelon aallon tyynnyttämisen, joka näyttää kulkevan läpi kaikkien EU:n jäsenvaltioiden.
<P>
Eilen se kuitenkin päätti yksipuolisella päätöksellään toisesta toimintatavasta, mutta ehkäpä tämä tehtiin vain tiedotusvälineiden hyväksi. On ilmiselvää, että päätös ei ole poliittinen vaan puoluepoliittinen, koska käymme nyt keskustelua ilman, että asiasta annetaan päätöslauselmaa. Tämä puhuu puolestaan! Olemme samaa mieltä paavin kanssa yhteisvastuusta ja anteliaisuudesta. Ennen yhteisvastuuta on kuitenkin kunnioitettava lainsäädäntöä. Italia tunnetaan anteliaisuudestaan. Vaikka muut valtiot ovat ampuneet kolmansien maiden kansalaisia, vaikka muut valtiot ovat käännyttäneet takaisin siirtolaisia kuljettaneita aluksia tai antaneet ihmisten hukkua näiden roikkuessa kalaverkoissa tai romuissa, Italia on aina toivottanut kolmansien maiden kansalaiset ja EU:n kansalaiset ystävällisesti ja avokätisesti tervetulleiksi.
<P>
Tietenkin on tapahtunut myös hirmutekoja, ja nykyisen hallituksen on tuomittava kyseiset teot, minkä se onkin tehnyt. Ihmettelemme kuitenkin, miksi Viktória Mohácsi ei ottanut esille romanien tilannetta Italiassa koskevaa kysymystä viime vuonna, viisi kuukautta sitten tai edes puolitoista vuotta sitten. Miksi parlamentti käsittelee sitä tänään, viisi viikkoa ennen vaaleja, kun se ei voinut käsitellä kysymystä selkeästi silloin, kun se olisi ilmiselvästi ollut kiireellistä? Ei, hyvä Martin Schulz; jos tämän keskustelun otsikkona olisi ollut ”romanien tilanne Euroopassa”, me olisimme voineet uskoa, että kyseessä on yleinen ongelma. Tämä on puolueita koskeva asia, vaikka tarvitsemme ongelmaan poliittisia ratkaisuja.
<SPEAKER ID="340" NAME="Roberto Musacchio" LANGUAGE="IT">
Arvoisa puhemies, hyvät naiset ja herrat, olen samaa mieltä komission jäsenen Špidlan kanssa: olemme nähneet poliittisia toimia ja tapahtumia, jotka ovat ennennäkemättömän vakavia. Euroopan parlamentin direktiivejä ja julkilausumia on sovellettava kaikkiin, jopa Italiaan. Me toteamme näin nykyiselle hallitukselle, jonka ensimmäiset toimet ja julkilausumat virkaantulon jälkeen ovat herättäneet meissä todellista huolta ja järkyttäneet meitä. Me sanoimme näin myös edelliselle hallitukselle.
<P>
Syrjinnän torjuminen ja sitoumus integroida romanit yhteiskuntaan on vahvistettu parlamentin äänestyksissä. Oikeus liikkuvuuteen ja oleskeluun on Euroopan kansalaisuuden pilari. Euroopan on edistettävä päätöstensä täytäntöönpanoa. Romanit ovat Euroopan vähemmistö, jota natsit vainosivat, joten heidän oikeutensa kansalaisuuteen on tunnustettava.
<P>
Katson, että viimeaikaiset tapahtumat ovat erittäin vakavia: kyseessä on pelon, esimerkiksi romanifobian hyväksikäyttö yksimielisyyden voittamiseksi vaaleissa; pelkoon perustuva voitto äänestyksessä. Tässä yhteydessä tukahdutetaan politiikka ja demokratia, myrkytetään rauhanomainen yhteiselo ja tuhotaan juuri se sivilisaatio, jota EU:ta kehotetaan edistämään. Tämän keskustelun on johdettava konkreettisiin tuloksiin: jäsenvaltioiden toimien valvontaan, paikallisten toimien valvontaan ja romanikansalaisten elinolojen valvontaan.
<SPEAKER ID="341" NAME="Gerard Batten">
IND/DEM-ryhmän puolesta. - (EN) Arvoisa puhemies, Italian tapahtumat ovat esimerkki siitä, mitä voi tapahtua, kun todellisuus kohtaa Euroopan unionin utopistisen idealismin. EU:n ajatuksena on, että sen avulla voidaan luoda suuri, uusi ja rajaton valtio rajoittamattoman, valvomattoman ja syrjimättömän maahanmuuton avulla. Todellisuudessa tällainen sääntelemätön massamaahanmuutto tuo mukanaan valtavia sosiaalisia ongelmia. Minä ja puolueeni tuomitsemme täysin Italiassa esiintyneen väkivallan, jota on kohdistettu ihmisryhmiin heidän etnisen alkuperänsä takia.
<P>
Olemme kuulleet yhteisöjen integroinnista vastaanottaviin yhteiskuntiin, mutta miten se voidaan toteuttaa, kun jo maahanmuuttajien määrä tekee siitä mahdotonta. EU:n tavoitteena on luoda suuri rajaton valtio, ja tämä on aiheuttanut kansalaisten suuria siirtymisiä Euroopan alueella viime vuosien aikana. Vastaavaa ei varmasti ole nähty sitten Rooman valtakunnan kaatumisen. Italian uusi ulkoministeri Frattini haluaa tiukentaa maahanmuuttolainsäädäntöä. Kyseessä on sama Frattini, joka EU:n komission jäsenenä totesi, että Eurooppaan on saatava vähintään 20 miljoonaa uutta siirtolaista Afrikasta ja kolmannesta maailmasta. Nyt kun Frattini on jättänyt EU:n norsunluutornit ja saanut työpaikan oikeasta poliittisesta maailmasta, ääni kellossa on muuttunut.
<P>
EU:n avointen rajojen politiikka tarkoittaa sitä, että yksikään jäsenvaltio ei voi valvoa, kuka saa tai ei saa saapua kyseisen valtion alueelle. Yhdistyneessä kuningaskunnassa tämä on johtanut sietämättömään paineeseen, joka kohdistuu infrastruktuuriin, julkisiin palveluihin ja sosiaalipalveluihin ja asuinolosuhteisiin. Se on lisännyt sairauksia ja rikollisuutta. Suurin osa oman vaalipiirini Lontoon järjestäytyneestä rikollisuudesta on ulkomaisten etnisten ryhmien vastuulla. Kaikilla valtioilla pitäisi olla oikeus valvottuun maahanmuuttopolitiikkaan, jotta ne voivat itse valita, minkä verran minkäkinlaisia maahanmuuttajia ne tarvitsevat omiin tarkoituksiinsa. Italian kauhistuttavat väkivaltaisuudet ovat suoraa seurausta siitä, että Euroopan unioni on ryhtynyt hallitsemaan alaa, jonka pitäisi kuulua yksinomaan kansallisvaltioiden vastuualaan.
<SPEAKER ID="342" NAME="Luca Romagnoli" AFFILIATION="NI">
(IT) Arvoisa puhemies, hyvät naiset ja herrat, jos en ole aivan väärässä, Italiaa ja sen sisäistä turvallisuutta koskevaa suvereenia oikeutta vastaan esitetyt espanjalaisten sosialistien toistuvat syytökset tulevat niiltä tahoilta, jotka valvovat rannikkoaan tarkasti, joille Ceutan ja Melillan tapaukset ovat vielä tuoreessa muistissa ja jotka vastaavat katalaanien ja baskien separatismiin katsomalla poliittisen väittelyn terrorismiksi.
<P>
Tietävätkö Espanjan ja Euroopan parlamentin sosialistit, kuinka avokätinen Italia on ollut romaneja kohtaan? Tietävätkö ne kuinka paljon sosiaaliturvaa, taloudellisia avustuksia, koulutusta ja terveydenhuoltoa romaneille tarjotaan, vaikka samaa ei tarjota edes Italian kansalaisille? Tietävätkö ne, kuinka suuri osuus yhteiskunnanvastaisista rikoksista johtuu näistä kiertolaisista? Haluaisin kysyä asiaa komission jäseneltä Špidlalta, joka suojelee lapsia, jotka kerjäävät kaduilla, myyvät ruusuja ja pesevät autojen tuulilaseja liikennevaloissa italialaisissa kaupungeissa; lyhyesti sanottuna hyväksikäytettyjä lapsia, joiden syntyperästä ei usein ole tietoa. Miksi ei esimerkiksi toteuteta toimia kaikkien näiden lasten DNA:n analysoimiseksi, jotta voitaisiin sekä suojella alaikäisiä lapsia että määritellä heidän sukujuurensa? Mielestäni on oikeutettua sanoa, että desaparecidosien lapset Argentiinassa voidaan katsoa ennakkotapaukseksi.
<P>
Arvoisa komission jäsen, minun mielestäni Italiassa, Romaniassa tai missään muussakaan Euroopan unionin valtiossa ei pitäisi olla romanileirejä. Jotta romanit voisivat ilmaista identiteettiään asianmukaisesti - ja jotta he voisivat suojella itseään ja hallita itse asioitaan - minä itse asiassa ehdotan, että EU edistäisi romanivaltion perustamista, ehkäpä jopa Itä-Eurooppaan, kun otetaan huomioon, että useat romanit tulevat kyseiseltä alueelta.
<P>
Tämä päättäisi heidän diasporansa; he voisivat hallita ja säännellä asioitaan itsenäisesti, ja heidän elintasonsa ja hyvinvointinsa paranisi - ja sallinette minun sanoa, että niin paranisi myös meidän!
<SPEAKER ID="343" NAME="Stefano Zappalà" AFFILIATION="PPE-DE">
(IT) Arvoisa puhemies, hyvät naiset ja herrat, yksi minuutti ei riitä tämän asian käsittelemiseen perusteellisesti. On todettu, että Italian hallitusta ei syytetä mistään, mutta kuulemissani puheenvuoroissa on usein viitattu populistiseen oikeistopolitiikkaan.
<P>
Viktória Mohácsi kertoi, että kuuden kuukauden ikäiseen vauvaan liittyvä tapaus Napolissa ei pitänyt paikkansa. Monica Frassoni syytti tasa-arvoasioista vastaavaa Italian ministeriä. Ainoastaan kuusi päivää sitten virkaan tullut hallitus on saanut osakseen raakoja syytöksiä Espanjan ministereiltä, vaikka Espanjassa on esiintynyt paljon vakavampia tapauksia.
<P>
Katson - itse asiassa olen vakuuttunut siitä - että olisi ollut järkevämpää, jos komission jäsen olisi puhunut solidaarisuudesta kansalaisia kohtaan yleensä, eikä vain solidaarisuudesta joitakin kansalaisia kohtaan. Me ja minä itse kannatamme yleistä yhteisvastuuta. Katson kuitenkin, että hallituksen velvollisuutena on varmistaa joidenkin kansalaisten sijaan kaikkien kansalaistensa turvallisuus; sen velvollisuutena on varmistaa, että muutamien lasten sijaan kaikki lapset voivat elää samanlaisissa oloissa; sen velvollisuutena on pyrkiä integrointiin, mutta ei niin, että joissakin tapauksissa tarjoudutaan turvapaikaksi rikollisille. Sen on puolustettava kaikkia.
<P>
Arvoisa puhemies, olette ollut erittäin jalomielinen, joten olkaa hyvä ja antakaa minun kertoa ajatukseni kokonaisuudessaan. Minun mielestäni ei saisi tai pitäisi syyttää hallitusta, joka kaiken lisäksi on valittu italialaisten ennennäkemättömällä enemmistöllä. Mielestäni tähän ongelmaan, joka on erittäin arkaluonteinen ja erittäin tärkeä, minkä me kaikki tunnustamme, pitäisi puuttua vilpittömästi, eikä vain poliittisin elein. Olen aina tukenut ajatusta siitä, että parlamentin, Euroopan unionin, olisi luovuttava lopullisesti poliittisesta teeskentelystä ja sovellettava uskottavaa eurooppalaista integraatiopolitiikkaa ilman, että se hyökkää yksittäisten hallitusten kimppuun.
<SPEAKER ID="344" NAME="Gianni Pittella" AFFILIATION="PSE">
(IT) Arvoisa puhemies, hyvät naiset ja herrat, komission jäsen Špidla oli oikeassa, kun hän sanoi, että äskettäiset hyökkäykset romanileireihin Roomassa ja Napolissa olivat erittäin vakavia tapauksia ja että niihin on vastattava etsimällä ratkaisuja, joilla Eurooppaa ei vapauteta vastuusta, joilla ei etsitä syntipukkeja ja joissa ei käytetä syrjivää ja alentavaa kieltä. Pyydän anteeksi Luca Romagnolin puolesta. Kuulimme äsken hänen puheenvuoronsa. Tällaiset vastaukset voivat lietsoa vaarallista ilmapiiriä ja johtaa väkivaltaisuuksiin ja rasismiin.
<P>
Tässä keskustelussa, hyvä Stefano Zappalà, ei ole kyse Italian tai sen hallituksen syyttämisestä: komission jäsen on ilmaissut selvästi, että asiassa halutaan tehdä yhteistyötä. Odotamme Italian hallitukselta vakuuttavia ja konkreettisia vastauksia kahden perusvaatimuksen mukaisesti: integrointi ja turvallisuus sekä vastaanottaminen, integrointi ja turvallisuus lainsäädännön mukaisesti, minkä valvonta on valtion, ei miliisien ja vapaaehtoisten vartijoiden vastuulla, sillä kyseiset tahot muistuttavat valtiomme historian synkistä ajoista, joita emme halua todistaa uudelleen. Joissakin tämänpäiväisissä sanomalehtiotsikoissa sanotaan ”Eurooppa asettaa Italian syytteeseen” tai ”Berlusconin vihollinen, toveri Schulz, Italiaa vastaan”. Tämä on naurettavaa.
<P>
Haluaisin sanoa, että Italia - valtio, jota arvostetaan suuresti ja jota rakastetaan sen edistyksellisten arvojen takia - pyytää EU:ta toimimaan asemansa mukaisesti ja vahvistamaan turvallisuutta ja edistämään yhdentymistä.
<SPEAKER ID="345" NAME="Marco Pannella" AFFILIATION="ALDE">
(IT) Arvoisa puhemies, hyvät naiset ja herrat, haluan vain sanoa yhden asian: huolimatta näiden tapahtumien vakavuudesta, jonka luullakseni kaikki täällä tunnustavat, Italian ja Euroopan tilanteeseen suhtaudutaan tietyllä tavalla ja se jätetään huomiotta, mikä pelottaa minua. Se on aina jonkun muun syy. Siksi katson, että minulla on velvollisuus syyttää meitä itseämme ja että minulla on siihen myös oikeus. Olemme olleet vallassa Roomassa ja Napolissa viidentoista vuoden ajan! Roomassa, Napolissa ja koko Italiassa on toteutettu häpeällistä televisiokampanjaa. Sen lähetysajan osuus, joka käytetään rikosten käsittelemiseen, pelon ilmapiirin luomiseen, on lisääntynyt 10 prosentista 24 prosenttiin.
<P>
Arvoisa puhemies, haluan vain sanoa, että ilman demokratiaa romanit tai edes italialaiset eivät voi elää rauhassa. Italia ei ole demokratia; siellä ei noudateta oikeusvaltion periaatteita. Tämä voi olla lähtökohtana tilanteen korjaamiselle, ja me voimme toivoa parasta, mutta tämä ei onnistu sillä alhaisella moraalilla, joka monella meistä on.
<SPEAKER ID="346" NAME="Elly de Groen-Kouwenhoven" AFFILIATION="Verts/ALE">
(EN) Arvoisa puhemies, olen erittäin pettynyt siihen, että puheenjohtaja Barroso ei ole riittävän sitoutunut romaneja koskevien kysymysten käsittelemiseen. Olemme tämän vaalikauden aikana antaneet kaksi yhteistä päätöslauselmaa romaneista ja laatineet mietinnön romaninaisista. Olemme myös järjestäneet muutamia kokouksia Euroopan komission kanssa. Romanivastaisuus ja ilmeisesti myös yleinen hyväksyntä rasismille on kuitenkin samalla lisääntynyt. On korkea aika ryhtyä toimiin.
<P>
Romaneja koskeva kysymys Italiassa on selvä esimerkki hallituksen tukemasta rasismista. Syntipukeiksi asetettuja romaneja vastaan kohdistunut väkivalta muistuttaa minua juutalaistenvastaisista ja romanienvastaisista joukkovainoista 1930-luvulla. Berlusconin poliittinen taktiikka muistuttaa Miloševićin toteuttamaa etnistä puhdistusta entisessä Jugoslaviassa.
<P>
Pyydän teitä antamaan tukenne sille, että Euroopan komissiota ja neuvostoa painostettaisiin laatimaan romaneja koskevaa EU:n politiikkaa. Olen vakuuttunut siitä, että EU:n puheenjohtajavaltio on kuunnellut tätä keskustelua ja aikoo tutkia romaneja koskevaa kysymystä vakavammin seuraavassa EU:n huippukokouksessa.
<SPEAKER ID="347" NAME="Roberta Angelilli" AFFILIATION="UEN">
(IT) Arvoisa puhemies, hyvät naiset ja herrat, myös minä haluaisin selvittää väärinkäsitykset. Kaikki väkivalta ja syrjintä on tuomittava ehdottomasti, mutta meidän on tarkasteltava tilannetta ja erityisesti vältettävä tekopyhyyttä tai, mikä pahinta, poliittista riistoa. Anteeksi, että olen niin tylsä, mutta en halua kommentoida huomautuksia, joissa useat tämän täysistunnon osallistujista ovat yrittäneet tänään syyttää Silvio Berlusconia nykyisestä romaneja koskevasta tilanteesta Italiassa.
<P>
Ehkäpä Walter Veltroni ja Antonio Bassolino tietävät enemmän syyllisyydestä, erityisesti kun kyseessä ovat kurjat oltavat laittomilla romanileireillä. Pyytäisin kuitenkin kaikkia yrittämään käyttäytyä vastuullisesti ja vilpittömästi, mikä on nyt tarpeen kaikkien viivytysten ja ratkaisupyyntöjen jälkeen, sillä ne ovat kaikuneet kuuroille korville.
<P>
Meidän on lisättävä ponnisteluja ja puolustettava ihmisiä, jotka elävät romanileireillä oloissa, jotka ovat täysin epäinhimilliset ja joita ei voida hyväksyä; meidän on unohdettava äiti, jonka vauva melkein siepattiin, ja alle vuosi sitten raiskatun ja murhatun Reggianin perhe - asia, jota tämäkin parlamentti on valitettavasti joutunut käsittelemään.
<P>
Ehdotuksemme, joita olemme valmistelleet vuosia, ovat selviä: ne sisällytettiin sekä Euroopan parlamentin viimeisimpään päätöslauselmaan romanien tilanteesta Euroopan unionissa että lasten oikeuksia koskevaan EU:n strategiaan. Yksi: ratkaistaan ongelma, joka koskee romanileirejä, joilla terveydenhuolto ja turvallisuus on olematonta; kaksi: ehdotetaan radikaaleja toimenpiteitä, kuten huoltajuuden menettämistä niiden vanhempien osalta, jotka pakottavat lapsensa kerjäämiseen, prostituutioon ja lapsityövoimaan; kolme: vähennetään koulunsa kesken jättäneiden romanilasten osuutta, joka on 75 prosenttia joissakin jäsenvaltioissa; neljä: hyödynnetään paremmin yhteisön varoja, joita voidaan tarjota kaikille romanitaustaisille kansalaisille, jotka käyvät töissä, jotka haluavat osallistua yhteiskuntaan ja jotka lähettävät lapsensa kouluun, mutta samalla eristetään ja karkotetaan maasta taparikolliset.
<P>
Lopuksi esitän tämän vetoomuksen koko Euroopan unionille, sillä tämä ongelma koskee kaikkia jäsenvaltioita, kuten muun muassa Eurooppa-neuvosto on äskettäin osoittanut pahoillaan.
<SPEAKER ID="348" NAME="Umberto Guidoni" AFFILIATION="GUE/NGL">
(IT) Arvoisa puhemies, hyvät naiset ja herrat, arvoisa komission jäsen Špidla, olen erittäin huolestunut Italian äskettäisistä tapahtumista. Romanialaisia ja romaneja vastaan käydään noitavainoa, ja on tehty useita rankaisuretkiä ja poltettu kiertolaisten leirejä. Italian hallitus toteuttaa pakkomielteenomaista turvallisuuskampanjaa, jolla asetetaan kyseenalaiseksi EU, Schengenin sopimus ja vapaa liikkuvuus EU:ssa.
<P>
Meidän on tarkasteltava turvallisuuskysymystä uudelleen oikeudellisesta näkökulmasta, johon hätätilaa koskeva näkökulma ei voi vaikuttaa. Oikeusvaltion periaatteiden mukaan rikosoikeudellinen vastuu on henkilökohtaista; sitä ei voida lukea kollektiivisille ryhmille kuuluvaksi. Jos tästä periaatteesta poiketaan, luodaan vaarallinen ennakkotapaus, joka johtaa kokonaisten etnisten ryhmien kriminalisointiin. Turvallisuutta koskeva vaatimus on oikeutettu, mutta me emme voi turvautua riistoon, jonka tavoitteena on lietsoa vihaa ja muukalaisvihaa poliittisia tarkoituksia varten.
<P>
Sen sijaan, että Italian hallitus tekee laittomasta maahanmuutosta rikoksen, sen pitäisi käyttää EU:n varoja tehokkaammin integraatiopolitiikkaa varten. Lyhyesti sanottuna meidän on avattava romanien karkottamista koskeva keskustelu uudelleen asianmukaisissa eurooppalaisissa puitteissa ja vahvistettava, että nykyinen lainsäädäntö on pantava täytäntöön ilman, että sillä asetetaan kyseenalaiseksi EU:n kansalaisten vapaata liikkuvuutta, joka on Euroopan kansalaisten luovuttamaton oikeus.
<SPEAKER ID="349" NAME="Roberto Fiore" AFFILIATION="NI">
(IT) Arvoisa puhemies, hyvät naiset ja herrat, haluaisin todeta, että tällä syytetään hallitusta, joka on kahden vuoden ajan antanut satojen tuhansien ihmisten saapua oman valtionsa alueelle, mutta joka on myös antanut kyseisten ihmisten elää täydellisessä kurjuudessa ja luonut näin köyhälistön uuden alaluokan. Olisi syytettävä myös niitä, jotka eivät harkinneet moratoriota silloin, kun Romania ja muut valtiot liittyivät EU:hun.
<P>
En usko, että Italia voi ratkaista tätä ongelmaa, koska sillä on muitakin pakottavia ongelmia, kuten jätehuolto, työllisyys ja asumisolot. Romaneja koskeva kysymys on ylitsepääsemätön ongelma, kun otetaan huomioon, että tämä ”yhteisvastuu” ilmaistaan leireillä - kuten eilisessä Porta a porta -ajankohtaisohjelmassa osoitettiin - jotka ovat teoriassa laillisia, mutta joissa lapsia käytetään jatkuvasti hyväksi ja joissa hygieniaolot ovat kerta kaikkiaan kammottavat.
<P>
Mielestäni ainoa asia, jonka Italia voi tehdä - ja missä Euroopan on sitä tuettava - on: 1) keskeyttää Schengenin sopimuksen soveltaminen vähintään kuudeksi kuukaudeksi Italian osalta, koska parlamentti tunnustaa, että romaneja koskeva hätätila Italiassa on ongelma, joten Schengenin sopimuksen soveltaminen olisi keskeytettävä; 2) tehdä laittomasta maahanmuutosta rikos Italiassa, kuten on toimittu muissa valtioissa; 3) neuvotella Romanian, Bosnian, Makedonian ja Serbian kanssa - toisin sanoen sekä EU:n jäsenvaltioiden että kolmansien maiden kanssa - Italian romaniväestön inhimillisestä palauttamisesta kotimaihinsa.
<SPEAKER ID="350" NAME="Mario Mauro" AFFILIATION="PPE-DE">
(IT) Arvoisa puhemies, hyvät naiset ja herrat, haluan luottaa Martin Schulziin, kun hän sanoo, että hän haluaa toimia rakentavasti hyväksynnän ja niiden välttämättömien sääntöjen osalta, joita romanien on muiden ihmisten tavoin noudatettava, jos he haluavat osallistua yhteiseloa koskevaan hankkeeseen, jota kutsutaan Euroopan unioniksi.
<P>
Näiden ihmisten ja kuluneiden 18 kuukauden aikana lisääntyneeseen väkivaltaan liittyvien italialaisten uhrien oikeuksien ja ihmisarvon jatkuva heikkeneminen on esimerkkinä ristiriidasta niissä hallituksissa ja instituutioissa, jotka yhtäältä saarnaavat ymmärryksen puolesta, mutta jotka toisaalta antavat ihmisten elää kurjuudessa ja joutua ryöstetyksi, raiskatuksi ja murhatuksi lynkkausjoukkojen käsissä.
<P>
Jos me todellakin haluamme löytää ratkaisun, hyvä Martin Schulz, hyvät naiset ja herrat, meidän on myönnettävä, että ei riitä, että Prodin hallitus kaatui, vaan sekä vasemmiston että oikeiston on ponnisteltava toistensa hyväksymiseksi. Tämä auttaa selättämään ongelman, josta vanhan koulukunnan poliitikot voisivat muuten kiristää meitä ja jonka takia meidän pitäisi luoda hirviömäinen kuva Berlusconista, jotta koemme, että saamme anteeksi virheemme. Kiitos.
<SPEAKER ID="351" NAME="Adrian Severin" AFFILIATION="PSE">
(EN) Arvoisa puhemies, Italiassa, valtiossa, joka ansaitsee kunnioituksemme ja rakkautemme, populistista retoriikkaa on hyödynnetty äärioikeiston oppien levittämisessä, ja sillä on lietsottu vihaa etnisten ryhmien välillä, kannustettu romanienvastaisiin joukkovainoihin ja tehty valmisteluja rotulainsäädäntöä varten. Omituista kyllä, romanifobia yhdistyi romanialaisiin kohdistuvaan fobiaan. Vaikka vastustamme voimakkaasti epäinhimillistä käytöstä ja syrjintää Burmassa ja muissa kaukaisissa paikoissa, niitä Euroopan parlamentin jäseniä, joiden mielestä yhden minuutin kohtelias puhe ei riitä Italian tapahtumien käsittelemiseen, oli ainoastaan kuusi enemmän kuin niitä, jotka katsovat, että tämä ei ole tavallista.
<P>
Italiassa havaittu ongelma ei ole romaneja koskeva ongelma tai romanialaisia koskeva ongelma, kuten Joseph Daul eilen totesi. Romanialaiset ja romanit ovat ainoastaan uhreja. Italialaiset ovat myös uhreja. Italian tapahtumat ja kehityskulut ovat ainoastaan järkyttävä osoitus suuntauksesta, joka on piilevästi läsnä myös monilla muilla Euroopan alueilla. Tämän takia ne voivat kehittyä kaikkialla Euroopassa; tämä on Euroopan ongelma. Jotta tämä ongelma voitaisiin estää ja jotta romaneja koskevan haasteen yhteydessä voitaisiin tehdä yhteistyötä, emme enää tarvitse sortoa, vaan suurempaa integrointia. Emme tarvitse useampia poliiseja, vaan enemmän oikeutta ja erityisesti sosiaalista oikeutta. Tarvitsemme myös toimivia valtioita sekä tiedotusvälineitä, jotka eivät koskaan sekoita rikollisuutta etnisyyteen, ja tarvitsemme Euroopan unionin, joka voi laatia ja edistää aidosti kattavaa ja rohkeaa EU:n strategiaa erityisesti romaneista ja yleisesti kulttuurien välisistä suhteista. Jos emme selviä tästä kokeesta, Napolin liekit leviävät koko Eurooppaan.
<SPEAKER ID="352" NAME="Milan Horáček" AFFILIATION="Verts/ALE">
- (DE) Arvoisa puhemies, yli kymmenen miljoonaa sintiä ja romania elää yhteiskunnan väliinputoajina Euroopan unionissa. Decade of Roma Inclusion -aloite, joka käynnistettiin vuonna 2005, ei ole tähän mennessä juurikaan muuttanut tilannetta. Italian tapahtumat osoittavat selvästi, että tähän mennessä toteutetut toimenpiteet syrjäytymisen ja syrjinnän torjumiseksi eivät ole juurikaan vaikuttaneet tilanteeseen ja että niitä ei ole pantu täytäntöön.
<P>
Tammikuussa me pyysimme jälleen laatimaan romanien integrointia koskevan strategian, ja me olemme tänään keskustelleet syrjimättömyyttä koskevasta puitedirektiivistä ja hyväksyneet kyseisen direktiivin. Joukkovainot Italian romanialueilla osoittavat, miten pikaisesti tarvitsemme aidon ja kattavan poliittisen ratkaisun. Emme tarvitse yhteenottoja. Romanien todellinen integrointi yhteiskuntaamme olisi hyvä osoitus siitä, että demokratian, oikeusvaltion periaatteiden ja ihmisoikeuksien kulmakivet ovat EU:n perustana.
<SPEAKER ID="353" NAME="Mario Borghezio" AFFILIATION="UEN">
(IT) Arvoisa puhemies, hyvät naiset ja herrat, kuten te kaikki tiedätte, on maamme kansalaisten tehtävänä pyytää hallitusta puuttumaan rikoksia, myös romanien rikoksia koskevaan hätätilaan realistisesti ja ilman maailmanparantajan asennetta.
<P>
Ihmisoikeuksia puolustetaan kaikin mahdollisin tavoin - näin olisi pitänyt toimia Ceutassa, mutta sen sijaan sosialistinen internationaali pysyi salamyhkäisesti vaiti. Toveri Martin Schulz, ettekö olekin samaa mieltä asiasta? Ennen kaikkea puolustetaan rehellisiä kansalaisia muiden kansalaisten, myös romanien laittomuuksilta! Kampanjoin henkilökohtaisesti sen puolesta, että valtiomme hallitus kriminalisoi jäsenyyden rikollisryhmissä, kuten tyypillisissä romaniryhmissä, jotka syyllistyvät varkauksiin, murtoihin ja jopa vakavampiin rikoksiin.
<P>
Rotuvihaan juurensa juontava väkivalta ei ole tyypillistä kansalaisillemme, eikä varsinkaan Campanian ja Napolin kansalaisille. Se on osa Camorraa, jota vastaan meidän on taisteltava. Ihmiset vaativat turvallisuutta, mutta he tietävät, että tämä ei estä humanitaarisia ja solidaarisia toimenpiteitä. Turvallisuus on kuitenkin etusijalla, ja on yhtä tärkeää taata se.
<P>
Emme ole vakuuttuneita komission korupuheista: kansalaiset Italiassa ja Euroopassa pyytävät suojaa valvomattomalta maahanmuutolta ja niiden ihmisten tulvalta, jotka eivät lähde siirtolaisiksi työn takia ja jotka ovat usein siirtolaisiksi lähteviä rikollisia, eivätkä rikoksiin syyllistyviä siirtolaisia.
<SPEAKER ID="354" NAME="Vito Bonsignore" AFFILIATION="PPE-DE">
(IT) Arvoisa puhemies, hyvät naiset ja herrat, yleistä järjestystä koskeva hankala tilanne ja yleisön luonnollinen reaktio useisiin väkivaltaisuuksiin, joista yleisö on kohissut kotimaassani, ovat johtaneet siihen, että Italian hallitus on hyväksynyt uusia turvallisuustoimenpiteitä. Katson, että meidän on torjuttava tarmokkaasti niiden yrityksiä, jotka määrittelevät tällä hetkellä Italian ministerineuvoston ratifioitavana olevan turvallisuuspaketin säännökset syrjiviksi, rasistisiksi ja yhteisön direktiivien säännösten vastaisiksi.
<P>
Laitonta asumista koskevat tiukat toimenpiteet, ilman viisumia maassa oleskelevien siirtolaisten karkottaminen ja korkeammat rangaistukset niille, jotka syyllistyvät rikoksiin yhteiskuntaa vastaan, ovat EU:n lainsäädännön mukaisia. Italia on nyt ja jatkossa avoin valtio, joka kehittää uutta integraatiopolitiikkaa, mutta joka ei ole enää valmis sietämään laittomia maahanmuuttajia alueellaan.
<P>
Kaikki EU:n ja kolmansien maiden kansalaiset ovat tervetulleita, jos he noudattavat rauhanomaisen yhteiselon periaatteita. Euroopan unionin ja sen 27 jäsenvaltion on tehtävä oma osansa, ja meidän on valvottava tilannetta sen varmistamiseksi, että kansalaisoikeuksia kunnioitetaan kaikkialla Euroopassa.
<SPEAKER ID="355" NAME="Claudio Fava" AFFILIATION="PSE">
(IT) Arvoisa puhemies, hyvät naiset ja herrat, mikäli se ei teitä haittaa, pitäydyn tosiasioissa. Tosiasiat osoittavat, että Silvio Berlusconin hallitus sisällyttää rodun käsitteen uudelleen Italian oikeusjärjestelmään ja että tekee Italiasta nopeasti hylkiön EU:ssa rikkoen järjestelmällisesti direktiivin 2001/38/EY perusperiaatteita, ennen kaikkea ihmisten vapaata liikkuvuutta koskevaa perusperiaatetta.
<P>
Mainitsen vain kaksi seurausta: ensimmäistä saimme todistaa Napolissa muutama päivä sitten, kun Camorran jäsenistä tehtiin lainvalvontaviranomaisten sijaisia ja kun he pakottivat polttopullojen avulla kaikki kaupungin romanileirien asukkaat poistumaan alueelta. Toisen kuulimme Luca Romagnolilta, joka esitti ehdotuksen, jonka alkuperää ei todellakaan voida kaunistella. Kyseessä ei todellakaan ole omaperäinen ehdotus: luodaan uudelleen, luodaan tai perustetaan valtio, johon kaikki romanit on eristetty. Jos oikein muistan, Goebbels esitti natsi-Saksassa 1930-luvulla ennen sodan syttymistä saman ehdotuksen mustalaisista ja juutalaisista, mutta mustalaisten ja juutalaisten valtio vain korvattiin krematorioilla. Tämä on viesti sen ehdotuksen taustalla, jonka olemme tänään kuulleet.
<SPEAKER ID="356" NAME="Romano Maria La Russa" AFFILIATION="UEN">
(IT) Arvoisa puhemies, hyvät naiset ja herrat, aioin käyttää vain yhden puheenvuoron, mutta puhun tietenkin uudelleen nyt, kun Giovanni Claudio Fava on käyttänyt puheenvuoronsa. Arvoisa puhemies, olen erittäin pahoillani, mutta täällä tänään kuulemieni puheenvuorojen perusteella katson, että tämänpäiväinen keskustelu perustuu vainoaviin, syyttäviin ja rankaiseviin hyökkäyksiin jäsenvaltiota ja sellaista hallitusta vastaan, jonka ylivoimainen enemmistö on valinnut. Valitettavasti se on joidenkin mielestä syyllistynyt siihen, että se ei ole vasemmistohallitus.
<P>
Ei ole meidän vikamme, että romanit ovat näkyvillä Italiassa lähes yksinomaan sen takia, että he ovat syyllistyneet varkauksiin, ryöstöihin, lapsikaappauksiin ja kerjäämiseen. Tämä on kuva, joka romaneista on Italiassa; tämä on kuva, jonka romanit ovat antaneet huolimatta meidän suurimmista mahdollisista ponnisteluista. Yritän vieläkin etsiä Italiasta romania, joka kävisi laillisesti töissä ja joka maksaisi veroja - olkaa hyvä ja kertokaa minulle, jos tiedätte tällaisen henkilön.
<P>
Älkää syyttäkö minua rasismista, vaan olkaa hyvät ja suhtautukaa asiaan vakavasti. Minä vain puolustan Euroopan rehellisiä kansalaisia - olkaa hiljaa ja menkää takaisin lehterillenne, menkää takaisin lehterillenne! Arvoisa puhemies, minut keskeytettiin. Älkää syyttäkö minua rasismista, vaan suhtautukaa asiaan vakavasti. Minä vain puolustan Euroopan rehellisiä kansalaisia ja rehellisiä romaneja. Kunkin jäsenvaltion pitäisi asettaa kansalaistensa turvallisuus etusijalle; muuten kansalaiset katsovat, että on oikein harjoittaa omaa oikeutta.
<P>
Näin ollen toivoisin lopuksi, että Espanjan parlamentin jäsenet ja espanjalaiset Euroopan parlamentin jäsenet ryhdistäytyvät, ovat hiljaa ja panevat omat edustajanhuoneensa vähän parempaan järjestykseen.
<SPEAKER ID="357" NAME="Puhemies">
(IT) Hyvät parlamentin jäsenet Romano Maria La Russa ja Marco Pannella: me emme ole Italian parlamentissa, joten käyttäytykää asianmukaisesti - älkääkä tehkö tuollaisia eleitä, ymmärrättekö? Lopetetaan tämä, tai muuten kutsun virkailijat paikalle!
<SPEAKER ID="358" NAME="Csaba Sógor" AFFILIATION="PPE-DE">
(HU) Kiitos, arvoisa puhemies. Olen täysin tyrmistynyt huomatessani, että Tiibetin ja Kosovon jälkeen olemme nyt saapuneet Euroopan unionin maaperälle. Emme saa unohtaa, että romanit ovat Euroopan unionin kansalaisia; myös he ovat EU:n kansalaisia. Sosiaaliset kysymykset ja muukalaisviha liittyvät aina toisiinsa. Olisin ilahtunut, jos myös sosialistiystävämme olisivat korottaneet ääntään, kun sosialisti ja kommunistisen puolueen entinen pääministeriehdokas Walter Veltroni oli vielä kaupunginjohtajana ja kun hän vaati äänekkäästi ei-toivottujen henkilöiden maastakarkotusta sekoittaen romanit romanialaisiin.
<P>
Emme saa myöskään unohtaa että vähemmistöjä koskeva kysymys on moniulotteinen: on romaneja, uusia maahanmuuttajia ja kansallisia vähemmistöjä, mutta ne ovat kaikki samassa asemassa sen osalta, että jokaisen Euroopan unionin valtion on löydettävä ratkaisu niiden ongelmiin. Olisi vähintäänkin perustettava vähemmistöjä käsittelevä ihmisoikeuskomitea vuodesta 2009 lähtien ja varmistettava, että lainsäädäntö on yhdenmukaista koko Euroopan unionin alueella.
<P>
Lopuksi haluaisin sanoa muutaman sanan ennaltaehkäisevästä strategiasta: EU:n pitäisi tehdä muutakin kuin vain sammuttaa liekkejä; sen pitäisi ottaa sellainen kanta, että ilman sosiaaliturvaa, perusihmisoikeuksien kunnioittamista ja vähemmistöjen kulttuurista ja alueellista itsemääräämisoikeutta ei ole Eurooppaa. Kiitos.
<SPEAKER ID="359" NAME="Enrique Barón Crespo" AFFILIATION="PSE">
(ES) Arvoisa puhemies, haluaisin ensin kiittää komission jäsentä Špidlaa hänen selkeästä puheestaan ja vauhdista, jolla komissio on reagoinut tilanteeseen. Arvoisa puhemies, sallinette minun puhua Euroopan parlamentin entisen jäsenen, viisitoista vuotta sitten virkaansa valitun Espanjan parlamentin ensimmäisen romanijäsenen Juan de Dios Ramírez Heredian puolesta. Hän kirjoitti minulle kirjeen, jossa todetaan seuraavaa:
<P>
”Tiedätte kaikki surullisista tapahtumista, jotka ovat kuluneina päivinä aiheuttaneet niin paljon murhetta sadoille viattomille romaniperheille, jotka ovat joutuneet rasistisen väkivallan uhreiksi. Me Unión Romaníssa haluamme, että tämä keskustelu käydään, jotta kukaan ei voi jättää huomiotta sitä tosiasiaa, että meidän on hinnalla millä hyvänsä puolustettava ihmisoikeuksia ja etusijaa, joka lainsäädännöllä pitää aina olla poliittisiin intohimoihin nähden.
<P>
Eurooppalaisina romaneina me uskomme EU:hun. Kukaan ei ole jatkuvasti puolustanut Eurooppaa ilman rajoja yhtä paljon kuin romanit. Tämän takia katsomme, että mielivaltaisten rajoitusten asettaminen ihmisten vapaalle liikkuvuudelle Euroopan unionin alueella olisi vakava takaisku Euroopan yhdentymiselle, josta me niin haaveilemme.”
<P>
Arvoisa puhemies, saanen lopuksi puhutella komission jäsentä Špidlaa, joka kolme vuotta sitten esitteli yhdessä varapuheenjohtajan Frattinin kanssa laillista maahanmuuttoa koskevan suunnitelman, etenemissuunnitelman, täällä parlamentissa. Katson, että varapuheenjohtaja Frattini oli hyvä komission jäsen, ja toivon, että hän voi myös auttaa vastaamaan tähän Italian tilanteeseen.
<SPEAKER ID="360" NAME="Magda Kósáné Kovács" AFFILIATION="PSE">
(HU) Kiitos, arvoisa puhemies. Napolin kaupungissa sosiaalinen todellisuus, joka oli väliaikaisesti naamioitu oireiden hallinnalla, on noussut pintaan hämmästyttävällä voimalla. 27 jäsenvaltion EU:ssa ongelmaa ei voida enää ratkaista jäsenvaltioiden tasolla; se vaatii kattavampia yhteisön toimia.
<P>
Ongelmassa ei ole kyse yhden valtion suhteista johonkin toiseen valtioon tai vanhan ja uuden jäsenvaltion välisistä suhteista tai edes romanikansalaisten ja muiden kuin romanikansalaisten välisistä suhteista. Kriisi on paljastanut toivottoman tilanteen, jossa miljoonat Euroopan unionin kansalaiset elävät; he elävät yhteiskunnan laitamilla työttömyydestä kärsivien kaupunkien lähiöissä, hätämajoituksessa, epähygieenisissä oloissa, taistellen muiden huomaamatta selviytymisestä ilman asianmukaista apua tai koulutusta.
<P>
Euroopan parlamentin sosialidemokraattinen ryhmä ei ole ollut hiljaa. Se on ryhtynyt toimiin, eikä vain puhunut asiasta, ja se on myös todennut, että yhdistyneessä Euroopassa ei voida hyväksyä sitä, että romaniväestöä syytetään nykyisestä yleisestä turvallisuustilanteesta.
<P>
On meistä itsestämme kiinni, mitä johtopäätöksiä vedämme Napolin kaltaisista tapahtumista ja miten voimme parhaiten hyödyntää yhteisön resursseja, joilla tilannetta voidaan korjata. Romaneja koskevasta kysymyksestä vastaavana Euroopan parlamentin esittelijänä ilmoitan komission jäsenelle, että olemme valmiita yhteistyöhön, ja pyydän kollegoitani tässä parlamentissa tekemään samoin.
<SPEAKER ID="361" NAME="Giuseppe Gargani" AFFILIATION="PPE-DE">
(IT) Arvoisa puhemies, hyvät naiset ja herrat, olen kuunnellut tarkkaavaisesti koko keskustelun ajan ja haluaisin nyt esittää lopullisen mielipiteeni asiasta.
<P>
Suurimmaksi osaksi keskustelu ei ole vastannut komission jäsenen antaman kertomuksen tasoa, eikä sillä ole vastattu Martin Schulzin kehotukseen jättää huomiotta yhden valtion - tarkemmin sanottuna Italian - erityiset ongelmat tai toimintatavat ja kehotukseen keskittyä yleiseen ongelmaan, joka varmasti meidän kaikkien mielestä koskee vastaanottoa ja solidaarisuutta niille, jotka saapuvat vieraisiin valtioihin, romaneille, jotka varmasti kärsivät erityisestä ongelmasta, ja kehotukseen keskittyä samalla turvallisuuteen ja laillisuuteen, koska turvallisuus ja laillisuus tukevat vastaanottoa ja solidaarisuutta, jotka meidän on tarjottava.
<P>
Meidän olisi pitänyt vastata komission jäsenelle, joka kysyi, mitä komissio voi tehdä. Nähdäkseni Enrique Barón Crespo totesi äskettäin, että komissio voi parlamentin tukemana antaa suuntaviivoja: EU:n direktiivejä, kun ne on saatettu osaksi kansallista lainsäädäntöä. Kuten jätteitä koskevan kysymyksen osalta, myös kolmansien maiden ja EU:n kansalaisia koskevan kysymyksen osalta ratkaisuna voisi olla direktiivi, mutta ei kuitenkaan siinä tapauksessa, että parlamentti, komissio ja neuvosto eivät hyödynnä yhteisvastuuta, että ne turvautuvat siihen käydäkseen yksinomaan Italiaa koskevaa manipuloivaa keskustelua, ottaen huomioon, että hallitus on ollut virassa vasta muutaman tunnin, muutaman päivän.
<P>
Toisaalta, jos koko parlamentti keskittyy yhteisvastuuseen - kuten komission jäsen esitti - voin uskoa, että löydämme ratkaisuja ja saamme tuloksia.
<SPEAKER ID="362" NAME="Ioan Mircea Paşcu" AFFILIATION="PSE">
(EN) Arvoisa puhemies, kun Romania oli ehdokasvaltio, muun muassa entisen komission jäsenen Frattinin kaltaiset henkilöt luennoivat meille romanialaisille ehdottomasta tarpeesta kunnioittaa vähemmistöjen, myös romanien oikeuksia.
<P>
Nyt me kuulumme EU:hun, ja useat romaniväestöön kuuluvat henkilöt ovat EU:n kansalaisina siirtyneet toisiin valtioihin, kuten Italiaan, ja liittyneet muiden siellä asuvien romanien seuraan. Jotkut heistä asuvat leireillä, jotka ovat jo 40 vuotta vanhoja.
<P>
Myönnän, että jotkut ovat syyllistyneet rikoksiin ja että heitä on rangaistava asianmukaisesti. Ei kuitenkaan voida hyväksyä sitä, että ongelmia yleistetään ja että lietsotaan aggressiivisia, kielteisiä tunteita heitä kaikkia kohtaan, myös tiedotusvälineissä esitettyjen väärien tietojen avulla. Jos annamme rikkoa tällä törkeällä tavalla EU:n keskeisiä arvoja, joihin me niin mielellämme turvaudumme, ja jos suljemme silmämme vastuullisilta, me vain yllytämme pahimpaan mahdolliseen - tilanteeseen, jota emme voi pian hallita ja joka vaikuttaa mittaamattoman kielteisesti koko unioniin.
<SPEAKER ID="363" NAME="Renate Weber" AFFILIATION="ALDE">
(RO) Minun mielestäni tämän keskustelun otsikoksi olisi voitu antaa ”vakavat ihmisoikeusrikkomukset Italiassa”, koska itse asiassa me käsittelemme Italian hallituksen toimien puutetta, kun erääseen yhteisöön on kohdistunut uskomatonta väkivaltaa. Se oli mahdollista, koska kuluneiden kuukausien aikana Italian lehdistössä esitetyt rasistiset näkemykset sekä joidenkin huippupoliitikkojen rasistiset lausunnot valitettavasti muistuttavat meitä Euroopan lähihistorian hirvittävimmistä ajanjaksoista.
<P>
Italian hallituksen velvollisuutena on tutkia sitä, ketkä tähän väkivaltaan ovat syyllistyneet, ja heidät on asetettava syytteeseen ja tuotava Italian oikeuden eteen. Muuten Italian hallitus rikkoo räikeästi Euroopan unionista tehdyn sopimuksen 6 artiklaa. Valtiosta riippumattomat toimijat, rikolliset, on saatettava Italian oikeuden eteen. Italian hallituksen on annettava vastauksensa Euroopan unionille. Tämä on sopimuksen 6 artiklan henki.
<SPEAKER ID="364" NAME="László Tőkés" AFFILIATION="Verts/ALE">
(HU) Arvoisa puhemies, arvioiden mukaan Romaniassa on useita miljoonia romanikansalaisia. Sen sijaan, että toteutettaisiin vastuullista sosiaali- ja vähemmistöpolitiikkaa, jolla puututtaisiin heidän sietämättömään tilanteeseensa, maailmalla kuullaan vain uutisia heidän kohtalostaan sensaationhakuisten tiedotusvälineiden avulla. Saimme todistaa tätä niiden rikosten osalta, joihin romanialaiset romanit syyllistyivät Italiassa.
<P>
On pahoiteltavaa ja huolestuttavaa, että ainoastaan Italian järkyttävät tapahtumat onnistuivat ylittämään Euroopan parlamentin sosiaalista vastuuta koskevan kynnyksen. On vielä surullisempaa, että jotkut poliittiset voimat katsovat näiden tapahtumien tarkoittavan puuttumista Italian sisäisiin asioihin ja että ne yrittävät luoda poliittista pääomaa romaneja koskevalla kysymyksellä.
<P>
Meidän on toisaalta vastustettava sitä, että jotkut poliittiset voimat hyödyntävät romanienvastaista ilmapiiriä kansalaisten keskuudessa lietsoakseen yleistä romanienvastaisuutta. Ensinnäkin Italiassa kehittynyt tilanne ei ole Italian sisäinen asia, eikä se ole asia, joka koskee ainoastaan romanialaisia romaneja. Se on asia, joka koskee kaikkia Euroopan unionin alueella eläviä romaneja ja joka edellyttää ja ansaitsee muutakin kuin vain tapauskohtaista puuttumista tai oireiden lievittämistä.
<SPEAKER ID="365" NAME="Giusto Catania" AFFILIATION="GUE/NGL">
(IT) Arvoisa puhemies, hyvät naiset ja herrat, käynnissä on mediassa toteutettava poliittinen kampanja siirtolaisten ja romanien kriminalisoimiseksi Italiassa. Muutamat italialaiset parlamentin jäsenet ovat paljastaneet tänään Italian hallituksen todellisen karvan, esimerkiksi Roberto Fiore, Mario Borghezio ja Romano Maria La Russa, joka - kuten me kaikki kuulimme - totesi selvästi, että Schengenin sopimuksen soveltaminen on keskeytettävä, laittomasta maahanmuutosta on tehtävä rikos ja kaikki romanit on karkotettava: tämähän tarkoittaa sitä, että romaneja verrataan rikollisiin.
<P>
Tällainen on Italian todellinen hallitus. Kampanja käy ilmi siitä, että hallitus on juuri ilmoittanut nimittävänsä romaniasioista vastaavan erityisvaltuutetun. Tämän jälkeen toteutettiin romanien joukkopidätys sen sijaan, että kiinni olisi otettu ne, jotka sytyttivät tuleen romanileirit Italiassa. Useat ministerit Italian hallituksessa antavat usein täällä kuultujen kaltaisia lausuntoja.
<P>
Tämän takia, hyvä Christiana Muscardini, me käymme tämän keskustelun nyt emmekä aiemmin. On muistutettava vain yhdestä seikasta, ja päätän puheeni tähän huomautukseen: Italiassa on 200 000 romania. Näistä 80 000 on Italian romaneja. Jäljelle jäävistä 120 000 romanista 50 000 on syntynyt Italiassa. Suurin osa romaneja koskevista ongelmista Italiassa voitaisiin todennäköisesti ratkaista kansalaisuuden myöntämisellä.
<SPEAKER ID="366" NAME="Vladimír Špidla">
komission jäsen. - (CS) Hyvät naiset ja herrat, kiitos, että annoitte minulle mahdollisuuden puhua sen jälkeen, kun olen kuunnellut keskusteluanne. Haluan käsitellä erittäin lyhyesti useita eri kysymyksiä. Euroopan historia osoittaa varsin selvästi, että rasismi, rotuviha ja suvaitsemattomuus johtavat ennemmin tai myöhemmin aina katastrofiin. Ne, jotka eivät ota menneistä opikseen, kohtaavat katastrofin joskus uudelleen. Ihmisoikeudet ovat Euroopan vastaus menneisyyden opettamiin asioihin. Ihmisoikeudet ovat jakamattomia, ja kaikkien perustuslaillisten järjestelmien on suojeltava niitä kaikkialla Euroopan unionin alueella, kaikissa jäsenvaltioissa. Kaikkien jäsenvaltioiden on noudatettava tätä vaatimusta ja toteutettava asianmukaisia ponnisteluja tämän velvollisuuden täyttämiseksi.
<P>
Haluan mainita tässä yhteydessä myös toisen asian. Tänä aamuna me keskustelimme köyhyydestä ja sosiaalisesta syrjäytymisestä. On totta, että köyhyys Euroopassa on ollut erittäin yksilöllistä, erittäin riippuvaista henkilökohtaisista olosuhteista. On kuitenkin yksi poikkeus. Jos kuulut romanivähemmistöön, olet muutamia poikkeuksia lukuunottamatta sosiaalisesti syrjäytynyt ja köyhä, käytännössä kaikkialla Euroopassa. Tämä on todellisuutta. Toisaalta on selvää, että romanikansalaisten tilanne ei ole samanlainen kaikissa valtioissa ja että on tehokkaita hankkeita ja menetelmiä heidän tilanteensa parantamiseksi. Keskustelusta kävi myös selvästi ilmi, että vähemmistöjä koskeva kysymys on erittäin monimutkainen ja - kuten aiemmin totesin - sitä on käsiteltävä lähinnä jäsenvaltioissa, vaikka myös Euroopan unionilla ja Euroopan komissiolla on asiassa oma osansa. Tämän takia olen tyytyväinen voidessani sanoa, hyvät naiset ja herrat, että me toimitamme neuvostolle jo kesäkuussa valmisteluasiakirjan, jossa pyritään arvioimaan tähän mennessä tehotonta politiikkaamme. Tämä on valitettavasti totuus, ja asia vaatii meiltä suuria ponnisteluja.
<P>
Keskustelusta kävi myös selvästi ilmi, miten helppoa on muuttaa tällaiset äärimmäiset kysymykset politiikan välikappaleiksi. Kaikkien demokraattisen voimien yhtenä velvollisuutena on estää tällainen manipulointi, joka tekee mahdottomaksi kaiken tehokkaan toiminnan kyseisen ongelman osalta.
<P>
Hyvät naiset ja herrat, kiitos puheenvuoroistanne, jotka korostivat selvästi tämän kysymyksen monia eri näkökohtia. Haluaisin vielä lisätä yhden nopean huomautuksen: esititte useita eri näkemyksiä, joista useita en kannata. Tämä on tavallista, aivan kuten jotkut teistä eivät kannata minun näkemyksiäni. Kuulimme kuitenkin yhden näkemyksen, jota ei millään voida hyväksyä. En muista, kuka tämän mielipiteen esitti, mutta uskon, että tekin kiinnititte siihen huomiota.
<SPEAKER ID="367" NAME="Puhemies">
(IT) Keskustelu on päättynyt.
<P>
Kiitos, arvoisa komission jäsen Špidla. Toivon, että tästä asiasta voitaisiin keskustella rauhallisesti, inhimillisesti ja arvokkaasti, kuten puhemies Pöttering usein sanoo.
<P>
Hyvä Luca Romagnoli, en ole unohtanut teitä. Esititte henkilökohtaisia lausumia koskevan työjärjestyksen 145 artiklan nojalla pyynnön, joten voitte puhua keskustelun jälkeen eli nyt. Teillä on yksi minuutti aikaa. Minun on vain muistutettava teitä siitä, että työjärjestyksen 145 artiklan nojalla te ette saa puhua keskustelun kohteena olevasta aiheesta, vaan teidän on vain todettava, onko teistä omasta mielestänne esitetty väärin perustein henkilökohtaisia huomautuksia tai onko teidän mielipiteitänne tulkittu väärin.
<SPEAKER ID="368" NAME="Luca Romagnoli" AFFILIATION="NI">
(IT) Arvoisa puhemies, hyvät naiset ja herrat, minun mielestäni tämän pitäisi olla paikka, jossa käydään vapaata ja sivistynyttä keskustelua, mutta näin ei ole, jos täällä sallitaan epäkohteliaisuudet ja herjaukset, jotka ovat kenties perusteettomia.
<P>
Olen henkilökohtaisesti aina tuominnut ja tuomitsen edelleen kaiken väkivallan ja syrjinnän yksittäisiä henkilöitä ja yhteisöjä vastaan kaikkina aikoina ja niiden kaikissa muodoissa. Katson, että jos annamme palestiinalaisille itsemääräämisoikeuden, sitä olisi sovellettava myös muihin. Tarkoitin tätä, kun ilmaisin näkemykseni romaneista.
<P>
Olen pahoillani siitä, että joku vääristeli sanojani. Olen pahoillani siitä, että jotkut kollegoistani haukkuivat minua, vaikka en sitä ansaitse, kuten kaikki minut tuntevat henkilöt tietävät. Kukaan ei halua kyseenalaistaa ihmisoikeuksia. En ole rasisti tai kärsi muukalaisvihasta, hyvät naiset ja herrat, mutta vaadin oikeutta yhteiskunnalliseen järjestykseen, jota kaikkien täällä pitäisi puolustaa, ja vaadin Italialle oikeutta täysimääräiseen suvereniteettiin.
<SPEAKER ID="369" NAME="Puhemies">
(IT) Tässä oli kyse pyynnöstä; sihteeristö tarkistaa asian, koska ei mainittu, minkälaisesta pyynnöstä oli kyse. Kuten tiedätte, asiasta ei anneta päätöslauselmaa eikä järjestetä äänestystä.
<SPEAKER ID="370" NAME="Reinhard Rack" AFFILIATION="PPE-DE">
- (DE) Arvoisa puhemies, ymmärrän täysin, että usein ei ole mahdollista antaa kaikille mahdollisuutta puhua ”catch the eye” -menettelyn nojalla.
<P>
En kuitenkaan ymmärrä sitä, miksi valinta tehdään sitten niin, että kullekin ryhmälle annetaan oikeus puheenvuoroon. Tämä vääristää merkittävästi Euroopan parlamentin poliittista painottumista. Periaatteessa se tarkoittaa sitä, että pienille ryhmittymille annetaan toistuvasti suurempaa painoarvoa. Tämä on oikeutettu poliittinen huolenaihe, mutta tätä ei tarkoiteta työjärjestyksen ”catch the eye” -menetelmällä.
<P>
Pyydän myös, että jos joku ilmoittautuu tulevaisuudessa puhujaksi työjärjestyksen säännösten mukaisesti, hänelle myös todella annetaan mahdollisuus puheenvuoroon.
<SPEAKER ID="371" NAME="Puhemies">
(IT) Annetusta puheajasta on jäljellä viisi minuuttia. Puheenjohtajakokous on päättänyt asiasta, ja aikaa on oikea määrä. Panen kuitenkin merkille huomautuksenne.
<P>
Kirjalliset kannanotot (142 artikla)
<SPEAKER ID="372" NAME="Titus Corlăţean" AFFILIATION="PSE">
, kirjallinen. - (RO) Romanimaahanmuuttajiin ja romaniväestöön kohdistuvan väkivallan lisääntyminen Italiassa on suoraa seurausta fasistisista kiihkopuheista, joita oikeisto- ja äärioikeistopuolueet suosivat äskettäin päättyneessä vaalikampanjassa Italiassa.
<P>
Italian viranomaisten olisi otettava huomioon, että lainsäädäntötarkistuksissa, jotka ne aikovat hyväksyä, on noudatettava tiukasti EU:n normeja, eikä niillä saa säätää joukkokarkotuksista tai jatkaa tai edistää muukalaisvihaa Italiaan asettuneita yhteisön kansalaisia kohtaan.
<P>
Itse asiassa varsinainen ongelma ei liity rikollisuuteen. Sillä viitataan henkilökohtaiseen vastuuseen, ja sen perusteella Italian oikeusjärjestelmän olisi määrättävä asianmukaisia rangaistuksia, kuten Italian lainsäädännössä todetaan. Painopistealana on yhdenmukainen politiikka, joka koskee integrointia Italian yhteiskuntaan, ja Italian valtion toimet integroinnin tukemiseksi, myös hyödyntämällä tähän alaan liittyviä EU:n varoja.
<P>
Pahoittelemme Bukarestin liberaalihallituksen ja Euroopan parlamentin ALDE-ryhmän aiempaa kantaa, jonka mukaan ei pidä jatkaa sen Euroopan komission jäsenen toimikautta, jonka Romania on nimittänyt ja joka vastaa EU:n vähemmistöasioista, myös romaniväestöä koskevista kysymyksistä.
<P>
Näin ollen Romania on menettänyt tärkeän poliittisen vaikutuskeinon ja mahdollisuuden luoda eurooppalaisia ratkaisuja kysymykseen, joka koskee romanien integroimista eurooppalaiseen yhteiskuntaan.
<SPEAKER ID="979" NAME="Corina Creţu" AFFILIATION="PSE">
kirjallinen. - (RO) Olen tyytyväinen siihen, että Euroopan parlamentti on päättänyt keskustella romaniyhteisön tilanteesta Italiassa. Tämä on osoitus siitä, että ongelmaa on ryhdytty tarkastelemaan sen koko laajuudessaan: eurooppalaisena ongelmana. Romaneja koskeva kysymys on niin monimutkainen, että on hyödynnettävä koko Euroopan unionin energiaa, jotta tähän menneisyyteen juurensa juontavaan ongelmaan löydetään konkreettinen ratkaisu. Tämän takia tarvitsemme strategian ja koordinoituja toimia koko mantereella. Pyydän, että asiasta vastaavat komission jäsenet ehdottaisivat mahdollisimman pian asiaa koskevaa työsuunnitelmaa.
<P>
Katson myös, että on eurooppalaisten foorumien velvollisuutena ottaa tiukka kanta siihen, miten Italian viranomaiset ymmärtävät äärimmäisten toimenpiteiden täytäntöönpanon. Nomadien leirien sytyttäminen tuleen, yölliset ratsiat, ilman määräystä tehdyt pidätykset ja uhkaukset armeijan liikkeellepanosta rikosten torjumiseksi - kaikki nämä kuvastavat 2000-luvun tuskallista suvaitsemattomuutta ja vaarantavat EU:n tulevaisuuden.
<P>
Jos päätämme antaa lainsäädäntöä etnisen ja rodullisen vihan ilmapiiristä, katson, että EU:n velvollisuutena on harkita mahdollisia rangaistuksia sellaista hallitusta vastaan, joka ei kunnioita yhdistyneen Euroopan perustana olevia arvoja.
<SPEAKER ID="373" NAME="Rovana Plumb" AFFILIATION="PSE">
kirjallinen. - (RO) Italian äskettäiset tapahtumat ja uuden hallituksen äskettäin muodostaneiden oikeisto- ja äärioikeistopuolueiden muukalaisviha romaneja kohtaan osoittavat, että fasistisia puheita ja toimia esiintyy valitettavasti edelleen Euroopassa vuonna 2008.
<P>
Rikosten liittäminen etnisyyteen on erittäin vaarallista. Samoin vaarallista on se, että tiedotusvälineissä korostetaan romanien tekemiä rikoksia ja poliitikot ja joukkotiedotusvälineet toitottavat sitä, että kaikki rikolliset kuuluvat romaniväestöön. Rikollisuus on henkilökohtaista, ja siitä olisi annettava asianmukainen rangaistus Italian valtion lainsäädännön mukaisesti.
<P>
Romaneihin kohdistuvan väkivallan lisääntyminen Italiassa sekä sanojen että tekojen tasolla on eurooppalainen ongelma, kun otetaan huomioon sen mahdolliset vaikutukset, ja se voidaan ratkaista siten, että Italian viranomaiset pyrkivät integroimaan romanit yhteiskuntaan. Euroopan unioni tarjoaa useita rahastoja, joista voidaan rahoittaa tällaisia sosiaalista integraatiota koskevia ohjelmia ja joita Italian viranomaiset voivat ja joita niiden pitäisi käyttää.
<P>
Yhteisön viranomaisten olisi myös toteutettava toimia sen syrjinnän osalta, jota tiettyihin etnisiin ryhmiin kohdistuu Italian työmarkkinoilla, koska tällä hetkellä Italia on kaukana täystyöllisyyttä koskevasta tavoitteesta.
<SPEAKER ID="374" NAME="Theodor Dumitru Stolojan" AFFILIATION="PPE-DE">
, kirjallinen. - (RO) Olen tyytyväinen kantaan, jonka Euroopan komissio ilmoitti komission jäsenen Vladimír Špidlan välityksellä ja jossa se tuomitsee romaneihin kohdistuvan väkivallan riippumatta siitä, missä he oleskelevat.
<P>
Korostan myös, että tarvitaan EU:n strategia romaniväestön osallistamiseksi taloudelliseen, sosiaaliseen ja poliittiseen elämään niissä EU:n jäsenvaltiossa, joissa he elävät.
<P>
Koska tällaista EU:n strategiaa ei ole, kukin valtio yrittää itse ratkaista romaniväestöä koskevat ongelmansa, toisinaan hyödyntäen politiikkaa ja keinoja, joilla ei kunnioiteta perusihmisoikeuksia, ihmisten vapaata liikkuvuutta Euroopan unionin alueella. Näin ollen muistutan Euroopan komissiolle, että Euroopan parlamentti antoi marraskuussa 2007 päätöslauselman romaneja koskevasta EU:n strategiasta.
<P>
Kotimaani Romania on toteuttanut suuria ponnisteluja romanien osallistamiseksi. Tulokset ovat jo nähtävissä, mutta tarvitaan vielä aikaa, ennen kuin käynnissä olevien ohjelmien vaikuttavuutta voidaan arvioida. Mainitsen näistä ohjelmista erityisesti romanien kouluttamisen asiantuntijoiksi julkishallintoon ja poliisivoimiin, koulutuksen kesken jättäneiden romanilasten määrän vähentämisen sekä romanien koulutustason korottamisen yliopistotasolle asti.
<SPEAKER ID="978" NAME="Silvia-Adriana Ţicău" AFFILIATION="PSE">
, kirjallinen. - (RO) Yksi Euroopan unionin perusperiaatteista on ihmisten vapaa liikkuvuus. Vapauden turvallisuuden ja oikeuden alueella olisi varmistettava kaikkien EU:n kansalaisten turvallisuus ja erityisesti heidän oikeuksiensa kunnioittaminen.
<P>
Romanien nykyinen tilanne Italiassa asettaa kyseenalaiseksi nimenomaan ne perusarvot, joihin EU:n kokonaisuus perustuu. Vuoden 2007 joulukuun 14 päivänä allekirjoitettiin ja hyväksyttiin Euroopan unionin perusoikeuskirja. Euroopan unioni tunnustaa tällä perusoikeuskirjalla vahvistetut arvot. 6 artiklassa todetaan, että ”Unioni perustuu jäsenvaltioille yhteisiin vapauden, kansanvallan, ihmisoikeuksien ja perusvapauksien kunnioittamisen sekä oikeusvaltion periaatteisiin” ja että ”unioni asettaa ihmisen toimintansa keskipisteeksi ottamalla käyttöön unionin kansalaisuuden ja luomalla vapauteen, turvallisuuteen ja oikeuteen perustuvan alueen”. Lisäksi EU:n perusoikeuskirjan 19 artiklassa mainitaan erityisesti, että joukkokarkotukset kielletään.
<P>
Pyydän Italian hallitusta varmistamaan, että romanien oikeuksia kunnioitetaan Italiassa. Lisäksi pyydän sitä varmistamaan romanien turvallisuuden. Pyydän Italian hallitusta toteuttamaan toimia kaikenlaista kansalaisuuteen tai etniseen alkuperään perustuvaa syrjintää vastaan.
<P>
Pyydän, että komissio määräisi perustamissopimusten vartijana ankarasti rangaistuksia EU:n kansalaisten perusoikeuksien rikkomisesta ja että se ei sallisi sellaisen säädösten antamista tai sellaisten toimien toteuttamista, joilla rajoitetaan ihmisten vapaata liikkuvuutta.
