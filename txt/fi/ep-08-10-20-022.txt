<CHAPTER ID="022">
Parempi säädöskäytäntö 2006 - kertomuksesta toissijaisuus- ja suhteellisuusperiaatteiden sekä niiden soveltamisesta tehdyn pöytäkirjan mukaisesti (lyhyt esittely) 
<SPEAKER ID="247" NAME="Puhemies">
(PL) Esityslistalla on seuraavana Manuel Medina Ortegan oikeudellisten asioiden valiokunnan puolesta laatima mietintö parempi säädöskäytäntö 2006 - kertomuksesta toissijaisuus- ja suhteellisuusperiaatteiden sekä niiden soveltamisesta tehdyn pöytäkirjan mukaisesti.
<SPEAKER ID="248" NAME="Manuel Medina Ortega">
esittelijä. - (ES) Arvoisa puhemies, esittelen valiokunta-aloitteisen mietinnön paremmasta säädöskäytännöstä 2006 - kertomuksesta toissijaisuus- ja suhteellisuusperiaatteiden sekä niiden soveltamisesta tehdyn pöytäkirjan mukaisesti.
<P>
Mietintö on melko laaja-alainen, joten haluaisin keskittyä kahteen tai kolmeen näkökohtaan. Ensimmäinen on lainsäädäntöprosessin merkitys Euroopan unionissa. Vaikuttaa siltä, että vähitellen ajaudutaan hyväksymään ei-sitovat säännökset eli niin sanottu pehmeä lainsäädäntö, jonka mukaan tiettyjä tiedonantoja, kertomuksia tai asiakirjoja pidetään laillisesti sitovina sääntöinä. Mietinnössäni ilmaistaan huolenaihe, että olisi tehtävä ero hallinnollisten elinten antamien yksinkertaisten suuntaviivojen ja lainsäädäntöprosessin välillä.
<P>
Lainsäädäntöprosessista, johon sisältyvät asetukset ja direktiivit, säädetään Euroopan unionin perustamissopimuksissa. Niihin edellytetään aloitetta komissiolta, jonka neuvoston on hyväksyttävä yksin tai yhteispäätösmenettelyssä parlamentin kanssa.
<P>
Tässä suhteessa olisi mielestäni tärkeää korostaa tätä lainsäädännöllistä luonnetta. Siinä otetaan huomioon yleinen etu, koska lainsäädäntövaltaisilta elimiltä voidaan hakea muutosta.
<P>
Jos tiettyjen elinten tai alojen annetaan turvautua itsesääntelyyn, aiheutetaan uhkaa ja väärinkäytön mahdollisuuksia. Tämä voi olla asianmukaista esimerkiksi tiettyjen yhdistysten, ammatillisten järjestöjen tai yritysten elinten osalta, mutta minun mielestäni itsesääntelymahdollisuuden antaminen tietylle alalle on erittäin vakava virhe. Olemme äskettäin nähneet sääntelyn purkamisen vaikutukset Yhdysvalloissa, joissa rahoitusalalle annettiin mahdollisuus itsesääntelyyn. Tämä aiheutti erittäin vakavia seurauksia koko maailman talouteen. Toisin sanoen, sääntelyä ei voida jättää niiden käsiin, jotka ovat itse sääntelyn kohteena. Itsesääntely on ristiriitainen ilmaus ja se on asianmukainen ainoastaan kun sisäinen hallinto sääntelee itseään. Ei pitäisi katsoa, että tietty sektori voi säännellä itseään itsesääntelyjärjestelmällä ja samaa voidaan todeta yhteissääntelystä.
<P>
Euroopan parlamentin osalta keskeinen edellytys on laatia selkeät lainsäädäntömenettelyt. Komission ehdotuksista pitää siten keskustella parlamentissa ja neuvostossa, ja lainsäädäntöpäätöslauselmat on vahvistettava.
<P>
Toinen näkökohta on EU:n lainsäädännön monimutkaistuminen ja tavallisten kansalaisten ja EU:n lainsäädännön asiantuntijoiden kokema vaikeus ymmärtää, mitä todella tapahtuu. Meidän on saatava EU:n lainsäädännöstä helpommin ymmärrettävää ja ainoa keino siihen on kodifiointi, uudelleenlaatiminen tai jokin vastaava toimi. Emme voi jatkaa oikeudellisten sääntöjen kehittämistä ja tarpeen vaatiessa unohtaa, mitä olemme hyväksyneet.
<P>
On totta, että viime vuosina on tältä osin saatu aikaan parannuksia, koska parlamentin, komission ja neuvoston yhteistyöllä esimerkiksi komiteamenettelyä on tarkistettu. Meidän olisi kuitenkin tällä tietotekniikan aikakaudella oltava automaattinen kodifiointimenettely, jossa kaikki hyväksytyt uudet oikeussäännöt tunnistetaan välittömästi ja konsolidoidaan kodifiointimenettelyillä.
<P>
Mietinnössä vaaditaan säännöllistä kodifiointia. Tämän olisi oltava mielestäni lähes automaattista, jotta oikeudellisia sääntöjä hyväksyessämme ne sisällytetään EU:n oikeuskäytäntöön uuden EU:n säännöstön luomiseksi. En ehdota EU:n lainsäädännölle minkäänlaista Napoleonin lakikokoelmaa vaan pysyvää kodifiointia, mikä ei ole mielestäni kovinkaan vaikeaa tällä tietotekniikan aikakaudella.
<SPEAKER ID="249" NAME="Joe Borg">
komission jäsen. - (EN) Arvoisa puhemies, parempi sääntely ei ole itsetarkoitus. Kyse on siitä, että kansalaiset ja yritykset hyötyvät, kun EU:n sääntely-ympäristöä yksinkertaistetaan ja parannetaan.
<P>
Komissio pitää sen vuoksi myönteisenä Manuel Medina Ortegan mietintöä paremmasta säädöskäytännöstä. Siinä keskitytään parempaa sääntelyä koskevaan toimintaohjelmaan Euroopan parlamentin viime vuonna tekemien aloitteiden mukaisesti. Panin Manuel Medina Ortegan juuri tekemät hyödylliset huomautukset merkille.
<P>
Haluaisin nyt muistuttaa toteutetuista tärkeistä toimista sekä jatkuvasta työstä, jolla vastataan Euroopan parlamentin paremmasta säädöskäytännöstä esittämiin pyyntöihin ja huolenaiheisiin.
<P>
Parempi säädöskäytäntö on keskeinen painopiste tällä alalla, ja olemme edistyneet huomattavasti vuosien aikana vaikutustenarvioinnissa, yksinkertaistamisessa ja hallinnollisen taakan vähentämisessä. Komission puheenjohtajan Barroson vuonna 2006 perustamalla vaikutustenarviointilautakunnalla on todellista vaikutusta työmme laatuun. Olemme kuitenkin tietoisia siitä, että meidän on jatkuvasti pyrittävä parantamaan järjestelmää.
<P>
Monet haluamamme parannukset viedään eteenpäin vaikutustenarvioita koskevien tarkistettujen suuntaviivojemme perusteella. Tarkistaminen perustuu vaikutustenarviointilautakunnan kokemukseen, ulkoiseen arvioon ja sen jälkeen toimielinten, sidosryhmien ja asianmukaisten osapuolten kuulemiseen.
<P>
Edistämme ohjeiden saantia toissijaisuusperiaatteesta, kansallisista ja alueellisista vaikutuksista sekä esimerkiksi pk-yrityksiin ja kuluttajiin kohdistuvista erityisvaikutuksista. Tarkastelemme neuvoston ja parlamentin kanssa uudelleen vaikutustenarviointia koskevaa yhteistä lähestymistapaa, jonka tarkoituksena on selvittää missä asioissa voidaan edistyä. Työ on käynnistynyt teknisellä tasolla ja toivomme, että saamme aikaan konkreettisia tuloksia ainakin kolmen toimielimen välisestä kokemuksien jakamisesta vuoden loppuun mennessä.
<P>
Yksinkertaistamisen osalta komissio on hyväksynyt 162 ehdotuksesta 119 vuosien 2005-2009 ohjelmien käynnistämisen jälkeen. Yksi keskeinen haaste on varmistaa, että neuvoston ja parlamentin käsittelyssä olevat yksinkertaistamista koskevat aloitteet hyväksytään nopeasti. Hallinnollista taakkaa koskevassa kysymyksessä tehty kartoitus pääasiallisista EU:n tiedotusvelvoitteista, jonka komissio on antanut ulkopuolisen yhtymän selvitettäväksi, on nyt saatettu päätökseen, ja näiden velvoitteiden kustannusarvio valmistuu vuoden loppuun mennessä.
<P>
Tammikuun strategisessa katsauksessa aiomme tiedottaa edistymisestä sekä esittää selkeän etenemissuunnitelman siitä, miten kunnianhimoinen 25 prosentin vähennystavoite saavutetaan vuosiin 2010-2012 mennessä.
<P>
Lopuksi, toimielinten välisestä parempaa lainsäädäntöä koskevasta yhteistyöstä meidän on tunnustettava, että joulukuusta 2003 voimassa ollutta toimielinten välistä sopimusta paremmasta lainsäädännöstä ei ole ollut helppo soveltaa. Tämän ei pitäisi estää meitä jatkamasta vuoropuhelua. Päinvastoin, komissio on hiljattain ilmaissut näkemyksensä, että on yleisesti aika antaa enemmän poliittista sisältöä parempaa sääntelyä koskeville kysymyksille. Olen kannustanut parlamenttia käymään toimielinten välistä keskustelua paremmasta lainsäädännöstä lähitulevaisuudessa korkeimmalla poliittisella tasolla esimerkiksi toimielinten välisen yhteistyön korkean tason teknisen työryhmän, puheenjohtajakokouksen tai valiokuntien puheenjohtajakokouksen yhteydessä.
<P>
Haluaisin lopuksi korostaa, että sääntelyn parantamisesta ovat yhteisesti vastuussa kaikki Euroopan unionin toimielimet ja jäsenvaltiot. Voimme kaikki tehdä enemmän ja parantaa lainsäädäntöaloitteidemme laatua sekä yleistä sääntelykehystämme.
<SPEAKER ID="250" NAME="Puhemies">
(PL) Keskustelu on päättynyt.
<P>
Äänestys toimitetaan tiistaina.
<P>
Kirjalliset lausumat (työjärjestyksen 142 artikla)
<SPEAKER ID="992" NAME="Bert Doorn  " AFFILIATION="PPE-DE">
kirjallinen. - (NL) Manuel Medina Ortegan mietinnön hyväksyminen on varma merkki siitä, että lainsäädäntöä parannetaan. Mietintöön sisältyvät Euroopan kansanpuolueen (kristillisdemokraattien) ja Euroopan demokraattien ryhmän tärkeimmät näkökohdat, joihin kuuluu:
<P>
komission suorittamien vaikutusten arviointien riippumaton valvonta
<P>
asianosaisten varhainen ja laaja-alainen kuuleminen
<P>
hallintotaakan vähentämisen 25 prosentilla on oltava nettotavoite. Eri aloilla saavutettua olemassa olevan lainsäädännön rasitteen keventämistä ei saa tehdä tyhjäksi uuden lainsäädännön aiheuttamilla hallinnollisilla rasitteilla.
<P>
Valitettavasti seuraavat näkökohdat eivät saaneet tarpeeksi tukea muista ryhmistä:
<P>
komission tukeminen, kun itsesääntelyä ja yhteissääntelyä harkitaan vakavina poliittisina vaihtoehtoina
<P>
vaikutusten arviointien laajempi soveltaminen muun muassa komiteamenettelyn säännöksiin ja merkittäviin neuvoston ja parlamentin lainsäädäntöehdotuksiin esittämiin tarkistuksiin.
<P>
Euroopan kansanpuolueen ryhmä (kristillisdemokraatit) ja Euroopan demokraattien ryhmä pitää tärkeänä, että komissio suhtautuu vakavasti hallinnollisen rasituksen vähentämistä käsittelevän korkean tason ryhmän (Stoiberin ryhmän) antamiin suosituksiin. Lupaava merkki tässä yhteydessä on se, että sisämarkkinoiden ja palvelujen pääosasto on ilmoittanut olevansa valmis myöntämään poikkeuksia pienille yrityksille vuosittaisten tilinpäätösten laatimisesta, ja se aikoo tämän vuoksi tarkistaa neljättä ja seitsemättä direktiiviä.
