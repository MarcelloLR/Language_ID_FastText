<CHAPTER ID="006">
Mustaamerta koskeva EU:n strategia (keskustelu) 
<SPEAKER ID="096" NAME="Puhemies">
(FR) Esityslistalla on seuraavana Traian Ungureanun ulkoasiainvaliokunnan puolesta laatima mietintö Mustaamerta koskevasta EU:n strategiasta.
<SPEAKER ID="097" NAME="Traian Ungureanu">
esittelijä. - (EN) Arvoisa puhemies, tasan kolme vuotta sitten Euroopan parlamentti äänesti Mustanmeren synergian puolesta. Se oli ensimmäinen askel kohti johdonmukaista politiikkaa yhdellä Euroopan herkimmistä alueista, ja se oli askel oikeaan suuntaan, koska Mustanmeren aluetta on nyt arvioitu - ja pelätty - poliittisten, strategisten ja turvallisuuteen liittyvien toiveiden, vahvuuksien ja tavoitteiden lähentymisen alueeksi.
<P>
Voimme nyt kehittää entisestään politiikkamme tällä alueella. Tämä parlamentti voi olla ratkaisevassa asemassa EU:n politiikan muuttamisessa täysivaltaiseksi EU:n strategiaksi. Tämä on varsinaisena pääajatuksena mietinnössä, jonka laadin ulkoasianvaliokunnassa ja yleisesti parlamentissa työskentelevien kollegoideni tukemana.
<P>
Mutta miksi uusi mietintö Mustastamerestä ja miksi Mustanmeren aluetta koskeva EU:n strategia? Jotkut sanovat, että Mustameri on pieni meri. Sitä se on, mutta jos me muutamme tämän kartan strategiseksi kartaksi, Mustastamerestä tulee valtava. Asiaan vaikuttaa myös toinen tekijä: Mustastamerestä tulee mustempi ja mustempi.
<P>
Kun Bulgaria ja Romania liittyivät EU:hun, Mustastamerestä on tullut osittain EU:n sisämeri. Kehitys alueella on kuitenkin arvaamatonta: jännitteet kasvavat ja väärinkäsitykset ottavat vallan. Tiivistelmäanalyysi Mustanmeren alueesta johtaa päätelmään, jonka mukaan kielteiset haasteet tällä alueella ovat edelleen vallalla tai jopa vahvistuvat. Georgian ja Venäjän välinen sota vuonna 2008, ratkaisemattomat ja niin sanotut lukkiutuneet konfliktit sekä demokraattisen vallan huolestuttava heikkeneminen Ukrainassa ja Venäjällä ovat kaikki erittäin vakavia kehityskulkuja ja hyviä esimerkkejä alueen turvallisuusriskeistä.
<P>
Jos tarkastelemme EU:n osallistumisen nykyisiä tuloksia alueella, ne vaikuttavat vähintäänkin vaihtelevilta. Mustaamerta koskevasta EU:n poliittisesta lähestymistavasta puuttuu valvonta-, arviointi- ja seurantamekanismeja. Mustanmeren alue ei ole riittävän näkyvässä asemassa Brysselissä käytävissä keskusteluissa, ja EU:n rahoitus alueelle on hajanaista ja vaikeaselkoista.
<P>
Uusi Mustaamerta koskeva EU:n strategia perustuu kolme vuotta sitten hyväksymämme Mustanmeren synergian ansioihin. Sillä on samalla otettava käyttöön vahvempia poliittisia ja konkreettisia välineitä. Haluan mainita kaksi mietinnön suositusta. Ensimmäinen koskee riittäviä voimavaroja: jos EU haluaa toimia keskeisessä asemassa Mustanmeren alueella, sen on osoitettava siihen riittäviä rahoituksellisia ja inhimillisiä voimavaroja. On olennaista, että EU:n talousarvioon luodaan tähän erillinen budjettikohta. Toisena suosituksena on EU:n toimintasuunnitelman laatiminen niin, että tavoitteet ja tehtävät ovat selviä, mukaan luettuina asianosaisten valtioiden säännölliset ministeritason kokoukset.
<P>
Mustaamerta koskevalla EU:n strategialla ei pidä aliarvioida - tai yliarvioida - mitään alueen valtiota. Osallistamisen ja alueellisen vastuunkannon periaatteet on otettava huomioon antamalla suuri vastuu alueellisen yhteistyön onnistumisesta Turkille ja Venäjälle, mutta myös kaikille alueellisille kumppaneille.
<P>
Haluan lopuksi esittää kiitokseni kaikille kollegoilleni heidän erittäin myönteisestä osallistumisestaan mietinnön lopullisen version laatimiseen. Olemme varmasti samaa mieltä siitä, että parlamentti odottaa, että komissio ja neuvosto tekevät tästä mietinnöstä todellisuutta. EU:n strategisesta ja hyödyllisestä osallistumisesta Mustanmeren alueella on tehtävä tosiasia.
<SPEAKER ID="098" NAME="Štefan Füle">
komission jäsen. - (EN) Arvoisa puhemies, olen erittäin iloinen siitä, että Mustanmeren alue on korkeassa asemassa Euroopan parlamentin asialistalla. Alue on tärkeä Euroopan unionille, ja meidän on keskityttävä siihen, jotta sen erittäin tärkeä asema meille käy hyvin ilmi.
<P>
Haluan kiittää ja onnitella ulkoasiainvaliokunnan esittelijää Traian Ungureanua erinomaisesta ja erittäin sisältörikkaasta mietinnöstä. Mietintö ja sen suositukset ovat kiinnostavia ja innovatiivisia useiden eri asioiden osalta.
<P>
Viimeisen laajentumisen jälkeen Mustastamerestä on tullut myös EU:n meri. Meillä on sen suhteen velvollisuuksia, aivan kuten meillä on velvollisuuksia kaikkien muiden rajoillamme sijaitsevien valuma-alueiden suhteen. Meidän on hoidettava nämä uudet velvollisuudet päättäväisesti.
<P>
Olemme Euroopan naapuruuspolitiikan osana jo käynnistäneet aloitteen tällä alueella: Mustanmeren synergian. On kuitenkin tunnustettava, että sen täytäntöönpano on osoittautunut paljon hankalammaksi kuin olimme ajatelleet. Kaikki alueen ihmiset eivät suhtaudu innostuneesti siihen, mitä haluamme tehdä.
<P>
Juuri näistä syistä parlamentti on valinnut toimintatavan, joka perustuu alueelliseen vastuunkantoon ja vuoropuhelun edistämiseen. Uskon, että tämä on meille oikea toimintatapa. Sitoumukset ovat kuitenkin uskottavia vain ja kun niillä saadaan aikaan todellista kehitystä alueen ihmisille.
<P>
Mietintö Mustaamerta koskevasta uudesta Euroopan unionin strategiasta osoittaa sitoutumisemme alueeseen ja niihin jäsenvaltioihin, jotka sijaitsevat tällä alueella, koska annamme niille täyden tukemme, kun ne kohtaavat niiden erityiseen maantieteelliseen sijaintiin liittyviä haasteita.
<P>
Ymmärrämme, että Mustanmeren aluetta koskevan strategian ei pidä katsoa korvaavan käynnissä olevia toimia, etenkään Mustanmeren synergiaa. Sillä pitää ennemminkin luoda kattavat puitteet, joissa annetaan ohjeita kaikkia alueella toteutettavia Euroopan unionin toimia varten.
<P>
Mustanmeren strategia voi antaa otollisen tilaisuuden arvioida etujamme kyseisellä alueella, myös strategisia, poliittisia ja taloudellisia etuja, ja keskustella siitä, miten ne voidaan parhaiten saavuttaa. Parlamentti on määrittänyt asianmukaiset alat, joilla strategiaa on kehitettävä. Näitä ovat esimerkiksi hallinto, turvallisuus ja energia, liikenne, ympäristö, kauppa, paikallinen talouskehitys sekä sosiaalinen ja inhimillinen kehitys.
<P>
Tätä strategiaa kehittämällä voimme saada mahdollisuuden lisätä alueella käynnissä oleviin toimiin myös mereen liittyvän ulottuvuuden. Komissio on tällä hetkellä laatimassa kattavaa pakettia, jossa käsitellään meripolitiikan aloitteita, luonnonvarojen hallintaa sekä laittoman kalastuksen torjuntaa.
<P>
Voimme hyödyntää tietämystä, jonka olemme saaneet muista strategioista, kuten Itämeren aluetta koskevasta EU:n strategiasta ja Tonavaa koskevasta EU:n strategiasta. Tonavaa koskevassa strategiassa on tietenkin otettava huomioon myös Mustaamerta koskevat asiat. Tiedämme kuitenkin, että eurooppalainen vesistöalue on erilainen. Näin ollen meidän on varmistettava, että kaikkia EU:n strategioita mukautetaan niiden omien alakohtaisten erityispiirteiden, taloudellisen ja sosiaalisen kehityksen, ympäristön ja energian, infrastruktuurin sekä luonnonvarojen mukaisesti.
<P>
Mustanmeren aluetta koskevan EU:n strategian laatimisesta annetulla mietinnöllä annetaan yleiskuva alueen tulevista haasteista. On kuitenkin syytä luoda myös kiinteät yhteydet alueen valtiollisiin kumppaneihin, jotta strategian sujuva ja tehokas täytäntöönpano voidaan varmistaa. Meidän on käytettävä tämä tilaisuus kuulla kattavasti kaikkia sidosryhmiä - ensin alueella olevia kumppaneitamme - siten, että parlamentti osallistuu kuulemiseen.
<P>
Vielä kerran totean, että olen kiitollinen tästä mietinnöstä ja että odotamme innolla sen suositusten noudattamista. Ulkosuhdehallinto ja asiasta vastaavat komission yksiköt sitoutuvat laatimaan Mustanmeren strategian, jota pyydämme teidän ja neuvoston tukevan.
<SPEAKER ID="099" NAME="Metin Kazak">
kansainvälisen kaupan valiokunnan lausunnon valmistelija. - (BG) Arvoisa puhemies, arvoisa komission jäsen, hyvät kollegat, haluan onnitella Traian Ungureanua. Kansainvälisen kaupan valiokunnan valmistelijana olen tyytyväinen siihen, että jotkut ehdotuksistamme on sisällytetty mietinnön varsinaiseen tekstiin.
<P>
Olen tyytyväinen siihen, että - kuten jo aiemmin mainittiin - Mustastamerestä tuli Bulgarian ja Romanian vuonna 2007 tapahtuneen liittymisen myötä kuvaannollisesti eurooppalainen meri, jota varten on laadittava yleinen EU:n strategia, joka vaatii melko paljon hallinnollisia ja taloudellisia varoja sekä hyvää koordinointia ja vastuullisuutta.
<P>
Tärkeimpänä tehtävä on sisällyttää uuteen strategiaan hankkeisiin perustuva toimintatapa. Erityistä huomiota on kiinnitettävä yleisen edun aloihin, kuten ympäristöön, energiaan, liikenteeseen ja infrastruktuuriin, jotka ovat ratkaisevan tärkeitä alueen kestävän kehityksen kannalta tarkasteltuna.
<P>
Parlamentin on tehtävä tiivistä yhteistyötä esimerkiksi Mustanmeren taloudellista yhteistyötä käsittelevän parlamentaarisen yleiskokouksen ja WTO:n kaltaisten järjestöjen sekä Mustanmeren kauppa- ja kehityspankin kanssa. Uskon myös, että meidän on harkittava muita alueellisia aloitteita, mutta emme saa antaa strategian hukkua niihin.
<SPEAKER ID="100" NAME="Silvia-Adriana Ţicău" LANGUAGE="RO">
Arvoisa puhemies, teollisuus-, tutkimus- ja energiavaliokunta kannattaa täydellistä markkinoiden ja sääntelyn yhdenmukaistamista EU:n energia- ja ympäristölainsäädännön nojalla ja rohkaisee koko Mustanmeren alueen maita osallistumaan energiayhteisön perustamissopimukseen ja EU:ta, EIP:tä ja EBRD:tä tukemaan Mustanmeren alueen energiainfrastruktuurin nykyaikaistamista.
<P>
Me korostamme eurooppalaista lisäarvoa ja eteläisen kaasulinjan merkitystä EU:n energian toimitusvarmuuden tehostamisessa. Nabucco-kaasuputken kaltaiset hankkeet, jotka ovat ensisijaisen tärkeitä hankkeita EU:lle, sekä Trans Adriatic -putki, yleiseurooppalainen öljyputki, Turkin, Kreikan ja Italian kaasuyhdysputki tai Azerbaidžanin kaasuyhdysputki korostavat, että EU:n mukanaolo Mustanmeren alueella on hyvin tärkeää ja että edelleen on tarpeen lisätä alueen valtioiden yhteistyötä. Korostamme sen merkitystä, että yleiselle Mustanmeren alueelle perustetaan alueellinen tutkimus- ja koulutusverkosto, jolla on yhteyksiä GEANTiin, ja kehottamme komissiota rahoittamaan edelleen alueen tutkimushankkeita.
<P>
Arvoisa puhemies, kehotan lopuksi komissiota laatimaan kyseistä aluetta koskevan Euroopan unionin strategian sekä toimintasuunnitelman. Korostamme tarvetta luoda yhteys tämän strategian ja Tonavaa koskevan Euroopan unionin strategian välille.
<SPEAKER ID="101" NAME="Victor Boştinaru">
aluekehitysvaliokunnan lausunnon valmistelija. - (EN) Arvoisa puhemies, arvoisa komission jäsen, Mustanmeren alueen merkitys EU:lle liikenteen, energian, vakauden, turvallisuuden ja ympäristön kannalta on ilmeinen. Tämän takia aluetta koskeva EU:n strategia todella vaikuttaisi myönteisesti kyseiseen alueeseen ja koko EU:hun.
<P>
Aluekehitysvaliokunta katsoo, että tällä strategialla voidaan saada aikaan kasvua ja kestävää kehitystä kyseisellä alueella. Se myös katsoo, että jos strategian halutaan olevan mahdollisimman vaikuttava, kaikki alueen valtiot on osallistettava toimintaan siitä riippumatta, ovatko ne jäsenvaltioita. Strategian toimia on koordinoitava - mutta miten koordinointia voi tapahtua, jos kaikki valtiot eivät osallistu toimintaan asianmukaisesti? Koordinointi on tarpeen varsinkin Tonavaa koskevan strategian kanssa. Tonavan strategiasta todennäköisesti tulee pian Unkarin puheenjohtajakauden tärkeä painopisteala.
<P>
Yhdennetyn lähestymistavan käyttöä ja rajat ylittävää yhteistyötä alueiden välillä on edistettävä kaikilla strategian aloilla, mutta etenkin liikenteen, energian ja ympäristön alalla.
<SPEAKER ID="102" NAME="Elmar Brok" LANGUAGE="DE">
Arvoisa puhemies, arvoisa komission jäsen, hyvät kollegat, haluan kiittää esittelijää hänen tekemästään erinomaisesta työstä, jossa useat ajatukset esitetään yhdessä kattavalla tavalla, mikä auttaa meitä tulevissa ponnisteluissamme.
<P>
Meidän on ymmärrettävä, että Mustanmeren alueella tehtävää yhteistyötä ei saa sekoittaa itäiseen kumppanuuteen tai strategisiin suhteisiimme Turkin ja Venäjän kanssa. Ne ovat erillisiä asioita, eikä niitä korvata tällä yhteistyöllä. Toisaalta minusta on erittäin jännittävää, että nämä erilaiset ryhmät voidaan tietyissä asioissa saattaa yhteen sellaisen johdonmukaisen politiikan laatimiseksi, joka vastaa omia etujamme ja joka myös auttaa asianosaisia valtioita. Tällaisella yhteistyöllä voidaan ehkä auttaa yhdistämään ristiriidassa olevat poliittiset ja taloudelliset edut toisiinsa, jotta tulevat kiistat eivät ole yhtä dramaattisia ja vaarallisia ja jotta esimerkiksi meidän työtämme itäisessä kumppanuudessa ei katsota jonkin tietyn kohteen vastaiseksi, vaan kaiken ennemminkin katsotaan täydentävän toisiaan. Kun kyseessä on eurooppalainen näkökulma, tämä yhteistyötä suosiva kanta ei kuitenkaan saa estää meitä odottamasta, että näiden valtioiden kanssa solmitulla itäisellä kumppanuudella saadaan erilaisia tuloksia, esimerkiksi Venäjän kanssa laadittujen kehitysstrategioiden avulla. Meillä täytyy olla oikeus tehdä tällaisia rajanvetoja, ja komission jäsen varmasti tietänee, että näin asian pitäisi olla. Tämän takia Mustaamerta koskeva yhteistyö on Euroopan unionin etujen mukaista, Venäjän etujen mukaista, Turkin etujen mukaista ja alueen muiden valtioiden etujen mukaista - ja suurin osa näistä valtioista osallistuu itäiseen kumppanuuteen. Voin kuvitella, että tämä edistäisi merkittävästi Euroopan taloudellista ja poliittista vakautta, ja toivon, että teemme komission jäsenen kanssa tiivistä yhteistyötä tämän asian edistämiseksi.
<SPEAKER ID="103" NAME="Ioan Mircea Paşcu">
S&D-ryhmän puolesta. - (EN) Arvoisa puhemies, Mustameri on portti Eurooppaan ja sieltä pois, ja siitä pitäisikin puhua sen oikealla nimellä. Kyseessä ei ole jokin kaukainen, vähämerkityksinen paikka, johon toisinaan kiinnitämme huomiota.
<P>
Todellisuudessa asialistallemme on jo laitettu - ja laitetaan myös jatkossa - uusia kysymyksiä, olipa kyseessä kaasuntoimitusten keskeytyminen vuosien 2006 ja 2008 tavoin tai Georgian sota vuonna 2008. Todisteista ja Mustanmeren merkityksen tunnustamisesta huolimatta EU ei ole vieläkään kiinnittänyt siihen riittävästi huomiota - EU, jonka oli ikään kuin pakko käsitellä näitä ongelmia, kun Bulgaria ja Romania liittyivät EU:hun vuonna 2007.
<P>
Jälkikäteen tarkasteltuna vaikuttaa siltä, että Mustanmeren synergia, joka laadittiin melko pian kyseisen kahden valtion liittymisen jälkeen, on asiakirja, joka on kyhätty kokoon pikaisesti peittämään niin sanotut porsaanreiät tai mustat aukot - ihan miten vain haluatte niitä kutsua - jotka EU:n oli ratkaistava lähes yhdessä yössä. Tästä on osoituksena se, että mitään merkittävää ei ole tapahtunut vuonna 2009 toteutetun aloitteen ensimmäisen tarkistuksen jälkeen - emmekä ole edistyneet kovin pitkälle sen täytäntöönpanossa, kuten mietinnössä todetaan.
<P>
Uskon, että taustalla on kaksi tärkeää tekijää. Ensinnäkin EU:n jäsenvaltiot eivät selvästikään ole kiinnostuneita tai halukkaita käsittelemään aluetta päättäväisesti. Nyt kun rahaa on niukasti, halu toimia on entistä vähäisempi.
<P>
Lisäksi synergian perustana olevassa alkuperäisessä olettamuksessa, jonka mukaan alueesta pitäisi tulla yhtenäinen ja yhteistyötä tekevä alue, jotta se ansaitsisi EU:n huomion ja aineellisen tuen, on jätetty täysin huomiotta se yksinkertainen totuus, että vain 20 vuotta sitten alue näytti täysin erilaiselta. On täysin epärealistista tai - niin ikävää kuin se onkin sanoa - pahantahtoista odottaa, että näinkin moninainen ja erilainen alue muuttuisi yhtenäiseksi ja löytäisi oman identiteettinsä näin lyhyessä ajassa. Ehkäpä asioita voidaan parantaa itäisen kumppanuuden tarkistamisen yhteydessä.
<SPEAKER ID="104" NAME="Ivo Vajgl" LANGUAGE="SL">
Arvoisa puhemies, mietinnöllä, jonka kollegani Traian Ungureanu on laatinut tunnollisesti tavalla, joka antaa mahdollisuuden yhteistyöhön - mistä häntä kiitän - huomiomme kiinnitetään jälleen alueeseen, jonka ominaispiirteenä on vaihtelevuus. Vaihtelua esiintyy poliittisissa järjestelmissä, kulttuuriperinteissä, uskonnoissa, Euroopan unioniin lähentymistä koskevissa asemissa ja tavoitteissa, talouskehityksen tasossa, luonnonvarojen saatavuudessa sekä tietenkin uudessa tilanteessa, joka on syntynyt siitä, että kolme Euroopan unionin nykyistä jäsenvaltiota sijaitsee keskustelun kohteena olevalla alueella.
<P>
Meidän kannaltamme Mustanmeren alue on erityisen kiinnostava sen geostrategisen sijainnin takia. Alueen sijainti joko antaa alueelle lisäarvoa tai lisää riskejä turvallisuusnäkökulmastamme tarkasteltuna. Tässä yhteydessä korostan etenkin energiaturvallisuutta ja Euroopan unionin kestävien energiantoimitusten varmistamista, infrastruktuuria sekä mahdollisuuksia siihen, että voisimme vaikuttaa konfliktien ratkaisemiseen ja ratkaisemattomiin kysymyksiin alueella sekä kehittää kumppanuuksia Venäjän ja Turkin kanssa. Kaikki tämä on mahdollista, jos alueen valtiot osallistuvat toimintaan paremmin ja jos kaikki Euroopan unionin jäsenvaltiot ja muut alueella toimivat järjestöt ja verkostot osallistuvat toimintaan, mukaan luettuina kansalaisjärjestöjen verkostot. Juuri niille meidän on annettava enemmän huomiota ja tunnustusta.
<P>
Emme tarvitse tähän uusia elimiä. Meidän täytyy vain varmistaa säännöllinen rahoitus ja suurempi poliittinen osallistuminen. Arvoisa komission jäsen, uskon, että voitte ottaa tämän mietinnön asianmukaisesti huomioon toimissanne, ja odotan innolla työskentelyä kanssanne.
<SPEAKER ID="105" NAME="Werner Schulz" LANGUAGE="DE">
Arvoisa puhemies, arvoisa komission jäsen, hyvät kollegat, jos Mustanmeren aluetta halutaan kehittää vakauden, turvallisuuden, demokratian ja hyvinvoinnin alueeksi ja jos nämä mahdollisuudet halutaan käyttää ja haasteisiin halutaan vastata, tarvitsemme kattavaa strategiaa. Tällä päätöslauselmalla pyritään tähän tavoitteeseen. Tämän takia ryhmäni tukee mietintöä. Tukeminen johtuu myös siitä, että mietintöön on sisällytetty useita ehdotuksistamme, jotka koskevat esimerkiksi ratkaisemattomien konfliktien selvittämistä alueella, yhteistyön parantamista kansalaisyhteiskunnassa, henkilöiden välisten hankkeiden tukemista sekä pienhankkeiden edistämistä rajat ylittävän yhteistyön osalta.
<P>
Toivomme myös kestävää energiapolitiikkaa, suurempaa energiatehokkuutta sekä akateemisten verkostojen ja opiskelijaverkostojen luomista. Haluan kuitenkin arvostella yhdenmukaisen kannan puutetta alueen energiainfrastruktuuria koskevan kysymyksen osalta. Haluan mainita tässä yhteydessä Nabucco-kaasuputken ja South Stream -putken. En ymmärrä, miksi pyyntöämme Mustanmeren öljynporauslauttojen tarkemmasta valvonnasta ei ole hyväksytty. Valvonta on ehdottoman olennaista, kun otetaan huomioon Meksikonlahdella tapahtunut katastrofi. Tämän takia esitämme tämän tarkistuksen jälleen tänään.
<SPEAKER ID="106" NAME="Paweł Robert Kowal" LANGUAGE="PL">
Arvoisa puhemies, arvoisa komission jäsen, laadittua asiakirjaa on mielestäni kannatettava, joten annan sille ryhmäni puolesta tukeni. Haluan korostaa, että Mustanmeren synergiaa on tarkistettava pikaisesti. Jalot aikomukset eivät aina johda synergian tehokkaaseen hyödyntämiseen, ja on erittäin myönteistä, että esittelijä korostaa tätä mietinnössä. Tämän takia katson, että Štefan Fülen tärkeimpänä tehtävänä on nyt yrittää käydä läpi aloitteemme, jotka koskevat tätä Euroopan osaa, ja osoittaa, etä painopistealanamme on naapuruuspolitiikka ja että muut kysymykset ovat tässä yhteydessä toissijaisessa asemassa. Tällä ajattelutavalla varmistetaan, että Mustanmeren synergia on jatkossa tehokas, etenkin energian alalla. Synergia voisi myös olla hyvä väline, esimerkiksi kun puhumme Georgian tukemisesta demokraattisissa ja taloudellisissa muutoksissa, joita kyseisessä valtiossa on viime vuosien aikana tapahtunut. Ensimmäisenä ja tärkeimpänä tehtävänä on nyt kuitenkin toteuttaa aloitteita tässä Euroopan osassa niin, että aloitteet paitsi antavat aihetta ylpeyteen, myös auttavat tehokkaasti saavuttamaan tiettyjä erityistavoitteita.
<SPEAKER ID="107" NAME="David Campbell Bannerman">
EFD-ryhmän puolesta. - (EN) Arvoisa puhemies, kun keskustelemme Mustanmeren alueesta, mieleen tulee yksi sana, ja se on "varovaisuus". Kaikessa on tällä alueella edettävä varovaisesti.
<P>
Mustanmeren alue on Venäjän takapihaa. Venäjän laivasto on ankkuroinut itsensä Krimin niemimaalle Sevastopoliin, lähelle Krimin sodan aikaisia verisiä taistelukenttiä. Jouduimme seuraamaan valitettavaa Georgian konfliktia, johon molemmat osapuolet olivat syypäinä. Jos Georgia olisi kuulunut NATOon, seuraukset olisivat voineet olla katastrofaaliset. Vaikka kannatan itsenäistä Georgiaa, ei ole viistasta ärsyttää Venäjän karhua sen omassa pesässään.
<P>
Lisäksi meillä on Turkki, jonka kanssa EU on lähtenyt leikkiin tarjoamalla sille jäsenyyttä siitä tosiasiasta huolimatta, että Ranskan kaltaiset jäsenet äänestävät hakemuksen nurin. Turkin pinta-alasta vain neljä prosenttia sijaitsee Euroopan puolella. Sitä ei pitäisi päästää EU:hun. On todella riskialtista antaa Turkille turhaa toivoa liittymisestä. Pettymys voisi ajaa Turkin islamistiterroristien käsiin.
<P>
Kaiken tämän taustalla on se tosiasia, että Mustameri on Kaspianmerellä valtoimenaan virtaavan öljyn ja kaasun kuljetusten keskiössä. Edetkää asiassa erittäin varovaisesti.
<SPEAKER ID="108" NAME="Dimitar Stoyanov" AFFILIATION="NI">
(BG) Arviosa puhemies, kuten suurin osan parlamentissa mielipiteensä esittäneistä, myös minä haluan onnitella esittelijää siitä, mitä hän on tällä mietinnöllä saavuttanut. Pontus Euxinus, kuten Mustaamerta antiikin aikaan kutsuttiin, on aina ollut Euroopalle erittäin tärkeä geostrategisesti ja taloudellisesti. Se on tärkeä vielä meidänkin aikanamme.
<P>
Tämän takia on tärkeää, että tämä strategia johtaa todellisiin toimenpiteisiin, koska käymme jälleen asiasta keskustelua, ja muistaakseni kävimme samanlaista keskustelua melko äskettäin. Tämän takia haluan alleviivata sitä, mitä sosialistiryhmän jäsenet totesivat, ja antaa erityisen tukeni huomautukselle, jossa pyydetään erillistä budjettikohtaa tämän strategian täytäntöönpanemiseksi.
<P>
Pyydänkin komissiota ryhtymään toimiin. Vain riittävän rahoituksen avulla voimme tänään muuttaa täällä parlamentissa sanotut sanat toiminnaksi, joka vaikuttaa EU:n kansalaisiin.
<SPEAKER ID="109" NAME="Iuliu Winkler" AFFILIATION="PPE">
(EN) Arvoisa puhemies, haluan aluksi onnitella Traian Ungureanua siitä, että hän on ehdottanut Mustaamerta koskevan mietinnön laatimista. Olen myös tyytyväinen tukeen, joka on annettu useille aiempien puheenvuorojen käyttäjille, arvostetuille kollegoilleni, jotka ovat sitoutuneet edistämään uutta eurooppalaista näkemystä Mustanmeren alueesta.
<P>
Mustastamerestä on osittain todella tullut Euroopan unionin sisämeri. Sen geostrategista merkitystä ei varmasti voida korostaa liikaa, kun kyseessä on alueen vakaus, demokratisoituminen ja niihin liittyvät energian vakautta, taloutta ja kauppaa koskevat kysymykset. Uskon vakaasti, että meidän EU:ssa on hyödyttävä Mustanmeren alueen mahdollisuuksista, ei muiden.
<P>
Jotta tämä olisi mahdollista, Euroopan unionin on luotettava enemmän alueella sijaitseviin jäsenvaltioihinsa, unohdettava menneet painolastit ja osoitettava suurempaa toimintavalmiutta, johtajuutta ja näkemystä. En halua käsitellä laajentumismenettelyyn liittyviä kysymyksiä, mutta haluan kuitenkin lähettää viestin kaikille Mustanmeren skeptikoille. EU:n yhdentymismenettelyn hidastuminen alueella johtaa alueen demokraattisen kehityksen taantumiseen. Vaarana on keskipitkän ja pitkän aikavälin epävakaus, jonka vaikutuksia Euroopan unionin on vaikea arvioida - ja vielä vaikeampi hallita.
<P>
Tiivistetysti esitettynä, EU tarvitsee Mustanmeren sisämerekseen, ja me tarvitsemme yhdennetyn strategian tätä aluetta varten. Komission on laadittava Mustaamerta koskeva strategia niin, että lähtökohtana ovat esittelijän esittämät suositukset. Parlamentin olisi nyt annettava täysi tukensa tälle strategialle.
<SPEAKER ID="110" NAME="Maria Eleni Koppa" AFFILIATION="S&amp;D">
(EL) Arvoisa puhemies, keskustelemme tänään erittäin tärkeästä mietinnöstä, joka koskee tiettyä Euroopan unionin lähellä sijaitsevaa aluetta: Mustaamerta. Alueella sijaitsee sekä EU:n jäsenvaltioita että valtioita, jotka ovat tärkeitä alueellisen yhteistyön kannalta tarkasteltuna. Meidän on siksi yhdessä turvattava rauhan, demokratian, turvallisuuden ja vakauden alueen säilyminen Mustanmeren ympäristössä.
<P>
Meillä on vakaat yhteistyöpuitteet Mustanmeren synergian ansiosta. Synergia pantiin täytäntöön jokin aika sitten, joskaan tulokset eivät ole olleet kouriintuntuvia. Sen menestyksekäs täytäntöönpano kaikkien asianosaisten valtioiden toimien avulla vahvistaa edelleen suhteitamme yhteisten arvojen perusteella. Sillä on myös täydennettävä voimassa olevaa Euroopan naapuruuspolitiikkaa ja itäistä kumppanuutta.
<P>
Mustanmeren ympäristön vakaudella ja turvallisuudella on suora vaikutus Eurooppaan. Näin ollen myös Euroopan unioni on vastuussa konfliktien rauhanomaisen ratkaisemisen tukemisesta ja luottamuksen rakentamisesta. Tämä alue on tärkeä unionille, etenkin sen energian ja liikenneyhteyksien takia. Demokratian ja oikeusvaltion periaatteisiin perustuvan vankan järjestelmän vahvistaminen edistää kauppaa, investointeja ja ihmisten vapaata liikkuvuutta.
<P>
Tuen täysin näkemystä, jonka mukaan talousarvioon olisi lisättävä erillinen budjettikohta Mustanmeren synergialle. Sen avulla aluetta voitaisiin nykyaikaistaa tehokkaasti. On meidän vastuullamme hyödyntää politiikkaamme niin, että näitä valtioita voidaan lähentää Eurooppaan entisestään, mikä hyödyttää kaikkia osapuolia.
<SPEAKER ID="111" NAME="Adina-Ioana Vălean" AFFILIATION="ALDE">
(EN) Arvoisa puhemies, olemme vuodesta 2007 lähtien tunnustaneet Mustanmeren alueen merkityksen, mutta siitä huolimatta toimintatapamme vaikutus on ollut vähintäänkin vaatimaton: ei konkreettisia hankkeita, ei konkreettisia tuloksia. Tarvitsemme realistista ja rahoituksellisesti vakaata toimintasuunnitelmaa, jonka tavoitteet, ensisijaiset toimet ja kiintopisteet ovat selviä, jonka tehtävät on jaoteltu paremmin ja jota koordinoidaan paremmin itäisen kumppanuuden ja Tonavaa koskevan strategian kanssa.
<P>
Meidän on käynnistettävä energia- ja liikennekumppanuus ympäristökumppanuuden lisäksi. Vain tällaisella hankkeisiin perustuvalla toimintatavalla, keskitetyillä pienimuotoisilla erityishankkeilla, voimme ratkaista ongelman, joka johtuu alueen erittäin vaihtelevista ja monimutkaisista eduista. Meidän on päästävä eroon hajanaisesta toimintatavastamme myös rahoituksen osalta. Tähän mennessä olemme käyttäneet useita erilaisia rahoitusvälineitä ja saaneet vähän näkyvyyttä. Tämän takia meidän on tehtävä Mustaamerta koskevasta yhteisestä toimintaohjelmasta keskeinen välineemme, jolla panemme täytäntöön Mustanmeren strategiaa, ja käytettävä sitä houkuttelemaan elimiä, jotka ovat valmiita tekemään alueelle sijoituksia, ja näin ollen edistettävä yhteistyötä.
<SPEAKER ID="112" NAME="Oldřich Vlasák" AFFILIATION="ECR">
(CS) Arvoisa puhemies, hankkeiden täytäntöönpanon hidas tahti, toimintasuunnitelmien ja arviointikertomusten puuttuminen, korkean tason kokousten puuttuminen, päällekkäisyyden riski itäisen kumppanuuden kanssa sekä monet muut ongelmat osoittavat, että jäsenvaltioiden päätös toimia johtavassa asemassa Mustanmeren strategiassa ei ollut järkevä. Vaikuttaa siltä, että Euroopan komission on toimittava merkittävämmässä asemassa tämän Mustaamerta koskevan strategian sihteeristönä ja edistäjänä.
<P>
Uskon myös vakaasti, että tämä strategia, kuten muut makroalueelliset strategiat, on pidettävä taloudellisesti, institutionaalisesti ja oikeudellisesti puolueettomana. Toisin sanoen se ei saa johtaa muiden täydentävien voimavarojen aiheuttamiin kustannuksiin, uusien elinten perustamiseen tai uuden lainsäädännön laatimiseen.
<P>
Uusia toimintaohjelmia tai erityisiä budjettikohtia ei tarvita. Sen sijaan on keskityttävä sellaisten erityishankkeiden täytäntöönpanoon, joista asianosaiset valtiot todella hyötyvät.
<SPEAKER ID="113" NAME="Georgios Koumoutsakos" AFFILIATION="PPE">
(EL) Arvoisa puhemies, arvoisa komission jäsen, nykyään korostetaan vain muodollisesti, että Mustameri on strategisesti tärkeä alue Euroopan unionille. Mitä muutakaan se voisi olla nyt, kun siitä on Bulgarian ja Romanian liittymisen jälkeen käytännössä tullut Euroopan unionin sisämeri? Energia, turvallisuus, vakaus ja tietenkin demokratia ovat meille erittäin tärkeitä kysymyksiä tällä alueella.
<P>
Vuonna 2007 käynnistimme tätä useiden näkökohtien osalta ratkaisevaa aluetta koskevan politiikkaamme. Sen jälkeen olemme onnistuneet ja saavuttaneet joitakin tavoitteita. Valitettavasti olemme kuitenkin saaneet todistaa myös viivästyksiä ja hajanaisia lähestymistapoja sekä pysähtyneisyyden jaksoja. On valitettavaa, että tästä politiikasta ei ole järjestetty yhtään ministeritason kokousta vuoden 2008 jälkeen. Tilanne ei läheskään vastaa alkuperäisiä odotuksiamme, ja kun otetaan huomioon alueen geostrateginen, geopoliittinen ja taloudellinen merkitys, meillä on vain yksi vaihtoehto: meidän on vahvistettava politiikkaamme ja toimintaamme Mustanmeren osalta.
<P>
Siksi tuen varauksetta esittelijän Traian Ungureanun ehdotusta siitä, että Mustaamerta koskevaa EU:n politiikkaa on tehostettava niin, että siitä tehdään yhdennetty strategia, jota tuetaan erillisellä budjettikohdalla. Tässä yhteydessä haluan liikenne- ja matkailuvaliokunnan jäsenenä korostaa näiden kahden alan merkitystä. Niiden on oltava osa Mustaamerta koskevaa EU:n strategiaa.
<P>
Ei tarvinne korostaa myöskään sitä, että Mustanmeren alueen yhtenäistä, mahdollista kehitystä on myös edistettävä EU:n yhdennetyllä meripolitiikalla. Tätä tarvitaan nyt. Laajentuminen on kuitenkin asia erikseen, ja se edellyttää huolellista tutkimusta.
<SPEAKER ID="114" NAME="Evgeni Kirilov" AFFILIATION="S&amp;D">
(EN) Arvoisa puhemies, Kun Bulgaria ja Romania liittyivät EU:hun, Mustanmeren alueesta tuli EU:n naapurialue. Se on strateginen silta, joka yhdistää Europan Kaspianmereen ja Keski-Aasiaan. Sen geopoliittinen ja taloudellinen merkitys EU:n kannalta kasvaa koko ajan turvallisuuden, vakauden ja energian osalta. Siksi unionin on tehostettava osallistumistaan, kehitettävä toimintaan perustuvia toimintatapoja ja löydettävä pysyviä ratkaisuja alueen nykyisiin ongelmiin.
<P>
Monenvälisestä alueellisesta yhteistyöstä ovat kiinnostuneet muutkin kuin vain merenrantavaltiot. Tämä yhteistyö on ratkaisevan tärkeää EU:n kannalta tärkeiden kiireellisten kysymysten, kuten niin sanottujen lukkiutuneiden konfliktien, salakuljetuksen ja muiden turvallisuuteen liittyvien kysymysten ratkaisemiseksi.
<P>
Meidän on nyt keskityttävä useisiin huolenaiheisiin, jotka käytännön puolesta koskevat kaikkia merenrantavaltioita. Yksi näistä kysymyksistä on meriliikenteen turvallisuus. Onnettomuudet, jotka ovat johtaneet ihmishenkien menettämiseen ja ympäristön vahingoittumiseen, ovat viime vuosina yleistyneet Mustallamerellä. EU:n on pienennettävä henkilöonnettomuuksien vaaraa antamalla tukea etsintä- ja pelastusoperaatioille EU:n yhdennetyn meripolitiikan puitteissa. Aiomme pian äänestää kollegamme Iliana Malinova Iotovan mietinnöstä, jossa ensimmäistä kertaa käsitellään EU:n kalastuspolitiikkaa Mustallamerellä. Tämä voisi myös tarjota hyvän lähtökohdan monenväliselle yhteistyölle kyseisellä alueella.
<P>
EU:n olisi annettava tukea myös käynnissä oleville hankkeille, kuten Mustanmeren ympäri kulkevalle moottoritielle, kahdeksannelle ja yhdeksännelle yleiseurooppalaiselle liikennekäytävälle sekä Mustanmeren satamien välisille liikenneyhteyksille.
<P>
Haluan kiittää esittelijää siitä, että hän on tukenut tarkistuksiani, ja haluan kiittää hänen erinomaisesta puheenvuorostaan.
<SPEAKER ID="115" NAME="Marek Siwiec" AFFILIATION="S&amp;D">
(PL) Arvoisa puhemies, kun puhumme Mustanmeren alueesta, on todettava, että Euroopan unionissa ei ole mitään muuta paikkaa, jossa erot olisivat yhtä suuria, konfliktit - myös verenvuodatukseen johtavat konfliktit - yhtä voimakkaita ja edut yhtä vastakkaisia. Meidän onkin turha uskotella itsellemme, että voisimme jonkin tietyn politiikan laatimisella ratkaista ongelmat, joita muulla politiikalla ei voida ratkaista. Kyseessä ei ole mikään toiveita toteuttava radio-ohjelma, emmekä me voi ratkaista energiaongelmia, koska Venäjä ei halua putkea, mutta me haluamme. Emme voi ratkaista myöskään alueellisia konflikteja. Itse asiassa kyseessä on erittäin rajallinen politiikka. Joka tapauksessa sitä kannattaa soveltaa.
<P>
Koska puhumme Mustaamerta koskevan politiikan synergiasta, meidän on pidettävä mielessä, että synergia tarkoittaa tiettyä lisäarvoa. Haluaisin esimerkiksi tiedustella, miksi Euroopan parlamentti ei tee yhteistyötä alueella toimivien järjestöjen, kuten Mustanmeren taloudellista yhteistyötä käsittelevän parlamentaarisen yleiskokouksen kanssa. He haluavat tehdä kanssamme yhteistyötä. Euroopan parlamentti pitää itseään liian suurena ja liian tärkeänä, eikä se halua tätä yhteistyötä tehdä. Ehdotan, että aloitamme yhteistyön ja toteutamme toimia yhdessä muiden kanssa.
<SPEAKER ID="116" NAME="George Sabin Cutaş" AFFILIATION="S&amp;D">
(RO) Arvoisa puhemies, Mustanmeren alue on strategisesti tärkeä Euroopan unionille. Panemme kuitenkin merkille, että aluetta varten ei ole järjestelmällistä toimintatapaa. Mustanmeren synergiaa varten ei ole laadittu toimintasuunnitelmaa, ja rahoitusta annetaan useiden koordinoimattomien välineiden kautta. Tämän takia on ehdottomasti laadittava Mustaamerta koskeva EU:n strategia, joka on yhtä tärkeässä asemassa kuin Euroopan unionin muut alueelliset strategiat ja jossa keskitytään seuraaviin kolmeen tärkeimpään alaan: taloudellinen, sosiaalinen ja inhimillinen kehitys, energia, liikenne ja ympäristö sekä turvallisuus ja hyvä hallintotapa.
<P>
Tietyille EU:n talouden kannalta keskeisille hankkeille, kuten Nabucco-putkelle, joka lisäisi riippumattomuutta energian osalta, tai Mustanmeren satamien kehittämiselle, on annettava välittömästi vauhtia, joka voidaan saavuttaa vain yhteisen strategian avulla.
<SPEAKER ID="117" NAME="Niki Tzavela" AFFILIATION="EFD">
(EL) Arvoisa puhemies, Mustameri on erittäin tärkeä EU:n energiavarmuuden kannalta tarkasteltuna. Arvoisa komission jäsen, Nabucco-putki on tärkeä kysymys, josta Euroopan energiavarmuus suurissa määrin riippuu. Sikäli kuin kyse on tämän suuren putkiston toimittajasta, tiedot ovat kuitenkin erittäin epäselviä. Eilen komission puheenjohtaja José Manuel Barroso kertoi meille, että hän oli vieraillut Azerbaidžanissa ja Turkmenistanissa ja että keskustelut olivat sujuneet oikein hyvin. Mitä tämä tarkoittaa? Meidän on jossakin vaiheessa määritettävä tietty määräaika. Milloin tiedämme, onko Nabucco-putki kannattava, jotta emme tuhlaa energiaa ja voimme etsiä vaihtoehtoja? Nabucco-putkea koskeva kysymys on yksi tärkeimmistä kysymyksistä EU:n energiavarmuuden kannalta tarkasteltuna. Se on erittäin tärkeä kysymys, jota on selvennettävä. Onko meillä toimittaja vai ei?
<SPEAKER ID="118" NAME="Petru Constantin Luhan" AFFILIATION="PPE">
(RO) Arvoisa puhemies, haluan aluksi onnitella esittelijää Traian Ungureanua siitä erityisen hienosta työstä, jonka hän on tehnyt tässä mietinnössä, joka on erittäin tärkeä geopoliittisesta ja taloudellisesta näkökulmasta tarkasteltuna. Alueella on huomattavia mahdollisuuksia energiantuotantoon ja -toimitukseen. Meidän onkin kiinnitettävä siihen enemmän huomiota, etenkin unionin energiavarmuuden takaamiseksi.
<P>
Kun otetaan huomioon, että EU:n toteuttamia toimenpiteitä ei tähän mennessä ole selvennetty riittävästi ja että Mustanmeren synergialla ei ole saavutettu odotettuja tavoitteita, toivon vilpittömästi, että EU:n ulkosuhdehallinnolla on käytettävissä tarvittavat inhimilliset ja aineelliset voimavarat kumppanuuden täytäntöönpanemiseksi kolmella alalla - ympäristön, liikenteen ja energian osalta. Mielestäni Euroopan unionin ei pidä jättää tätä aluetta huomiotta. Euroopan unionin pitää sen sijaan tehdä toimintansa tunnetuksi sellaisilla johdonmukaisilla pitkän aikavälin toimenpiteillä, joiden avulla kehitysmahdollisuuksia voidaan hyödyntää.
<SPEAKER ID="119" NAME="Csanád Szegedi" AFFILIATION="NI">
(HU) Arvoisa puhemies, hyvät kollegat, haluan unkarilaisena jäsenenä esittää omat näkemykseni Mustaamerta koskevasta strategiasta, koska mielestäni mietinnössä esitetään kaksi tavoitetta, jotka vastaavat täysin Unkarin puheenjohtajakauden tärkeimpiä painopistealoja.
<P>
Ensimmäisenä on se, että mietinnössä sitoudutaan alueelliseen kehitykseen Euroopan unionin ja kyseisen alueen välillä. Meidän unkarilaisten jäsenten mielestä tämä on erityisen tärkeää Tonavaa koskevan strategian tukemiseksi, koska pyynnöt Tonavaa koskevan strategian tukemisesta ovat uskottavia vain, jos suhtaudumme avoimin mielin myös muiden strategioiden tukemiseen.
<P>
Toisena on itse energiavarmuus. Mustaamerta koskevalla strategialla halutaan varmistaa rauha ja vakaus kyseisellä alueella, mutta sen ehkäpä tärkeimpänä tavoitteena energiavarmuuden alalla on varmistaa itse energiavarmuus. Kuten eilen todettiin, energiavarmuus on puheenjohtajavaltio Unkarin yksi tärkeimmistä painopistealoista, joten tämä on kaikkien etujemme mukaista.
<SPEAKER ID="120" NAME="Lambert van Nistelrooij" AFFILIATION="PPE">
(NL) Arvoisa puhemies, Mustameri on todella lähellä, ja kun sitä tarkastellaan energian kannalta, se on myös aidosti eurooppalainen. Haluan tukea tätä näkemystä vielä kerran Euroopan kansanpuolueen ryhmään (kristillisdemokraatteihin) kuuluvana teollisuus-, tutkimus- ja energiavaliokunnan varjoesittelijänä sekä aluepolitiikan koordinaattorina. Mustanmeren tarjoamat mahdollisuudet ovat valtavat. Tässä yhteydessä keskeisessä asemassa on yhteistyö. Olemme juuri keskustelleet Nabucco-putkeen liittyvistä sijoituksista. Nämä asiat voivat toimia vain, jos suhteet ovat vakaat. José Manuel Barroso kertoi meille eilen Azerbaidžanissa ja Turkmenistanissa saavutetuista tuloksista. Lyhyesti todettuna tällaisten strategioiden lisäarvo on kiistämätön. Tämä on täysin selvää. Sattumoisin Elmar Brok on korostanut tätä.
<P>
Minun mielestäni on tärkeää monipuolistaa energiavirtaa osana laajempia puitteita. Haluan myös kiittää esittelijää Traian Ungureanua hänen vetoavasta ja tarpeellisesta mietinnöstään.
<SPEAKER ID="121" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, Mustameri on tärkeä Euroopan unionille paitsi strategisen sijaintinsa, myös tarjolla olevien taloudellisten mahdollisuuksien ja vahvemman alueellisen kehityksen edellytysten takia. Aluetta koskevan strategian hyödyt perustuvat siihen, että sillä monipuolistetaan taloudellista toimintaa merenrantavaltioiden välillä, lisätään koulutukseen ja tutkimukseen liittyvää yhteistyötä sekä vahvistetaan alueella tehtävää yhteistyötä luonnonvarojen tärkeän suojelemisen takaamiseksi.
<P>
Mielestäni Euroopan unionin on kannustettava Mustanmeren alueen valtioita hyödyntämään riittävän hyvin ympäristön luonnonvaroja, varmistamaan alueen kestävä kehitys, parantamaan elintasoa kyseisellä alueella ja luomaan paikallisia ja alueellisia kumppanuuksia.
<SPEAKER ID="122" NAME="Štefan Füle">
komission jäsen. - (EN) Arvoisa puhemies, haluan esittää tässä vaiheessa vain kolme huomautusta. Ensimmäisen olen esittänyt jo keskustelumme alussa eli kiitän tästä Mustanmeren aluetta koskevasta oikea-aikaisesta mietinnöstä.
<P>
Seuraavaksi olen tyytyväinen selviin todisteisiin - jotka ovat käyneet ilmi keskustelussamme - merkityksestä, jonka annatte tälle erityiselle alueelle ja jota ulkosuhdehallinto ja komissio myös tukevat.
<P>
Kolmantena huomautuksena on se, että odotan innostuneena parlamentin kanssa tehtävää, Mustanmeren strategiaa koskevaa yhteistyötä ja strategian myöhemmin tapahtuvaa täytäntöönpanoa.
<SPEAKER ID="123" NAME="Traian Ungureanu">
esittelijä. - (EN) Arvoisa puhemies, olen onnekas, koska voin puhua lyhyesti. Syynä ei ole pelkkä meteli, vaan myös se, että sain onnekseni kannatusta yleisesti ottaen parlamentin molemmilta puolilta. Katson, että - kuten Elmer Brok korosti erinomaisissa huomautuksissaan - mietintö, josta aiomme äänestää tänään, on erittäin hyvä esimerkki ryhmien välisestä yhteistyöstä täällä parlamentissa. Haluan esittää erityiskiitokset Mircea Paşculle, joka osoittautui mietinnön erittäin aktiiviseksi ja tunnolliseksi tukijaksi.
<P>
En halua mainita muita nimiä, koska se olisi epäreilua. Kaikilla oli jotain tärkeää sanottavaa tästä mietinnöstä: Mustanmeren alueen ainutlaatuisuudesta, sen herkkyydestä sekä tarpeesta toimia varovasti, kun laadimme Mustanmeren aluetta koskevaa politiikkaa.
<P>
On tietenkin olennaista huomauttaa Nabucco-hankkeen tarpeellisuudesta ja sen yleiseurooppalaisesta merkityksestä. Haluan myös kiittää komission jäsentä Štefan Füleä hänen huomautuksistaan, erityisesti siitä, että hän mainitsi mereen liittyvän ulottuvuuden, jota komissio on muokkaamassa. Tietenkin haluan kiittää häntä myös siitä, että hän ymmärsi tarpeellisen yhteyden Mustaamerta koskevan strategian ja Tonavaa koskevan strategian välillä.
<SPEAKER ID="124" NAME="Puhemies">
(FR) Keskustelu on päättynyt.
<P>
Äänestys toimitetaan hetken kuluttua.
<P>
Kirjalliset lausumat (työjärjestyksen 149 artikla)
<SPEAKER ID="125" NAME="Elena Băsescu" LANGUAGE="RO">
Haluan aluksi onnitella kollegaani Traian Ungureanua siitä, että laatinut tämän mietinnön, joka on erityisen tärkeä Romanialle. Kotimaani on EU:n jäsenvaltio, joka korostaa aktiivisimmin Mustanmeren strategista merkitystä ja tarvetta siihen, että unioni vahvistaa asemaansa kyseisellä alueella. Alueen merkitystä on kuvattu useissa välineissä, joilla tuetaan EU:n itäistä kumppanuutta. Mustanmeren synergialla on kuitenkin saatu aikaan vain rajallisia tuloksia. Katson, että EU:n ensisijaisena tavoitteena on oltava vakaan, demokraattisen alueen vahvistaminen. Ratkaisemattomista konflikteista on tullut Mustanmeren alueen kipupiste. Ne saattavat syttyä uudelleen milloin tahansa, mikä vaarantaa alueen turvallisuuden. Mustameri on erityisen tärkeä myös EU:n energiavarmuuden kannalta tarkasteltuna. Euroopan komission on jatkossakin keskityttävä etenkin alueelle suunniteltuihin energiahankkeisiin.
<SPEAKER ID="126" NAME="Corina Creţu" LANGUAGE="RO">
Epäselvät tavoitteet ja yhteistyömuotojen päällekkäisyys saattavat viedä Mustaamerta koskevalta EU:n strategialta sen viimeisenkin merkityksen. Tilanne ei todennäköisesti kehity parempaan, koska osallistuvien valtioiden asema poikkeaa Euroopan unionin asemasta, yhteistyöhön osallistuvien toimijoiden edut vaihtelevat usein ja toiminnasta puuttuu näkemystä, mikä käy ilmi myös Traian Ungureanun mietinnöstä. Jos haluamme nopeuttaa ratkaisemattomien konfliktien ratkaisemista alueella, meidän on ensin huomioitava, että toimintaa ovat hidastuttaneet merkittävästi eri suunnitelmien rahoittajat, jotka kilpailevat keskenään. Näin ollen etenemistä on hidastettu jo yli 15 vuoden ajan. Tämä kilpailu paljastaa toimijoiden erilaiset edut, jotka useimmiten liittyvät - joko suoraan tai välillisesti - alueen liikennereittien hallintaan. Uskon, että saamme selvemmän kuvan tilanteesta vain, kun on täysin selvää, liittyykö Turkki EU:hun ja missä asemassa Venäjä on suhteessa unioniin. Ratkaisemattomat konfliktit voidaan ratkaista ja alueesta saadaan pitkällä aikavälillä vakaa vasta, kun nämä asiat ratkeavat.
<SPEAKER ID="127" NAME="András Gyürk" LANGUAGE="HU">
Mustaamerta koskevan stretegian odotetaan olevan yhä tärkeämmässä asemassa Euroopan unionin tulevaisuudessa. Tämä kuvastuu melko hyvin yhteisestä julkilausumasta, jonka Euroopan komissio ja Azerbaidžan allekirjoittivat viime viikolla ja jossa Azerbaidžan sitoutuu kirjallisesti antamaan EU:n saataville suuren määrän öljynlähteitä. Olen tyytyväinen pannessani merkille, että Euroopan komissio toteuttaa vihdoinkin konkreettisia toimia Nabucco-hankkeen edistämiseksi, koska Kaspianmeren alueella sijaitsevien kaasuvarantojen saatavuus on katsottava erityiseksi painopistealaksi. Emme kuitenkaan saa unohtaa kaasun kuljettamista Eurooppaan, mikä voidaan toteuttaa vain Mustanmeren alueen valtioiden kautta.
<P>
Vuoropuhelun tehostaminen EU:n ja Mustanmeren alueen valtioiden välillä edistäisi merkittävästi Euroopan energiatoimitusten turvallisuuden varmistamista. Myös Nabucco-putki antaisi niille jäsenvaltioille, joiden varat eivät tällä hetkellä ole kovin monipuolisia, mahdollisuuden hyödyntää uusia kaasulähteitä. Putkistojen rakentaminen edellyttää kuitenkin asianosaisten valtioiden aktiivista osallistumista. Avoimet ja syrjimättömät puitteet sekä sijoituksia tukeva liiketoimintaympäristö ovat paitsi tärkeitä EU:n jäsenvaltioiden toimitusvarmuuden kannalta, myös ratkaisevan tärkeitä alueen vakauden ja hyvinvoinnin kannalta tarkasteltuna. Nabucco-putken rakentamisesta on mielestäni vain hyötyä Mustanmeren alueelle: putkisto takaa luotettavat tulot alueen valtioille ja antaa niille samalla mahdollisuuden hyödyntää maailman suurimpia kaasumarkkinoita.
<SPEAKER ID="128" NAME="Danuta Jazłowiecka" LANGUAGE="PL">
Keskusteltavana olevan mietinnön laatija esittää selvästi, että niin sanottu Mustanmeren synergia, joka hyväksyttiin vuonna 2007, ei ole täysin vastannut toiveitamme. Bulgarian ja Romanian liittyminen EU:hun tarkoitti, että tästä alueesta tuli huomiomme keskipiste. Kun tilanne Keski- ja Itä-Euroopassa oli tasoittunut, vaikutti siltä, että unionin oli aika keskittyä Mustanmeren alueeseen. Talouskriisin takia tämä aihe kuitenkin kirjaimellisesti katosi EU:n asialistalta. Emme saa unohtaa, että unioni ei sijaitse pelkästään Itämeren tai Välimeren vesistöalueella. Tämänhetkiset tapahtumat Tunisiassa tietenkin osoittavat, että myös nämä alueet vaativat huomiotamme. Meidän on kuitenkin käsitettävä, että Mustanmeren alueesta on vähitellen tulossa ratkaisevan tärkeä EU:n kannalta tarkasteltuna. Juuri siellä energiaongelmamme voidaan ratkaista. Juusi siellä on viestintäreittejä, jotka ovat tärkeitä taloudellemme. Juuri siellä voimme myös havaita rauhattomuuden lähteitä, jotka meidän kannaltamme ovat erittäin vaarallisia. Juuri näistä syistä on syytä todeta esittelijän tavoin, että on aika laatia kattava EU:n politiikka Mustanmeren aluetta varten. Lisäksi vaikuttaa siltä, että Lissabonin sopimuksella aikaansaadut muutokset saattavat edistää tällaisen suunnitelman tehokasta käyttöönottoa. EU:n ulkosuhdehallintoon perustettavalla asianmukaisella yksiköllä voitaisiin lisäksi paikata nykyisen Mustanmeren synergian useimmat puutteet.
<SPEAKER ID="129" NAME="Jaromír Kohlíček" LANGUAGE="CS">
Mustanmeren aluetta koskeva Euroopan unionin strategia on kuin lumimies: kaikki puhuvat siitä, mutta kukaan ei ole sitä nähnyt. Uskon tähän entistä voimakkaammin, koska huomaan päätöslauselman alussa muutamia ristiriitaisuuksia. Ensimmäisenä on Mustanmeren alueen määritelmä. On melko omituista, että määritelmään on sisällytetty Kaspianmeren luona sijaitseva Azerbaidžan, mutta Makedoniaa ei, vaikka sen kaksi lähinaapuria, Bulgaria ja Kreikka, katsotaan Mustanmeren alueen osaksi Euroopan komission määritelmän mukaisesti. En tiennytkään, että Kreikka ulottuu aivan Mustanmeren rannoille asti. Ne 13 yhteistyöalaa, joilla EU:lta odotetaan suurempaa osallistumista alueella, muodostavat erittäin kattavan luettelon. Vaikuttaa siltä, että komissio ei aiemmin antanut alueelle sen ansaitsemaa arvoa. Kun otetaan huomioon, että kyseisen alueen ympäristöä ja kehittämistä koskevilta pilottihankkeilta otettiin tänä keväänä pois 1,5 miljoonaa euroa, jotka osoitettiin edelleen AKT-valtioissa toteutettavalle banaanihankkeelle, haluaisin tiedustella komissiolta, mihin se tällaisen päätöksen on perustanut. On merkillistä, että laatija ei "vahingossa" huomannut South Stream -kaasuputkea, mutta että hän kuitenkin mainitsee kiistanalaisen ja rahoitukseltaan keskeneräisen Nabucco-hankkeen. Haluan korostaa, että mahdollisuus solmia kumppanuuksia erilaisten EU:n alueiden kanssa on erittäin tärkeää myöhemmälle kehitykselle tällä alueella, mutta ei aiemmin mainitulla alueella. Emme ole saaneet pääätelmiä viimeisimmästä keskustelusta, joka käytiin viisumipakon kumoamisesta Ukrainan kanssa.
<SPEAKER ID="129" NAME="Iosif Matula" AFFILIATION="PPE">
kirjallinen. - (RO) Keskustelemme tänään hankkeesta, joka on Euroopan unionin tulevaisuuden kannalta tärkeä useiden eri näkökohtien takia. Romanian ja Bulgarian liittyminen EU:hun on tuonut lisäarvoa, sillä ne ovat antaneet pääsyn Mustallemerelle, alueelle, jolla unionin naapurit, myös strategiset kumppanit, sijaitsevat lähekkäin. Kun laadimme yhteisen Mustaamerta koskevan strategian, voimme edistyä merkittävästi kohti vakauden, turvallisuuden, demokratian ja hyvinvoinnin aluetta. Tässä yhteydessä voimme katsoa alueella sijaitsevien valtioiden yhteiset, yhdennetyt aloitteet alustavaksi askeleeksi kohti maanosamme uutta yhdentymistä.
<P>
Sekä Romanian kansalaisena että aluekehitysvaliokunnan jäsenenä tuen yhteyttä Mustaamerta koskevan tulevan strategian ja Euroopan komission äskettäin käynnistämän Tonavaa koskevan strategian välillä. Katson, että EU:n on osallistuttava paremmin Mustanmeren alueen asioihin ja tehtävä yhteistyötä kolmansien maiden kanssa, koska naapurimme liittyvät toisiinsa alueellisesti ja taloudellisesti. Voimme varmistaa paremman energiavarmuuden jatkossa panemalla täytäntöön eteläisen käytävän tai nestekaasuterminaalien kaltaisia infrastruktuurihankkeita ja monipuolistamalla toimitusreittejä ja -lähteitä.
<P>
Meidän on myös annettava riittävästi painoarvoa Mustanmeren alueella käytettävissä olevien rahoitusvälineiden koordinoinnille, kehitettävä ja uudistettava alueen satamia ja vähennettävä alueen saastumista.
<SPEAKER ID="129" NAME="Zbigniew Ziobro" LANGUAGE="PL">
Mustanmeren synergia on jälleen uusi esimerkki hukkaan heitetyistä mahdollisuuksista suhteissa alueisiin, jotka ovat geopoliittisesti ja strategisesti tärkeitä tulevaisuuden kannalta tarkasteltuna. Kun strategia hyväksyttiin, painopistealaksi määritettiin energiayhteyksien rakentaminen Mustanmeren valtioiden ja Euroopan unionin välille. Tärkein sijoitus, jolla tämä tavoite voidaan saavuttaa, on Nabucco-kaasuputki. Valitettavasti olemme jo pitkään joutuneet seuraamaan Brysselin päättämättömyyttä tässä asiassa. Tätä sanovat myös naapurimaat, jotka ovat kiinostuneita rakentamaan putken. Azerbaidžan on jo vuoden ajan korostanut, että unionin on toteutettava toimia kaasun saamiseksi Kazakstanista ja Tadžikistanista, koska ilman niiden osallistumista putken rakentaminen ei ole taloudellisesti kannattavaa. Tällä välin rakennusluvan on kaikessa hiljaisuudessa saanut kilpaileva hanke, joka kiertää Kaukasian valtiot - Venäjän South Stream -putki. Me emme saa toimia tällä tavalla. Energiakertomuksen säännökset ovat riittämättömiä. Niitä on tarkennettava tiedoilla niistä varoista, jotka on osoitettu EU:n tulevaisuuden kannalta strategisiin sijoituksiin.
<P>
(Täysistunto keskeytettiin hetkeksi)
