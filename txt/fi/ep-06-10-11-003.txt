<CHAPTER ID="003">
Puhemiehen julkilausuma
<SPEAKER ID="008" NAME="Puhemies">
Minulla on lisää huonoja uutisia. Olin surullinen ja närkästynyt, kun kuulin uutisen venäläisen toimittajan Anna Politkovskajan murhasta. Euroopan parlamentin on mielestäni osoitettava kunnioitustaan tälle toimittajalle, hänen rohkeudelleen ja poikkeuksellisen päättäväiselle toiminnalleen.
<P>
Kuten tiedätte, annoin tämän murhauutisen jälkeen lehdistötiedotteen, jossa kehotin Venäjän viranomaisia tekemään kaikkensa, jotta tämän kauhistuttavan teon syyt ja tekijät saadaan selville mahdollisimman nopeasti. Toivomme Venäjän osoittavan syyllisiä selvittäessään, että maassa noudatetaan demokratiaa ja sananvapautta.
<P>
Nyt Lahden kokouksen kynnyksellä tällä tapauksella on meille selvästikin aivan erityisen tärkeä merkitys. Haluan omasta puolestani ja koko Euroopan parlamentin puolesta vielä kerran esittää surunvalittelut Anna Politkovskajan perheelle ja läheisille.
<P>
Tämä on kuitenkin mielestäni myös hyvä tilaisuus muistaa, ettei toimittajien murhat ole valitettavasti mitään epätavallisia ja harvinaisia tapauksia. Monet ihmiset nimittäin menettävät henkensä puolustaessaan sananvapautta ja tiedonvälityksen vapautta. Tämä tapahtui nyt Venäjällä, mutta vastaavanlaisia tapauksia on ollut viime aikoina Libanonissa sekä monissa Latinalaisen Amerikan, Afrikan ja Kaakkois-Aasian valtioissa. Henkilöt, jotka tuottavat tietoa ja muodostavat mielipiteitä, toimivat usein henkensä uhalla.
<P>
Tämä viimeisin murha on aivan yhtä traaginen kuin monet aiemmin näkemämme tapaukset. Anna Politkovskajan kuolemantapauksen sekä 63 murhatun ja yli 120 vangitun toimittajan vuoksi meidän on kuitenkin mielestäni syytä ilmaista kunnioituksemme näitä henkilöitä kohtaan.
<P>
Pyydän, että vietämme minuutin hiljaisuuden kunnioittaaksemme työtehtävissään murhattujen Anna Politkovskajan ja 63 muun toimittajan muistoa.
<P>
(Parlamentti vietti minuutin hiljaisuuden.)
