<CHAPTER ID="004">
Euroopan oikeusasiamiehen toimintaa koskeva vuosikertomus 2007 (keskustelu)
<SPEAKER ID="008" NAME="Puhemies">
(IT) Esityslistalla on seuraavana Dushana Zdravkovan vetoomusvaliokunnan puolesta laatima mietintö Euroopan oikeusasiamiehen toimintaa koskevasta vuosikertomuksesta 2007.
<SPEAKER ID="009" NAME="Dushana Zdravkova">
esittelijä (BG). - Kiitos, arvoisa puhemies, ja kiitos muistutuksestanne. Työskennellessäni useita vuosia tuomarina olen aina huolehtinut järjestyksestä tuomioistuimessa. Arvoisa puhemies, arvoisa oikeusasiamies Diamandouros, hyvät parlamentin jäsenet, minulle on suuri kunnia toimia oikeusasiamiehen vuosikertomusta koskevan mietinnön laatijana. Oikeusasiamies on Euroopan unionin toimielinjärjestelmässä henkilö, jonka tarkoituksena on puolustaa Euroopan kansalaisten oikeuksia ja korjata hallinnollisia epäkohtia. Sen vuoksi haluaisin onnitella Euroopan oikeusasiamiestä Diamandourosta hänen omistautumisestaan ja ammattimaisuudestaan, koska hänen työnsä on tavallisille ihmisille hyvin tärkeää. Kuten Jean Monnet sanoi, rakennamme unionia kansalaisia emmekä valtioiden välistä yhteistyötä varten.
<P>
Vastaavasti minulla on ollut ilo laatia mietintö, joka jakamisen sijaan yhdistää Euroopan parlamentin poliittiset ryhmät. Koska on selvää, että Euroopan kansalaiset valitsivat meidät tähän parlamenttiin suojelemaan etujaan, olimme vakuuttuneita siitä, että pystyisimme myös tekemään kompromisseja ja ottamaan mukaan joitakin muiden poliittisten ryhmien esittämiä tarkistuksia. Ehdotukset ja tämänpäiväinen keskustelu todistavat, että Euroopan parlamentti suhtautuu tähän tärkeään Euroopan kansalaisia suojelevaan mekanismiin hyvin vakavasti. Haluaisin myös tässä yhteydessä kiittää kollegojani Euroopan kansanpuolueen (kristillisdemokraattien) ja Euroopan demokraattien ryhmässä sekä sihteeristöä ja kaikkia niitä, jotka ovat auttaneet tekemään mietinnöstä täydellisemmän.
<P>
Olen täysin vakuuttunut siitä, että kansalaiset pystyvät Euroopan oikeusasiamiehen instituution avulla käyttämään paremmin oikeuksiaan hallinnollisia epäkohtia koskevissa tapauksissa, koska vaikka säännöt olisivat hyvät, on tärkeää, että niitä sovelletaan asianmukaisesti mahdollisimman hyvän suojelun varmistamiseksi. Uskon, että vastaavasti kuin komissiota kutsutaan perussopimusten vartijaksi, Euroopan asiamies on yhteisön lainsäädännön asianmukaisen täytäntöönpanon puolustaja. Koska Euroopan parlamentti on ainoa demokraattisesti valittu toimielin, sitä pyydetään myös ylläpitämään kansalaisten oikeuksia, minkä vuoksi on entistäkin tärkeämpää, että parlamentti ja oikeusasiamies tekevät yhteistyötä.
<P>
Mietintö on tärkeä myös siksi, että tilanteen analysoiminen vuoden mittaan auttaa meitä ennen kaikkea ottamaan opiksi ja tekemään oikeita päätöksiä tulevaisuudessa. Emme saa unohtaa, että jokaisen kantelun ja jokaisen tilastoluvun takana on ihminen, joka odottaa saavansa oikeanlaista apua ja ratkaisun ongelmaansa. Mietintöä laatiessani huomasin, että yksi avaintekijä on tieto. Mietintö osoittaa, että monet kansalaiset eivät vielä tiedä, miten puolustaa Euroopan unionin antamia oikeuksiaan, kun on kyse hallinnollisesta epäkohdasta. Esimerkki tästä on se, että suurta osaa kanteluista - 84:ää prosenttia - ei voida ottaa tutkittavaksi. Se osoittaa selvästi, että oikeusasiamiehen ja EU:n toimielinten on jatkettava yhdessä tähän suuntaan ja tiedotettava asiasta EU:n kansalaisille niin, että he voivat käyttää kaikkia oikeuksiaan. Tämän vuoksi mietinnössä myös ehdotetaan yhteistä verkkosivustoa, jolla voi jättää kantelun kaikille toimielimille. Se vastaa oikeusasiamiehen suunnittelemaa interaktiivista käsikirjaa, jonka avulla tarvittavat tiedot syöttänyt kansalainen ohjataan jättämään kantelunsa suoraan asiaankuuluvalle toimielimelle. Tämä auttaa vähentämään niiden kanteluiden määrää, joita ei voida ottaa tutkittavaksi.
<P>
Tämän lisäksi käsittelin sitä, mitä takeita on siitä, että kansalaiset ja EU:ssa pysyvästi asuvat tuntevat oikeutensa ja käyttävät niitä ja että heille annettava apu on helposti saatavilla, oikeudenmukaista, puolueetonta ja tehokasta. Haluaisin korostaa, että yli 30 prosentissa tapauksista oikeusasiamies ei voi tehdä mitään. Mielestäni oikeusasiamiehen pitäisi aina selittää, miksi jonkin tietyn kantelun suhteen ei voida ryhtyä toimiin, koska siitä olisi enemmän hyötyä kansalaisille.
<P>
Haluaisin myös tuoda esiin sen, että kansalliset, alueelliset ja paikalliset oikeusasiamiehet ovat myös tärkeässä asemassa ja heidän toimintojaan pitäisi kehittää.
<P>
Lopuksi pyydän teitä äänestämään tämän mietinnön puolesta, koska se tukee oikeusasiamiehen sekä Euroopan unionin toimielinten ja laitosten välistä rakentavaa yhteistyötä ja vahvistaa oikeusasiamiehen tehtävää ulkopuolisena valvontamekanismina sekä EU:n hallinnon jatkuvan parantamisen lähteenä.
<P>
Kiitos.
<SPEAKER ID="010" NAME="Nikiforos Diamandouros">
oikeusasiamies. - (EN) Arvoisa puhemies, kiitän tästä tilaisuudesta puhua parlamentille Euroopan oikeusasiamiehen vuosikertomuksesta 2007. Haluaisin myös kiittää esittelijä Zdravkovaa ja vetoomusvaliokuntaa heidän erinomaisesta ja rakentavasta mietinnöstään.
<P>
Vuosikertomuksessani kerrotaan edistyksestä kantelujen käsittelyssä, hyvän hallintotavan edistämisestä ja edistyksestä oikeusasiamiehen tehtävästä tiedottamisessa. Tutkittavaksi otettujen kantelujen määrä kasvoi sekä absoluuttisesti että suhteellisesti 449 kantelusta (12 prosenttia kokonaismäärästä) vuonna 2006 518 kanteluun (16 prosenttia kokonaismäärästä) vuonna 2007. Saavutimme näin ollen kaksi parlamentin jatkuvasti korostamaa tavoitetta: niiden kantelujen määrä, jotka voidaan ottaa tutkittavaksi, suureni, ja niiden kanteluiden määrä, joita ei voida ottaa tutkittavaksi, pieneni.
<P>
Pääasialliset hallinnolliset epäkohdat, joista kanneltiin, olivat avoimuuden puute sekä kieltäytyminen tietojen antamisesta, epäoikeudenmukaisuus tai vallan väärinkäyttö, epätyydyttävät menettelyt, vältettävissä ollut viivästys, syrjintä, huolimattomuus, oikeudellinen virhe ja se, että jäsenvaltion velvollisuuksien täyttämistä ei ollut varmistettu. Tutkimuksen päättämisestä tehtiin kolmesataaneljänkymmentäkahdeksan päätöstä. Se tarkoittaa 40 prosentin lisäystä vuoteen 2006 verrattuna. 95 tapauksessa tutkimuksessa ei käynyt ilmi epäkohtia. Tällainen tulos ei aina ollut kielteinen kantelijan kannalta, koska hän sai ainakin täydellisen selvityksen kyseiseltä toimielimeltä. Vaikka hallinnollista epäkohtaa ei löytyisikään, saatan tunnistaa mahdollisuuden parantaa toimielimen tai laitoksen hallinnon laatua. Jos niin on, tuon ne esiin lisähuomautuksessa.
<P>
Monet tutkimuksistani päätyvät myönteiseen tulokseen, joka tyydyttää sekä kantelĳaa että kantelun kohteena olevaa toimielintä. Toimielin sopi itse 129 tapausta oikeusasiamiehelle esitetyn kantelun seurauksena kantelijaa tyydyttävällä tavalla. Se on kaksi kertaa suurempi kuin vuonna 2006 sovittujen tapausten lukumäärä, mikä kertoo toimielinten ja laitosten kasvavasta halukkuudesta nähdä oikeusasiamiehelle tehdyt kantelut mahdollisuutena tunnistaa ja oikaista tapahtuneet virheet.
<P>
Kun havaitsen hallinnollisen epäkohdan, pyrin löytämään sovintoratkaisun. Joissakin tapauksissa sovintoratkaisuun voidaan päästä, jos asianomainen toimielin tai laitos tarjoaa kantelĳalle korvausta. Tällaiset tarjoukset ovat aina vapaaehtoisia, eli niillä ei tunnusteta oikeudellista vastuuta eivätkä ne muodosta ennakkotapauksia. Jos sovintoratkaisu ei ole mahdollinen, päätän tapauksen kriittisellä huomautuksella. Kriittinen huomautus on tarkoituksenmukainen myös silloin, kun elin ei voi enää poistaa hallinnollista epäkohtaa. Se vahvistaa kantelijalle hänen kantelunsa oikeutuksen ja kyseiselle toimielimelle tai laitokselle sen, mitä on tehty väärin. Tällaisen kritiikin on tarkoitus olla rakentavaa ja auttaa välttämään vastaavat epäkohdat vastaisuudessa.
<P>
On tärkeää, että toimielimet ja laitokset noudattavat oikeusasiamiehen kriittisiä huomautuksia ja ryhtyvät nopeasti toimiin ongelmien ratkaisemiseksi. Jotta voisin paremmin seurata kritiikkini vaikutuksia, käynnistin vuonna 2006 selvityksen kriittisten huomautusten ja lisähuomautusten aiheuttamista jatkotoimista. Selvityksen tulokset julkaistiin verkkosivustollani ja lähetettiin kaikille laitoksille, joita asia koski. Tarkoituksena on kannustaa Euroopan julkisia palveluja parantamaan käytäntöjään ja kehittämään edelleen palvelualttiutta kansalaisille tarjottavissa palveluissa.
<P>
Tapauksissa, joissa hallinnollinen epäkohta on mahdollista korjata, annan yleensä asianomaiselle toimielimelle tai laitokselle suositusluonnoksen. Jollei se vastaa tyydyttävästi suositusluonnokseen, voin lähettää Euroopan parlamentille erityiskertomuksen. Olen esittänyt teille tällaisen kertomuksen, jossa arvostelen komissiota siitä, ettei se ole käsitellyt Euroopan työaikadirektiivin rikkomisesta tehtyä kantelua. Olen tyytyväinen parlamentin tukeen, jonka ilmaisitte 3. syyskuuta 2008 antamassanne Proinsias De Rossan mietintöön perustuvassa päätöslauselmassa.
<P>
Tänä vuonna olen taas liittänyt vuosikertomukseeni mallitapauksia. Ne ovat tapauksia, joissa asianosaiset toimielimet tai laitokset ovat vastanneet tutkimuksiini esimerkillisesti. Vuosikertomuksessa esitellään seitsemän tällaista tapausta. Neljä niistä koski komissiota, yksi neuvostoa, yksi Euroopan keskuspankkia ja yksi Euroopan lentoturvallisuusvirastoa. Olen edelleen pyrkinyt kaikin tavoin varmistamaan, että EU:n toimielimet ja laitokset omaksuvat kansalaisiin keskittyvät toimintatavat kaikessa toiminnassaan. Siksi olen käyttänyt hyväkseni kaikki mahdollisuudet saada aikaan sovintoratkaisu ja tehnyt yhä enemmän tutkimuksia omasta aloitteestani tunnistaakseni ongelmat ja rohkaistaakseni parhaiden käytänteiden käyttöä.
<P>
Haluaisin nyt mainita joitakin muita toteutettuja toimenpiteitä, joiden tarkoituksena on varmistaa, että kansalaiset saavat mahdollisimman hyvää palvelua. Olen edelleen pyrkinyt parantamaan EU:n säännöstöön perustuvia oikeuksia koskevan tiedon laatua erityisesti Euroopan oikeusasiamiesten verkoston kautta. Verkostoon kuuluu myös vetoomusvaliokunta, ja siinä tehdään yhteistyötä tapausten käsittelemisessä ja jaetaan kokemuksia ja parhaita käytänteitä. Verkoston yhtenä tarkoituksena on helpottaa kantelujen nopeaa siirtämistä toimivaltaiselle oikeusasiamiehelle tai vastaavalle laitokselle. Siirrän tapauksia mahdollisuuksien mukaan suoraan tai annan asianmukaisia neuvoja kantelijalle. Vuonna 2007 autoin tällä tavalla 867:ää kantelijaa.
<P>
Tähän alaan liittyvän tärkeän lisäaloitteen on määrä toteutua vuoden seuraavalla vuosineljänneksellä: toimistoni kehittää parhaillaan interaktiivista opasta, jonka avulla kansalaiset voivat löytää entistä tarkoituksenmukaisimman tavan oikaista heihin kohdistuneet epäkohdat. Oppaan avulla entistä useammat kantelĳat voivat ottaa yhteyttä suoraan siihen elimeen, jolla on parhaat edellytykset käsitellä heidän kanteluaan. Kantelut, joita en voi ottaa tutkittavaksi, ratkaistaan silloin nopeammin ja tehokkaammin. Toimistoni pystyy näin paremmin toteuttamaan keskeisintä tehtäväänsä eli auttamaan kansalaisia, jotka ovat tyytymättömiä siihen, miten Euroopan unionin toimielimet ja laitokset ovat heitä kohdelleet.
<P>
Oikeusasiamies ei voi toimia yksin. Ensiluokkaisen hallinnon varmistaminen on tehtävä, joka on toteutettava ennakoivasti yhteistyössä EU:n toimielinten ja laitosten kanssa. Tapausten sopiminen ja sovintoratkaisujen yleistyminen on rohkaisevaa ja merkki molemminpuolisista pyrkimyksistämme valaa kansalaisiin luottamusta unionia kohtaan aikana, jolloin sitä todella tarvitaan. Olen myös syvästi kiitollinen parlamentin tuesta ja ohjauksesta, mikä koskee sekä toimistoni saamia määrärahoja että hedelmällistä suhdettani vetoomusvaliokuntaan. Jatkuvan tukenne turvin pyrin jatkamaan työtäni kuluneen vuoden saavutusten pohjalta.
<P>
Koska tämä on tällä vaalikaudella viimeinen tilaisuuteni esitellä vuosikertomukseni tälle parlamentille, haluaisin lopuksi todeta, että arvostan suuresti neljän ja puolen vuoden aikana tehtyä tiivistä yhteistyötä ja parlamentilta sekä yksittäisiltä jäseniltä saamiani hyviä neuvoja.
<P>
(Suosionosoituksia)
<SPEAKER ID="011" NAME="Puhemies">
(IT) Olette aivan oikeassa. Tämä parlamentti on osoittanut luottamuksensa oikeusasiamieheen.
<SPEAKER ID="012" NAME="Andris Piebalgs">
komission jäsen. - (EN) Arvoisa puhemies, haluan kiittää komission ja kollegani, varapuheenjohtaja Wallströmin puolesta esittelijä Zdravkovaa hänen erinomaisesta työstään. Olemme tyytyväisiä vetoomusvaliokunnan mietintöön oikeusasiamiehen toimintaa koskevasta vuosikertomuksesta 2007.
<P>
Kuten tiedätte, tämä komissio on vahvasti sitoutunut parantamaan hallintoaan, ja parannusta onkin tapahtunut. Se näkyy sekä oikeusasiamiehen vuosikertomuksessa että vetoomusvaliokunnan mietinnössä.
<P>
Vuonna 2007 niiden tapausten määrä, joissa toimielin tai laitos todella lopetti hallinnollisia epäkohtia aiheuttavat käytännöt oikeusasiamiehelle tehdyn kantelun seurauksena, kaksinkertaistui. Tämä kuvaa toimielinten - ehdottomasti myös komission - ja laitosten halua nähdä kantelut mahdollisuutena korjata virheitä ja tehdä oikeusasiamiehen kanssa yhteistyötä yleisen edun hyväksi.
<P>
Myös niiden tapausten määrän todettiin kasvaneen, joissa ei todettu hallinnollisia epäkohtia. Komissio on tästä iloinen, koska se on toimielin, josta tehdään eniten kanteluja.
<P>
Haluan myös korostaa sitä, että oikeusasiamies on ehdottanut entistä useammin sovintoratkaisua riitojen sopimiseksi ja että komissio on kaiken kaikkiaan ollut tällaisten ehdotuksien suhteen yhteistyöhaluinen ja ymmärtäväinen aina, kun se on ollut mahdollista. Vuonna 2007 oikeusasiamies toimitti parlamentille vain yhden komissiota koskevan erityiskertomuksen, minkä oikeusasiamies mainitsikin.
<P>
Haluaisin kuitenkin muistuttaa teitä siitä, että tämä erityiskertomus koskee työaikadirektiiviä ja keskustelitte siitä vasta viime kuussa kollegani Vladimir Špidlan kanssa.
<P>
Puhun lopuksi kolmesta eri asiasta, joita käsitellään oikeusasiamiehen vuosikertomusta koskevassa mietinnössänne. Ensinnäkin puhun rikkomisista. Kuten tiedätte, komissio on järjestänyt uudelleen rikkomisia koskevan päätöksentekonsa helpottaakseen tapausten käsittelyn edistymistä. Se esiteltiin vuonna 2007 tiedonannossa "Tulosten Eurooppa - yhteisön lainsäädännön soveltaminen". Seuraamme tapauksia aktiivisemmin ja järjestämme työmme tehokkaammin kansalaisten eduksi. Olemme myös käynnistäneet EU:n pilottihankkeen. Ongelmiin pitäisi löytää ratkaisuja entistä useammin ja nopeammin.
<P>
Toiseksi haluan puhua EU:n toimielimille ja laitoksille esitetystä vaatimuksesta omaksua yhteinen lähestymistapa Euroopan hyvän hallintatavan säännöstöön. Haluan kiinnittää huomionne siihen, että komissiolla on omat hyvää hallintatapaa koskevat toimintasääntönsä, jotka hyväksyttiin vuonna 2000. Nämä säännöt ovat yhä nykyaikainen ja erittäin tehokas väline. Niiden täytäntöönpano on hyvin vakiintunutta. En halua tuomita tulevaisuutta ennakolta, mutta tällä hetkellä haluamme säilyttää tilanteen tällaisena.
<P>
Kolmanneksi haluan puhua viestintäpolitiikasta. Komissio suhtautuu ehdottoman myönteisesti ajatukseen käynnistää tiedotuskampanja, jonka tavoitteena on auttaa Euroopan kansalaisia saamaan enemmän tietoa Euroopan oikeusasiamiehen velvollisuuksista ja valtuuksista.
<P>
Jokaisella toimielimellä Euroopan komissio mukaan lukien on myös oma verkkosivustonsa, jolla voi tehdä kanteluita ja vetoomuksia. Europa-verkkosivusto on kaikkien EU:n toimielinten yhteinen, ja sillä on linkit kaikkien muiden EU:n toimielimien, kuten oikeusasiamiehen verkkosivustoille. Näin kansalaiset ohjataan helposti ja sujuvasti niiden laitosten puoleen, jotka pystyvät selvittämään heidän valituksensa ja kantelunsa. Ajatusta interaktiivisesta käsikirjasta, joka on suunniteltu auttamaan kansalaisten tunnistamaan heidän ongelmiensa ratkaisemiseen parhaiten sopivan foorumin, kannattaa tutkia tarkemmin.
<P>
Kaikessa tässä emme saa koskaan unohtaa, että etusijalla ja kaiken toimintamme peruslähtökohta ovat Euroopan kansalaiset.
<SPEAKER ID="013" NAME="Andreas Schwab">
PPE-DE-ryhmän puolesta. - (DE) Arvoisa puhemies, arvoisa oikeusasiamies Diamandouros, arvoisa komission jäsen, hyvät kollegat, haluaisin ensiksi onnitella esittelijä Zdravkovaa hänen mietinnöstään, joka käsittääkseni on hänen ensimmäisensä. Se muodostaa erinomaisen perustan keskustelulle teidän viime vuoden työnne tuloksista, oikeusasiamies Diamandouros.
<P>
Tämä mietintö on tietyllä tavalla jatkoa mietinnölle, jonka minä laadin Euroopan parlamentille samasta aiheesta kaksi vuotta sitten. Tuolloin olitte juuri perustanut kansallisten oikeusasiamiesten ja vetoomusvaliokuntien verkoston, ja mietinnöstä käy ilmi, että Euroopan kansalaiset, jotka ovat työnne tärkein kohde, olivat ottaneet verkoston erittäin hyvin vastaan. Lisäksi tiedotuskampanjanne, jonka ansiosta suurempi osa vastaanotetuista kanteluista voidaan ottaa tutkittavaksi, on onnistunut esimerkki siitä, että kansalaisille kannattaa tiedottaa heidän oikeuksistaan ja mahdollisuuksistaan saada apua.
<P>
Olen myös hyvin tyytyväinen siihen, että mietinnössä korostetaan kollega Mavrommatisin muutama vuosi sitten laatiman mietinnön tapaan epävirallisten menettelyjen onnistumista ja että haluatte keskittyä niihin entistä tiiviimmin. Onnistuminen johtuu siitä, että muodollisuuksiin kuluu silloin aiempaa vähemmän aikaa. On toivottavaa, että jatkatte tämän kansalaislähtöisen lähestymistavan soveltamista.
<P>
Muutama esimerkki työstänne kuluneena vuotena osoittaa kykynne toimia mutta myös ymmärtäväisyytenne Euroopan suurta yleisöä kohtaan sekä Euroopan työaikadirektiivin että Euroopan parlamentin sisäisen organisaation suhteen. Teidän ei tietenkään ole aina helppoa löytää sopivia sanoja. Silti oikeusasiamiehen on tuotava ilmi heikot kohdat ja ilmoitettava niistä jonkin verran etukäteen ja asianmukaisen maltillisesti. Loppujen lopuksi on kyse siitä, että palvelemme yhdessä Euroopan kansalaisia. Tätä asiaa te, oikeusasiamies Diamandouros, olette edistänyt viime vuoden aikana.
<SPEAKER ID="014" NAME="Proinsias De Rossa">
PSE-ryhmän puolesta. - (GA) Arvoisa puhemies, haluaisin ensin kiittää esittelijä Zdravkovaa hänen työstään mietinnön hyväksi. Oikeusasiamiehen toimiston toiminta paranee selvästi. Olemme pitkään valittaneet siitä, että toimistolle tehdään liikaa kanteluita, jotka eivät liity sen toimintaan. Viime vuonna kantelujen määrä ensimmäisen kerran pieneni, ja onnittelen häntä tästä työstä.
<P>
Oikeusasiamiehen interaktiivinen käsikirja on luova ratkaisu, joka auttaa kansalaisia löytämään kantelunsa kohteeksi oikean toimielimen, ja mielestäni sitä voitaisiin hyödyntää laajemminkin. Jos haluamme osoittaa Euroopan yhteisön kansalaisille, että tämä unioni työskentelee heidän puolestaan, meidän on varmistettava, että he saavat vastaukset ja ratkaisut ongelmiinsa.
<SPEAKER ID="015" NAME="Marian Harkin">
ALDE-ryhmän puolesta. - (EN) Arvoisa puhemies, haluan aluksi onnitella esittelijää hyvin perusteellisesta mietinnöstä sekä oikeusasiamiestä ja hänen henkilökuntaansa useista myönteisistä toimista vuonna 2007.
<P>
Rohkaisevinta on mielestäni se, että oikeusasiamies toimii niin monella eri tasolla. Kyse ei ole pelkästään kanteluiden käsittelystä, mikä on hänen työssään keskeistä, vaan myös siitä, miten päätöslauselmat tai ratkaisut saadaan aikaan. Yhä useammin päädytään sovintoratkaisuihin, epämuodollisempiin menettelyihin, joissa suhteet toimielimiin ovat sellaiset, että entistä suurempi osa tapauksista ratkaistaan nopeasti. Tämä on todellista edistystä, ja tälle pohjalle on rakennettava. Me tavoittelemme kansalaislähtöisiä ratkaisuja.
<P>
Olen myös tyytyväinen nähdessäni, että viestinnän parantaminen on oikeusasiamiehen toimintaohjelmassa keskeisellä sijalla. Euroopan oikeusasiamiesten verkoston lausuman hyväksyminen ja yhteistyön lisääntyminen tällä alueella ovat ratkaisevia, ja odotamme innolla uuden verkkosivuston ja sen sisältämän kansalaisten avuksi tarkoitetun interaktiivisen käsikirjan julkaisemista.
<P>
Tämä johdattaakin minut loppuhuomautukseeni, joka koskee kansalaisia ja viittaa kohtaan 23 ehdotettuun suulliseen tarkistukseen. Tässä kohdassa sanotaan: "ehdottaa, että oikeusasiamies toteuttaisi toimenpiteitä niiden valitusten lukumäärän (yhteensä 1 021) vähentämiseksi, joiden suhteen hän ei ole tehnyt mitään". Suullisella tarkistuksella halutaan muuttaa viimeinen lause - "joiden suhteen hän ei ole tehnyt mitään" - muotoon "joiden suhteen ei ole mahdollista ryhtyä mihinkään toimenpiteisiin".
<P>
Oikeusasiamiehen näkökulmasta ei ole mahdollista ryhtyä mihinkään toimenpiteisiin mutta kansalaisen näkökulmasta mihinkään toimenpiteisiin ei ole ryhdytty - ja nämä kaksi näkökulmaa poikkeavat hyvin paljon toisistaan.
<P>
Siksi haluan kysyä: onko näille 1 021 kansalaiselle tehty selväksi, että oikeusasiamies ei voi ryhtyä toimenpiteisiin, ja annettu selvä selitys sekä mahdollisuuksien mukaan jatkoneuvoja, vai onko vain ilmoitettu, että mihinkään toimenpiteisiin ei ryhdytä? Jos ensin mainittu on totta ja kansalaisille esitetään perustelut, ongelmaa ei ole ja olen todellakin erittäin tyytyväinen. Jos taas jälkimmäinen on totta eikä toimenpiteisiin ryhdytä, kansalaiset ovat turhautuneita ja vihaisia. Pyytäisin siis selvennöstä tähän asiaan.
<SPEAKER ID="016" NAME="Margrete Auken">
Verts/ALE-ryhmän puolesta. - (DA) Arvoisa puhemies, haluan kiittää esittelijää hänen loistavasta mietinnöstään. Se on hieno työ, ja olemme erityisen ilahtuneita siinä osoitetusta huomattavasta yhteistyöhalusta. Haluan kiittää myös oikeusasiamiestä hänen vaikuttavasta vuosikertomuksestaan. Oikeusasiamiehen instituutio on luonnollisesti EU:lle erittäin tärkeä. Sen työ osoittaa, että EU on mainettaan lähempänä kansalaisiaan, koska se ottaa kritiikistä vaarin. Onneksi se on oikealla tiellä. Kanteluita ratkaistiin kantelijaa tyydyttävällä tavalla paljon useammin kuin edellisvuonna niin, että EU:n toimielin oikaisi asian kantelun jälkeen. Se osoittaa, että EU:n järjestelmässä aletaan ymmärtää, että kansalaisia on palveltava mahdollisimman hyvin. Valitettavasti kaikki toimielimet eivät noudata suosituksia. Sellaisissa tilanteissa oikeusasiamies voi vain saattaa asian parlamentin käsiteltäväksi. Tämän vaihtoehdon väärinkäytöstä häntä tuskin voidaan syyttää, koska vetoomusvaliokunnalle esitettiin viime vuonna vain yksi tapaus.
<P>
Kun tapaus tulee meille parlamenttiin käsiteltäväksi, meillä on selvästi velvollisuus todeta, että olemme ainakin periaatteessa valmiita viemään asian Euroopan yhteisöjen tuomioistuimen käsiteltäväksi, jos kyseinen toimielin ei noudata oikeusasiamiehen päätöstä. Näin voimme antaa oikeusasiamiehelle tarvittavan vaikutusvallan ja valtuudet järjestelmässä. Olen jättänyt Vihreät / Euroopan vapaa allianssi -ryhmän puolesta muutaman tarkistuksen, joiden ainoa tarkoitus on selventää hallinnollisen epäkohdan käsitettä. Pitäisi olla mahdollista tunnistaa tapaukset, joissa oikeusasiamies voi todeta, että jokin toimielin tai muu EU:n laitos ei ole noudattanut sitä koskevia sääntöjä ja periaatteita. Tapauksissa, joissa oikeusasiamies pelkästään toteaa, että asioiden käsittelytapoja voitaisiin parantaa toimielimessä, ei kuitenkaan ole kyse hallinnollisesta epäkohdasta. Tätä eroa haluan selventää tarkistuksillani.
<P>
Lopuksi esitän vastaavan kysymyksen kuin kollega Harkin tapauksista, joita ei otettu tutkittavaksi. Haluaisimme tietää, miksi niitä ei otettu tutkittavaksi. Vastauksissa kanteluihin pitäisi esittää perustelu, ja haluaisin kysyä, onko asia todella näin, koska muuten se olisi hyvin turhauttavaa, kuten jo todettiin.
<SPEAKER ID="017" NAME="Marcin Libicki">
UEN-ryhmän puolesta. - (PL) Arvoisa puhemies, arvoisa oikeusasiamies, arvoisa komission jäsen, haluaisin aluksi kiittää esittelijä Zdarvkovaa hänen erittäin hyvästä mietinnöstään. Mietinnössä todetaan, että oikeusasiamies tekee hienoa työtä. Siinä tuodaan myös esiin oikeusasiamiehen ja Euroopan parlamentin sekä vetoomusvaliokunnan erinomainen yhteistyö. Viimeksi mainittu toimii tavallaan Euroopan parlamentin puolesta yhteyksissä oikeusasiamieheen.
<P>
Mietintö hyväksyttiin yksimielisesti ilman tyhjiä ääniä. Se osoittaa, että parlamentti on esittelijä Zdravkovan kanssa samaa mieltä oikeusasiamiehen työn laadukkuudesta. Oikeusasiamies osallistuu usein vetoomusvaliokunnan kokouksiin ja antaa aina yksityiskohtaisia tietoja työstään. Valiokunnan kokouksiin osallistuu aina täällä tänään läsnä olevan oikeusasiamiehen edustaja, ja haluaisin kiittää häntä siitä, koska se osoittaa, että seuraamme toistemme työtä.
<P>
Tutkittavaksi otettavien kanteluiden määrästä voidaan tehdä tiettyjä päätelmiä. Yksi on se, että Euroopan unionissa yhteiskunta seuraa teidän, oikeusasiamiehen, työtänne, ja muodostaa sitten paremman käsityksen siitä, mitkä kantelut pitäisi osoittaa teille. Te ette varmastikaan ole muuttanut periaatteitanne siitä, mitä voitte ottaa tutkittavaksi ja mitä ei. Pysytte puolueettomana, ja ihmiset arvostavat työtänne ja ymmärtävät sitä pikku hiljaa paremmin. Vetoomusvaliokunta työskentelee yhdessä yhteisöjen tuomioistuimen ja teidän osastonne kanssa lähentääkseen Euroopan unionia ja sen toimielimiä kansalaisiin. Siinä on menestyksenne perusta, oikeusasiamies. Haluamme esittää teille suuret kiitokset ponnisteluistanne. Myös kollega Zdravkova ansaitsee kiitokset mietinnöstään.
<SPEAKER ID="018" NAME="Dimitrios Papadimoulis">
GUE/NGL-ryhmän puolesta. - (EL) Arvoisa puhemies, Euroopan oikeusasiamiehen toimintaa koskeva mietintö tarjoaa meille mahdollisuuden varmistaa, mitä mieltä kansalaiset ovat Euroopan unionin toimielinten työskentelystä, ja antaa meille käytännön ideoita ja esimerkkejä siitä, miten Euroopan unionin toimielimet voivat parantaa toimintatapojaan ja kansalaisten palvelua.
<P>
Minä haluaisin puolestani kiittää Euroopan oikeusasiamiestä Diamandourosta hänen poikkeuksellisesta työstään ja esittelijäämme Zdravkovaa hänen erittäin mielenkiintoisesta mietinnöstään ja hyödyntää tilaisuuden tiettyjen asioiden tähdentämiseen:
<P>
Ensiksi haluan todeta, että oikeusasiamiehen vastaanottamien kanteluiden määrän kasvu on oikein hyvä asia mutta että se on ristiriidassa sen kanssa, miten komissio on itse tyytyväinen jatkuviin parannuksiin hallinnossaan ja suurempaan avoimuuteen. Kehottaisin komissiota olemaan rehellisempi ja vaatimattomampi.
<P>
On myös hyvä asia, että tutkittavaksi otettujen kantelujen määrä ja Euroopan oikeusasiamiehen tehokas puuttuminen asioihin ovat lisääntyneet. Silti suuri enemmistö kanteluista koskee yhä asioita, jotka eivät kuulu suoraan hänen toimivaltaansa. Euroopan unionissa suuri osa kansalaisista haluaa enemmän avoimuutta ja järkevää hallintaa niin Euroopan toimielimissä kuin yhteisön lainsäädännön soveltamisessa yleisestikin, mutta valitettavasti se ei aina toteudu. Siksi Euroopan parlamentti on toistuvasti pyytänyt, että kaikille Euroopan unionin toimielimille ja organisaatioille annetaan tarvittavat taloudelliset varat ja henkilöstö, jotta varmistetaan, että kansalaiset saavat heti perusteelliset vastaukset kanteluihinsa, kysymyksiinsä ja vetoomuksiinsa.
<P>
Euroopan oikeusasiamiehen ja jäsenvaltioiden vastaavien järjestöjen kansallisten, alueellisten ja paikallisten oikeusasiamiesten välille tarvitaan myös yhteistyötä. Meidän on myös annettava yleisempi, laajempi tulkinta termille "hallinnollinen epäkohta", niin että se sisältää myös tapaukset, joissa hallintoviranomaiset suorittavat velvollisuutensa kansalaisia kohtaan huolimattomasti ja välinpitämättömästi tai toiminta ei ole riittävän avointa. Se johtaa siihen, että oikeusasiamies joutuu puuttumaan asioihin useammin, mikä on kansalaisten etujen mukaista. On myös äärimmäisen tärkeää, että oikeusasiamies pystyy ottamaan tutkittavaksi tapauksia, jotka liittyvät Euroopan unionin kaikkiin toimielimiin, myös niihin, joiden toiminta liittyy kolmanteen pilariin.
<P>
Lopuksi toistan jälleen kerran kaikille Euroopan unionin toimielimille ja laitoksille pyynnön hyväksyä yhteinen lähestymistapa Euroopan hyvän hallintatavan säännöstöön. Ei riitä, että me ylistämme Euroopan oikeusasiamiestä....
<P>
(Puhemies keskeytti puhujan.)
<SPEAKER ID="019" NAME="Nils Lundgren">
IND/DEM-ryhmän puolesta. - (SV) Arvoisa puhemies, oikeusasiamiehen instituutio on Volvon ja IKEA:n ohella Ruotsin tunnetuin maailmanlaajuiseen yhteisöön vaikuttava tekijä. Se on hyvin tärkeä institutionaalinen keksintö yleisesti demokratian kannalta ja erityisesti EU:n toimielinten kannalta. Miksi? Siksi, että oikeusasiamiehen tehtävänä on varmistaa, että ihmiset voivat vaatia oikeuksiaan poliittisissa ja byrokraattisissa rakenteissa, jotka ovat muuttumassa entistä monimutkaisemmiksi ja siten läpinäkymättömämmiksi. Monimutkaisuus ja läpinäkymättömyys eivät ole demokraattisessa maailmassa missään niin vallitsevassa asemassa kuin EU:n perustamassa bysanttilaisessa valtarakenteessa, jota yhä laajennetaan jatkuvasti.
<P>
Olen harvoin innostunut täällä Euroopan parlamentissa esitetyistä mietinnöistä. Silloin kun olen, mietinnöt ovat koskeneet sisämarkkinoita tai ympäristöasioita. Yksi poikkeus on myös Dushana Zdravkovan mietintö, josta saamamme kuvan mukaan oikeusasiamies työskentelee varsin tehokkaasti vahvistaakseen yksilöitä vastustamaan bysanttilaista valta-asemaa, joka on laajenemassa. Ajattelen tietoa, jota suurelle yleisölle annetaan asianmukaisesti päivitetyn verkkosivuston, tiedotteiden, kansallisten ja alueellisten oikeusasiamiesten, konferenssien ja erityisesti kokousten ja muiden järjestelmän eurokraatteihin luotavien yhteyksien kautta, joiden tarkoituksena on saada viimeksi mainitut näkemään, että heidän tehtävänään on olla hyödyksi EU:n kansalaisille eikä kansalaisten heille.
<P>
Samanaikaisesti on ikävää, että Euroopan valtaeliitti tavoittelee eurooppalaista hanketta, jonka useimmat yhdistävät läpipääsemättömään bysanttilaiseen byrokratiaan. Odottaessamme tätä kehitystä vastustavia ruohonjuuritason vastatoimia, meidän Euroopan parlamentissa pitäisi vahvistaa oikeusasiamiehen instituutiota. Siksi meidän pitäisi äänestää Dushana Zdravkovan mietinnön puolesta ja erityisesti suhtautua myönteisesti vaatimukseen siitä, että oikeusasiamies saa tutkimustensa aikana käyttöönsä kaikki EU:n asiakirjat.
<SPEAKER ID="020" NAME="Hans-Peter Martin" AFFILIATION="NI">
(DE) Arvoisa puhemies, oikeusasiamies on tehnyt kiistatta perusteiltaan hyvää työtä. Teillä on kuitenkin yksi sokea piste, joka on Euroopan parlamentin hallinto. Esimerkiksi huhtikuussa 2007 pääsihteeristön jäsen Eduardo Bugalho antoi varman lupauksen eräästä työpaikasta eräälle työntekijälle, Martin Ehrenhauserille. Silloin suhteellisen uusi pääsihteeri Harald Rømer puuttui asiaan, ja yhtäkkiä työpaikkaa ei enää ollutkaan ja asioita lykättiin aina vain eteenpäin. Se on vaikuttanut minuun.
<P>
Olen luultavasti ainoa tämän parlamentin jäsen, jolla ei ole käytettävissään lainkaan avustajia. Sen sijaan, että asiaan olisi puututtu, olette sivuuttaneet sen. Te itse puhutte kuitenkin luottamuksesta Euroopan unionin toimielimiin. Minut valitsi parlamenttiin 14 prosenttia Itävallan kaikista kansalaisista, mutta en kykene työskentelemään samalla tavalla kuin useimmat muut parlamentin jäsenet. Teidän ei siksi pitäisi olla yllättyneitä siitä, että arvostelu lisääntyy ja että varsinkin Itävallassa nykyisenlaisen EU:n arvostelu on saavuttamassa valtavat mittasuhteet.
<SPEAKER ID="021" NAME="Mairead McGuinness" AFFILIATION="PPE-DE">
(EN) Arvoisa puhemies, historiasta puhumisen sijaan haluan onnitella esittelijää erinomaisesta mietinnöstä ja oikeusasiamiestä hänen esityksestään tänään sekä hänen yhteistyöstään meidän kanssamme samoin kuin komission julkilausumasta. Haluaisin erityisesti kysyä, kohteleeko komissio kansalaisia yhdenmukaisesti? Olen huolestunut siitä, että joissakin tapauksissa, kun joku vie asian komission käsiteltäväksi, hänen tarpeensa ja oikeutensa ohittaa jäsenvaltion osallistuminen käsittelyyn, melkein kuin syyttäjä jättäisi oikeustapauksessa uhrin huomiotta. Kerron teille tästä esimerkin.
<P>
Eräs äänestäjäni valitti Irlannin maaseutua koskevista kaavoituslaeista. Komissio toimi tapausta käsiteltäessä esimerkillisesti ollessaan tekemisissä kansalaisen kanssa tapaamisissa ja yhteistoiminnassa. Kun tapauksen käsittely sitten eteni, toiminnan taso valitettavasti heikkeni - uskoakseni jäsenvaltion eduksi - ja kansalainen turhautui täysin. Tunnen tämän henkilön, ja he olivat ensin hyvin tyytyväisiä mutta ovat nyt hyvin turhautuneita. Toisin sanoen kansalainen, joka esittää tiedot, joka käynnistää toiminnan, unohdetaan etenevässä prosessissa.
<P>
Kun te, komission jäsen, kysyitte, "Kuka on etusijalla?", vastasitte mielestäni, että EU:n kansalaiset. En olisi siitä niinkään varma.
<SPEAKER ID="022" NAME="Alexandra Dobolyi" AFFILIATION="PSE">
(EN) Arvoisa puhemies, olen erittäin tyytyväinen oikeusasiamiehen työhön, josta kerrotaan hänen vuosikertomuksessaan ja josta hän puhui täällä. Euroopan oikeusasiamies on oleellinen osa unionin demokraattista rakennetta ja toimintaa.
<P>
Suurin osa oikeusasiamiehen tutkimuksista koskee avoimuuden puutetta ja tietojen antamisesta kieltäytymistä. Tämä on meidän toiminta-alueemme, jota on parannettava, jotta olisimme kansalaisten silmissä luotettavampia. On tärkeää, että tuemme oikeusasiamiehen ja vetoomusvaliokunnan työtä. Kumpikin käsittelee EU:n asioita koskevia kansalaisten kanteluita ja vetoomuksia, jotka auttavat meitä saamaan selville, mikä ei toimi Euroopan tasolla, ja ryhtymään korjaustoimenpiteisiin.
<P>
Oikeusasiamiehen ja vetoomusvaliokunnan käsiteltäväksi tuodut tapaukset ovat yhä monimutkaisempia ja vaativat siksi toimielimiä sijoittamaan enemmän voimavaroja, jotta kansalaisten ongelmat käsitellään asianmukaisesti. Jos nämä ongelmat käsitellään asianmukaisesti, etenemme kohti uskottavuuden ja luottamuksen lisääntymistä unionissa kokonaisuudessaan.
<SPEAKER ID="023" NAME="Metin Kazak" AFFILIATION="ALDE">
(BG) Hyvät parlamentin jäsenet, Euroopan oikeusasiamiehen vuoden 2007 vuosikertomuksessa osoitetaan, miten hyödyllistä sen toiminta kansalaisten oikeuksien puolustajana on silloin, kun oikeuksia on loukattu tai EU:n toimielimet uhkaavat tehdään niin. Olen iloinen siitä, että entistä enemmän kanteluja voidaan ottaa tutkittavaksi, koska se osoittaa, että Euroopan kansalaiset ovat entistä tietoisempia oikeusasiamiehen todellisista valtuuksista. Mielestäni tällä toimielimellä on oltava riittävät taloudelliset varat ja henkilöstö, jotta se voi toteuttaa tehtävänsä tehokkaasti ja kokonaisvaltaisesti. Perusoikeuskirja ja Euroopan hyvän hallintatavan säännöstö ovat ja niiden on jatkossakin oltava mallina ja perustana hyvän hallinnon periaatteiden, kuten avoimuuden, vastuullisuuden, lainmukaisuuden ja oikeudenmukaisuuden, yleisen suojelijan toiminnalle EU:n toimielimissä.
<P>
Tämän vuoksi meidän on järjestettävä lisää oikeusasiamiestä koskevia tiedotuskampanjoita, joilla lisätään tietoisuutta kansalaisten oikeuksista ja oikeusasiamiehen valtuuksista puolustaa heitä, ja lisättävä yhteistyötä kansallisten oikeusasiamiesten kanssa hyvien käytäntöjen vaihtamiseksi. Internet-käsikirja on hyödyllinen aloite, mutta julkisen verkkorekisterin perustaminen kanteluita varten lisäisi avoimuutta ja auttaisi kasvattamaan kansalaisten luottamusta.
<SPEAKER ID="024" NAME="Czarnecki, Ryszard" AFFILIATION="UEN">
- (PL) Arvoisa puhemies, jotkut Euroopan unionin kansalaiset tuntuvat asettavan Euroopan oikeusasiamiehen jumalan asemaan ja pyytävät häntä ratkaisemaan ongelmia ja käsittelemään asioita, jotka eivät selvästi kuulu hänen toimivaltaansa. Tätä korostaa se, että oikeusasiamies voi menettelytapojen vuoksi käsitellä vain yhden kuudesta saamastaan kantelusta. Meidän on todettava, että ihmiset ovat täysin tietämättömiä Euroopan oikeusasiamiehen tehtävästä ja vastuualueesta sekä hänen toiminta-alueensa laajuudesta. Tilanteesta ei voi syyttää jäsenvaltioiden kansalaisia. Syy on unionin toimielimissä, jotka eivät ole onnistuneet tiedottamaan jäsenvaltioiden suurelle yleisölle oikeusasiamiehen vastuualueen laajuudesta. Jos asialle ei tehdä jotain, jäsenvaltioiden kansalaiset kirjoittavat edelleen oikeusasiamiehelle ja ovat yllättyneitä, jos hän ei voi puuttua asiaan. Huolestuttavaa on myös se, että yli tuhatta oikeusasiamiehelle osoitettua kantelua ei otettu käsiteltäväksi eikä niiden suhteen ryhdytty toimenpiteisiin, kuten mietinnössä mainitaan.
<SPEAKER ID="025" NAME="Frank Vanhecke" AFFILIATION="NI">
(NL) Arvoisa puhemies, vetoomusvaliokunnan mietintö on pohjimmiltaan hyvin rakentava ja Euroopan oikeusasiamiehen työn suhteen hyvin myönteinen, ja minä olen suurelta osin samaa mieltä tästä näkemyksestä. Haluaisin kuitenkin käyttää saamani tilaisuuden hyväksi ja kiinnittää oikeusasiamiehen huomion siihen, miten itse Euroopan parlamentti ja itse asiassa komissio vielä järjestelmällisemmin jättää huomiotta ja loukkaa useita hyvin selviä oikeussäännöksiä useissa asioissa ja syyllistyy salaiseen ja siinä mielessä epädemokraattiseen päätöksentekoon.
<P>
Tarkemmin sanoen Euroopan oikeusasiamiehen pitäisi mielestäni ensi vuoden vuosikertomuksessaan - minkä pyytäisin häntä tekemään - keskittyä tapaan, jolla Lissabonin sopimuksen hylkääminen Irlannin demokraattisen kansanäänestyksen tuloksena, mikä teki sopimuksesta laillisesti mitättömän, sivuutetaan tietoisesti ja toistuvasti kaikkien EU:n toimielinten asiakirjoissa ja päätöksenteossa. Toivon, että oikeusasiamies on valmis ottamaan tämän tehtävän hoitaakseen ja sellaisena...
<SPEAKER ID="026" NAME="Manolis Mavrommatis" AFFILIATION="PPE-DE">
(EL) Arvoisa puhemies, arvoisa komission jäsen, oikeusasiamies on riippumaton instituutio ja mekanismi, joka valvoo Euroopan unionin hallintoa. Se, että oikeusasiamiehen saamien tutkittavaksi otettavien kanteluiden määrä kasvoi vuonna 2007, kun niiden kanteluiden määrä, joita ei voitu ottaa tutkittavaksi, pieneni vuonna 2007 vuoteen 2006 verrattuna, osoittaa, että Euroopan kansalaiset ovat alkaneet ymmärtää, mikä on tämän instituution vastuualue.
<P>
Lisäksi olen tyytyväinen oikeusasiamies Diamandourosin toimiin, joilla pyritään parantamaan kansalaisille heidän yhteisön oikeuden mukaisista oikeuksistaan annettavan tiedon tasoa hänen toimiaikanaan. Esittelijä Zdravkova ansaitsee myös sydämelliset onnentoivotukset yksimielisten päätösten saavuttamisesta ja yhteistyöstä hänen valiokuntamme puolesta laatimansa ensimmäisen mietinnön yhteydessä. Euroopan oikeusasiamiesten verkostolla, johon myös Euroopan parlamentin vetoomusvaliokunta kuuluu, on noin 90 toimistoa 31 maassa. Sen seurauksena myös tällä tasolla sekä verkoston että Euroopan oikeusasiamiehen yhteistyö on arvokasta, kun pyritään siirtämään kanteluita toimivaltaiselle oikeusasiamiehelle tai toimistolle mahdollisimman nopeasti.
<P>
Euroopan parlamentin ja vetoomusvaliokunnan pitäisi auttaa oikeusasiamiestä saavuttamaan kaksi tavoitettaan, jotka ovat toimielinten hyvän hallintotavan edistäminen ja kansalaisille tiedottamisen parantaminen. Kiitos.
<SPEAKER ID="027" NAME="Michael Cashman" AFFILIATION="PSE">
(EN) Arvoisa puhemies, haluaisin sanoa oikeusasiamiehelle, että tämä keskustelu on ollut erittäin mielenkiintoista: Hans-Peter Martin on piikitellyt häntä, ja toinen kollega on kohottanut hänet jumalan asemaan. Mielestäni se osoittaa, että hän on luultavasti - juuri ja juuri - onnistunut työssään.
<P>
Hyvä oikeusasiamies, parlamentti asettaa teidät välillä varsin epämiellyttävään asemaan, kun teitä pyydetään erityisesti määräämään tässä parlamentissa tekemistämme päätöksistä ja toimistamme. Huomaan saaneeni Hans-Peter Martinin kiihtymään - sepä hienoa! Haluaisin kuitenkin sanoa teille, oikeusasiamies, että teette työnne aina rakentavasti ja ehdottomasti toimivaltanne puitteissa. Syy työmääränne kasvuun on luultavasti se, että olette mainostanut niin tehokkaasti työtänne ja toimistoanne, ja onnittelen teitä siitä.
<P>
Voin vain todeta, että mietintö on erinomainen. Odotan innolla muiden kollegojen panosta, mutta teen myös mielelläni yhteistyötä kanssanne varsinkin asiakirjojen käyttöön saamisen yhteydessä samoin kuin vetoomusvaliokunnan varapuheenjohtajana.
<P>
(Suosionosoituksia)
<SPEAKER ID="028" NAME="Anneli Jäätteenmäki" AFFILIATION="ALDE">
(FI) Arvoisa puhemies, kiitokset oikeusasiamiehelle ja hänen koko toimistolleen arvokkaasta työstä hyvän hallinnon ja avoimuuden eteenpäin viemiseksi.
<P>
Kansalaisille on erittäin tärkeää, että silloin kun on epäkohta, siitä voi valittaa ja voi olla varma, että asia käsitellään asiallisesti ja hyvin, ja näin tapahtuu. Haluan myös kiittää oikeusasiamiestä siitä, että hän on jaksanut taistella, voi sanoa joskus vähän niin kuin tuulimyllyjä vastaan, sen puolesta, että avoimuus lisääntyisi Euroopan unionin hallinnossa. Me tiedämme, että tässä asiassa on vielä paljon, paljon tehtävää. Asia etenee hitaasti, mutta olkaamme iloisia jokaisesta pienestä askeleesta ja puskekaamme päätä...
<P>
(Puhemies keskeytti puhujan.)
<SPEAKER ID="029" NAME="Simon Busuttil" AFFILIATION="PPE-DE">
(MT) Kiitoksia, arvoisa puhemies. Minäkin haluan kiittää esittelijä Zdravkovaa ja oikeusasiamiestä hänen kaikesta kovasta työstään. Uskon, että meitä yhdistää tässä keskustelussa yksinkertainen asia: kansalaistemme puolustaminen, se, että me kaikki voimme olla samaa mieltä siitä, että meidän on vartioitava kansalaistemme oikeuksia, että me toimimme heidän kilpenään ja että he eivät saa tuntea itseään hylätyksi, kun he huomaavat joutuvansa toimimaan epäoikeudenmukaisten viranomaisten ja kohtuuttomien byrokraattisten menettelyjen kanssa. Heidän pitäisi päin vastoin uskoa, että me olemme heidän tukenaan. Koska nämä ovat meitä yhdistäviä yhteisiä tekijöitä, meidän on jatkossakin työskenneltävä yhdessä. Tällaisina aikoina, kun kansalaisemme tuntevat olevansa Euroopan unionissa melko ulkopuolisia, on ratkaisevan tärkeää, että oikeusasiamies, komissio ja vetoomusvaliokunta pyrkivät rakentamaan kuluttajien luottamusta Euroopan unioniin pala palalta. Meidän on pyrittävä yhdessä osoittamaan, että me todella olemme tämän luottamuksen arvoisia.
<SPEAKER ID="030" NAME="Maria Matsouka" AFFILIATION="PSE">
(EL) Arvoisa puhemies, arvoisa oikeusasiamies, olen pannut merkille esittelijän lauseen, jossa hän ilmaisee tukensa oikeusasiamiehen asemalle arvokkaana unionin hallinnon käynnissä olevan tehostamisen liikkeelle saattajana.
<P>
Mitä enemmän kansalaiset tietävät oikeusasiamiehen instituutiosta, sitä parempi Euroopan unionista tulee: unioni, joka ei pelkää tarttua heikkouksiinsa ja korjata niitä. Siksi on erityisen tärkeää, että kaikki toimielimet ja organisaatiot soveltavat hyvän hallintatavan säännöstöä. Siksi hallinnollisen epäkohdan käsitteen laaja tulkinta on erityisen hyödyllinen. Jos puhumme aktiivisesta kansalaisuudesta, emme voi silloin, kun kansalaiset turvautuvat Euroopan unionin toimielimiin oikeuksiensa toteuttamiseksi, olla vastaamatta kansalaisten huolenaiheisiin tai, mikä vielä pahempaa, olla kykenemättömiä turvaamaan Euroopan unionin perusarvot.
<SPEAKER ID="031" NAME="Lidia Joanna Geringer de Oedenberg" AFFILIATION="PSE">
- (PL) Arvoisa puhemies, vaikka oikeusasiamiehelle vuonna 2007 tehtyjen ja tutkittavaksi otettujen kanteluiden määrä on kokonaisuudessaan kasvanut, hän käsitteli 17 prosenttia enemmän kanteluita kuin edellisenä vuotena. Tässä yhteydessä on korostettava, että niiden kanteluiden määrä, joita ei voida ottaa tutkittavaksi, on pienentynyt jyrkästi verrattuna vuoteen 2006, mikä viittaa siihen, että kantelijoilla on enemmän tietoa oikeusasiamiehen valtuuksista.
<P>
Mietinnöstä käy ilmi, että oikeusasiamies suoritti tehtävänsä viime vuonna aktiivisesti ja tasapuolisesti. Tämä koskee hänen vetoomustenkäsittelyään, hänen työtään rakentavien suhteiden ylläpitämiseksi Euroopan unionin toimielinten ja laitosten kanssa sekä hänen pyrkimyksiään kannustaa kansalaisia käyttämään oikeuksiaan. Silti on vielä paljon tehtävää sen varmistamiseksi, että kansalaiset saavat nopeat ja tarkat vastaukset kysymyksiinsä, kanteluihinsa ja vetoomuksiinsa. Ennen kaikkea on tartuttava kanteluiden syihin. Se tarkoittaa huomattavaa parannusta päätöksentekoprosessien ja Euroopan unionin hallinnon toiminnan avoimuuden lisäämiseen. Suurin osa kansalaisten kanteluita koskee näitä alueita.
<SPEAKER ID="032" NAME="Inés Ayala Sender" AFFILIATION="PSE">
(ES) Arvoisa puhemies, minäkin haluan onnitella esittelijä Zdravkovaa hänen erinomaisesta mietinnöstään. Haluaisin myös onnitella meitä kaikkia ja luonnollisesti myös oikeusasiamies Diamandourosta hänen työssään tapahtuneista edistysaskeleista ja parannuksista.
<P>
"Mallitapausten" joukosta haluaisin korostaa niitä, jotka liittyvät Euroopan liikenteeseen, erityisesti matkustajien oikeuksia koskevan tiedotuksen parantamiseen ja Euroopan lentoturvallisuusviraston kiistanalaisen päätöksen korvaamiseen uudella.
<P>
Oma-aloitteiset tutkimukset ovat mielestäni erittäin myönteisiä, koska ne on kohdistettu komission maksuihin sekä vammaisten syrjinnän kieltoon.
<P>
Haluaisimme, että nimenomaan tämä taitotiedon, "mallitapausten" ja hyvien hallintatapojen kokoelma otettaisiin mukaan parlamentin tukemaan kampanjaan.
<P>
Lopuksi minun on myös mainittava erityisesti Euroopan oikeusasiamiesten verkoston kuudes seminaari, johon osallistui ensimmäistä kertaa alueiden oikeusasiamiehiä. Minun on myös mainittava Euroopan oikeusasiamiesten verkoston erinomainen lausuma, jota niin oikeusasiamies Diamandourosin kuin meidänkin olisi syytä hyödyntää.
<SPEAKER ID="033" NAME="Dumitru Oprea" AFFILIATION="PPE-DE">
(RO) Euroopan oikeusasiamies on instituutio, joka on jotain erilaista ja uutta niiden maiden kansalaisille, jotka hyväksyttiin Euroopan unionin jäseneksi kahdessa viime aallossa. Sitä on kuitenkin mainostettava aktiivisemmin, ja on osoitettava hyvin selvästi, mitä Euroopan oikeusasiamies voi tehdä ja mitä ei. Mielestämme oma-aloitteisten tutkimusten määrän pitäisi myös olla jonkin verran suurempi. Jos organisaatiossa ei ole riittävästi omaa henkilökuntaa, suosittelemme, että kutsutaan vapaaehtoisia, myös Euroopan parlamentin jäseniä, erityisesti kahden viimeisen laajenemisaallon maista, mainostamaan Euroopan oikeusasiamiehen instituutiota.
<SPEAKER ID="034" NAME="Reinhard Rack" AFFILIATION="PPE-DE">
(DE) Arvoisa puhemies, Euroopan unionin ja Euroopan kansalaisten välisen kuilun ei pitäisi olla niin suuri kuin se on nyt. Meidän on varmistettava, että kuilu kapenee.
<P>
Oikeusasiamies on tässä mielessä hyvin tärkeässä asemassa erityisesti niillä alueilla, joilla hän tekee työnsä hyvin, ja silloin, kun hän tekee työnsä hyvin. Tärkeintä on, että voimme luottaa oikeusasiamiehen sitoutuneisuuteen ja suhteellisuudentajuun. Emme saa herättää liian suuria odotuksia, joita kukaan ei voi täyttää.
<P>
Toisaalta on myös kyse sen varmistamisesta, että EU:n toimielinten hallinnossa ilmenevät väärinkäytökset todella käsitellään ja että etsitään mahdollisuuksien mukaan järkeviä ratkaisuja, jotka tyydyttävät kansalaisia ja varmistavat heidän turvallisuutensa.
<P>
Tähän asti oikeusasiamies on osoittanut, että hän suhtautuu tähän tehtävään vakavasti ja suorittaa sen hyvin. Voimme vain toivoa, että näin tapahtuu vastaisuudessakin, ja kiittää häntä ja esittelijää tästä mietinnöstä.
<SPEAKER ID="035" NAME="Silvia-Adriana Ţicău" AFFILIATION="PSE">
(RO) Haluan onnitella esittelijää ja korostaa Euroopan oikeusasiamiehen merkitystä. Haluan mainita erityisesti hänen uusien jäsenvaltioiden kielten käyttöä koskevien suositustensa myönteiset vaikutukset EPSO:n järjestämässä rekrytointi- ja valintaprosessissa. Haluaisin myös korostaa oikeusasiamiehen suosituksen merkitystä sisämarkkinoille. Suosituksessa vaadittiin komissiota välttämään tulevaisuudessa aiheettomia rajoituksia, jotka koskevat sitä, mitä virallisia kieliä voidaan käyttää tarjousten laatimiseen tarjouskilpailuissa.
<P>
Kun otetaan huomioon henkilötietojen suojelemisen merkitys, haluaisin ilmaista tyytyväisyyteni Euroopan tietosuojavaltuutetun ja Euroopan oikeusasiamiehen väliseen yhteistyöhön. Mainitsen tässä kohdassa vain matkustajarekisteriä kansainvälisten lentojen osana koskevan yhteisön säännöstön. Tämäntyyppinen yhteistyö on tulevaisuudessa entistä tärkeämpää. Olen myös tyytyväinen SOLVIT-tapausta koskevaan päätökseen, jossa bulgarialaiselle lääkärille on annettu vastaavuustodistus, jonka nojalla hänellä on oikeus harjoittaa ammattiaan Ranskassa ja...
<P>
(Puhemies keskeytti puhujan.)
<SPEAKER ID="036" NAME="Alessandro Battilocchio" AFFILIATION="PSE">
- (IT) Arvoisa puhemies, hyvät parlamentin jäsenet, onnittelen esittelijää. Vetoomusvaliokunnan jäsenenä haluaisin mietinnön sisältämien tietojen sekä oman kokemukseni perusteella esittää kiitokseni ja pyynnön. Kiitän selvästä edistyksestä edellisvuoteen verrattuna: tutkittavaksi otettavien kanteluiden määrä kasvoi 449 kantelusta 518 kanteluun eli 12 prosentista 15 prosenttiin kaikista kanteluista, ja suoritettujen tutkimusten määrä kasvoi myös. Siksi olemmekin mielestäni oikealla tiellä.
<P>
Meidän on silti - tämä koskee pyyntöäni - yhä pyrittävä parantamaan tiedotusta. Meidän on yhdessä etsittävä tehokkaita strategioita alkaen mahdollisesti kouluista, jotta voimme taata, että kansalaisille annetaan Euroopan oikeusasiamiehen henkilöä, tehtävää ja toimivaltaa koskevaa laadukasta tietoa. Tänä vuonna aloitetaan lupaavia hankkeita, jotka on toteutettava ja joita on tuettava. Nykyiset, jo nyt vaikuttavat luvut epäilemättä myös paranevat.
<SPEAKER ID="037" NAME="Nikiforos Diamandouros">
oikeusasiamies. - (EN) Arvoisa puhemies, meihin kohdistuu suuria paineita, koska teidän on äänestettävä noin seitsemän kahdeksan minuutin kuluttua, joten esitän pahoitteluni kaikille puhujille. Haluaisin kiittää kaikkia parlamentin jäseniä, jotka ovat ystävällisesti kommentoineet vuosikertomustani myönteisesti, ja sallinette, että käsittelen vain tiettyjä erityistapauksia.
<P>
Haluan kiittää lyhyesti Anneli Jäätteenmäkeä ja Andreas Schwabia heidän osoittamastaan mielestäni erityisestä tuesta ja vetoomuksestaan oikeusasiamiehelle avoimuuden lisäämiseksi. Siihen olen edelleen sitoutunut, ja lupaan kaksinkertaistaa ponnisteluni sen puolesta tämän toimielimen tuella. Tarvitsen siihen teidän tukeanne, jota nyt pyydän teiltä.
<P>
Tapaisin teidät, Andreas Martin, oikein mielelläni henkilökohtaisesti niin, että minulla olisi mahdollisuus kuulla tapauksesta ja yrittää vastata siihen. Haluaisin kiittää Michael Cashmania ja Simon Busuttilia heidän kommenteistaan ja kannustuksestaan. Haluaisin myös kiittää jäseniä, jotka ovat puhuneet myönteisesti oikeusasiamiehen toimista, jotka liittyvät uusien jäsenvaltioiden kansalaisten toimintojen ja oikeuksien lujittamiseen, koska heidän on todella opittava tuntemaan oikeusasiamiehen ja unionin käytäntöjä paremmin.
<P>
Haluaisin nyt vastata suoraan Marian Harkinin, Margrete Aukenin ja Ryszard Czarneckin kysymyksiin tapauksista, joita ei ole käsitelty. Jotta vältytään väärinkäsityksiltä, haluan tehdä täysin selväksi, että olemme käsitelleet jokaisen yksittäisen vastaanottamamme tapauksen. Yksikään tapaus ei ole jäänyt ilman vastausta. Yhdessäkään tapauksessa emme ole jättäneet kirjoittamatta kantelijalle vastausta. Olemme kirjoittaneet ja tiedottaneet kantelijoille, miksi Euroopan oikeusasiamies ei ole voinut käsitellä heidän kantelujaan. Ne 1 021 tapausta, jotka on luokiteltu "Ei mahdollista käsitellä" -ryhmään, ovat tapauksia, joissa emme voineet auttaa kantelijaa käynnistämällä perusteellisen tutkimuksen, siirtämällä tapauksen tai tarjoamalla hyödyllisiä neuvoja. Kun tämä otettiin esiin, tarkistin asian ja minulla on joitakin tietoja. Yhdessä kolmasosassa kaikista tapauksista kantelija oli jo ottanut yhteyttä viranomaiseen, jolla oli valtuudet käsitellä kantelua, kuten kansalliseen alkuperäiseen oikeusasiamieheen tai Euroopan parlamentin vetoomusvaliokuntaan. Heidän vastaanottamistaan tapauksista 20 prosentissa tapaus oli jo käsitelty tuomioistuimessa enkä voinut ottaa sitä käsiteltäväksi. Tapauksista 17 prosentissa ei ollut olemassa toimivaltaista elintä, joka voisi käsitellä sen. Tapauksista 13 prosentissa ainoa asianmukainen neuvo olisi ollut yhteydenotto asianajajaan, mutta kantelija oli jo tehnyt sen.
<P>
Näin ollen olen yrittänyt käsitellä kaikki tapaukset. Haluan vakuuttaa teille, että oikeusasiamies on kaikissa tapauksissa kirjoittanut, selittänyt ja antanut kirjallisesti tietoja. Toivon, että saitte nyt vastauksen esittämiinne kysymyksiin.
<SPEAKER ID="038" NAME="Andris Piebalgs">
komission jäsen. - (EN) Arvoisa puhemies, haluaisin vain toistaa tukeni esittelijä Zdravkovan mietinnölle ja kiittää oikeusasiamiestä hänen yhteistyöstään. Annamme mainituista yksittäisistä tapauksista lisätietoja. On totta, että kun käsittelemme kantelua, kantelijat eivät aina ole täysin tyytyväisiä ehdotettuun ratkaisuun. Komissio on kuitenkin aina yrittänyt käsitellä jokaista tapausta rakentavassa hengessä, ja niin teemme jatkossakin.
<SPEAKER ID="039" NAME="Dushana Zdravkova">
esittelijä. - (BG) Haluaisin käyttää tilaisuuden hyväksi ja kiittää jälleen kerran kaikkia puhujia heidän mietintöäni, työtäni ja oikeusasiamies Diamandourosin työtä koskevista ystävällisistä sanoistaan. Tämä on ollut hyödyllinen ja ennen kaikkea myönteinen keskustelu, ja olen varma, että se kannustaa oikeusasiamies Diamandourosia pyrkimään entistäkin tiiviimpään yhteistyöhön toimielinten kanssa ja kannustaa ennen kaikkea parempaan tiedottamiseen Euroopan kansalaisillemme. Huomaan, että salissa on paljon vierailijoita, ja toivon, että tämä keskustelu on ollut heidän kannaltaan hyödyllistä ja ennen kaikkea mielenkiintoista.
<SPEAKER ID="040" NAME="Hans-Peter Martin" AFFILIATION="NI">
(DE) Arvoisa puhemies, haluaisin ensiksi kiittää oikeusasiamiestä mahdollisuudesta käyttää puheenvuoro. Otan sen tyytyväisenä vastaan.
<P>
Pyysin puheenvuoroa itse asiassa siksi, että Michael Cashman on esittänyt arvosteluja ja vihjailuja, jotka haluaisin suoralta kädeltä kiistää. Ne yksinkertaisesti osoittavat, miten ihmiset hermostuvat, kun puhutaan avoimuuden lisäämisestä.
<P>
Te, oikeusasiamies Diamandouros, olette kuitenkin avoimuuden lisäämisen kannalla. Voin vain rohkaista teitä säilyttämään vakaumuksenne matkakulujen ja muiden vastaavien asioiden suhteen silloin, kun parlamentin enemmistö on ajamassa teitä hankalaan tilanteeseen. Mielestäni olette oikealla tiellä, oikeusasiamies Diamandouros.
<SPEAKER ID="041" NAME="Puhemies">
(IT) Keskustelu on päättynyt.
<P>
Äänestys toimitetaan tänään klo 11.00.
<P>
(Istunto keskeytettiin klo 11.05 ja sitä jatkettiin klo 11.10.)
