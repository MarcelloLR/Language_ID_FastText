<CHAPTER ID="015">
Haitin hätäapu (keskustelu) 
<SPEAKER ID="089" NAME="Puhemies">
(ES) Esityslistalla on seuraavana komission julkilausuma Haitin hätäavusta.
<SPEAKER ID="090" NAME="Maria Damanaki" LANGUAGE="EN">
Arvoisa puhemies, komissio on syvästi huolissaan koleratilanteen pahenemisesta Haitissa.
<P>
Kuolonuhrien määrä sairaalaan vietyjen potilaiden keskuudessa kasvaa jyrkästi päivä päivältä. Sairaalaan otettujen ihmisten määrä on yli 20 000. Viime viikon lopulla jo yli 1 100 ihmistä oli kuollut. Näiden lukujen pelätään kuitenkin olevan pahasti aliarvioituja. Kuolleisuus on hyvin korkea, mikä osoittaa, että ihmiset tulevat liian myöhään terveyskeskuksiin.
<P>
Koleran hoitaminen on yksinkertaista, mutta nopea hoitoon pääsy on avaintekijä kuolemantapausten rajoittamiseksi. Kolerapotilaiden hoito vaatii myös huomattavia henkilöresursseja. Haitin julkinen terveydenhoitojärjestelmä on nyt pahasti ylikuormitettu huolimatta kansainvälisen yhteisön huomattavasta tuesta.
<P>
Lääkärit ilman rajoja -järjestö, joka on yksi etulinjan lääkintäavun toimijoista, pyytää kaikkia Haitissa läsnä olevia ryhmiä ja järjestöjä lisäämään ja vauhdittamaan ponnistuksiaan.
<P>
Koko maa kärsii nyt epidemiasta. Se leviää hälyttävällä nopeudella pääkaupungissa Port-au-Princessä. Cité Soleil'n kaltaiset slummit ovat erityisen alttiita tartunnoille, koska niiden hygieniaolosuhteet ovat hyvin huonot ja puhdasta vettä on saatavilla niukasti.
<P>
Me keskitymme pelastamaan ihmishenkiä tartunnan saaneiden nopealla hoidolla, parantamalla puhtaan veden saatavuutta, edistämällä parempaa hygieniakäyttäytymistä ja tukemalla epidemiologista seurantaa, jotta tiedämme missä ja miten epidemia kehittyy.
<P>
Komissio on vahvistanut humanitaarista avustustoimintaansa tarvittavalla lääketieteellisellä asiantuntemuksella ja myöntänyt varoja - 12 miljoonaa euroa - Haitissa toimivien kumppaneiden tukemiseen.
<P>
Euroopan komission seuranta- ja tiedotuskeskus on myös aktivoinut yhteisön pelastuspalvelumekanismin, ja sillä on jo yhteisrahoitettu Ranskan myöntämän tavara-avun kuljetus.
<P>
Toista, Itävallan tekemää tarjousta on juuri alettu valmistella. Tämän viikon alussa alueelle lähetetään EU:n pelastuspalvelua ja teknistä tukea antava ryhmä, johon kuuluu jäsenvaltioiden asiantuntijoita. Terveys- ja kuluttaja-asioiden pääosasto on lähettänyt Euroopan tautien ehkäisy- ja valvontakeskuksen asiantuntijoita arvioimaan, miten parhaiten voidaan vahvistaa epidemiologista seurantaa Haitissa, ja muuta yhteistyötä harkitaan parhaillaan.
<P>
Äskeisten Cap Haitienissa ja Port-au-Princessa tapahtuneiden levottomuuksien jälkeen seuraamme tarkasti turvallisuustilannetta kumppaniemme ja asianomaisten YK:n virastojen kanssa erityisesti ennen 28. marraskuuta pidettäviä presidentinvaaleja.
<P>
Komissio on ollut yhteydessä YK:n humanitaarisesta avusta ja hätäavusta vastaavaan apulaispääsihteeriin Valerie Amosiin. Yhdymme täysin hänen lausuntoonsa siitä, että on tärkeää sallia kansallisten ja kansainvälisten avustustyöntekijöiden jatkaa ihmishenkiä pelastavaa työtään keskeytyksettä.
<P>
Koleratilanteen vakavan ja nopean huononemisen vuoksi tarvitaan pikaisesti lisää tukea terveydenhuollossa, vesi- ja jätevesihuollossa, hygieniassa ja logistiikassa olevien aukkojen paikkaamiseksi. Kiireellisimmin tarvitaan muun muassa lääkintähenkilöstöä sekä vesi- ja jätevesihuoltoon ja hygieniaan erikoistunutta muuta henkilöstöä, lääkkeitä, sänkyjä sekä vedenpuhdistusyksikköjä ja -tabletteja. Tästä syystä komissio on yhteydessä puheenjohtajavaltio Belgiaan ja jäsenvaltioihin kannustaakseen niitä antamaan lisää EU:n tukea Haitin auttamiseksi tällä kriittisellä ja vaikealla hetkellä. EU:n tuki voidaan kanavoida EU:n pelastuspalvelumekanismin kautta.
<P>
Haitilaisten ja kansainvälisten avustustyöntekijöiden loputtomat ponnistukset kentällä tämänhetkisten haasteiden voittamiseksi ovat kiitettäviä, mutta on selvää, että kriisin valtavat mittasuhteet edellyttävät vielä enemmän varoja ja resursseja. Tästä syystä työskentelemme nyt ankarasti tehostaaksemme hätäaputoimiamme kumppaniemme kanssa, mutta edessä on ehdottomasti vaikeita aikoja nopeasti kehittyvän tilanteen vuoksi.
<P>
Kansainvälisen yhteisön jatkuva solidaarisuus Haitin kansaa kohtaan on edelleen ehdottoman välttämätöntä. Tästä syystä kehotan teitä kaikkia tekemään kaikkenne jäsenvaltioiden tuen lisäämiseksi, jotta vältetään suuri humanitaarinen katastrofi.
<SPEAKER ID="091" NAME="Michèle Striffler" LANGUAGE="FR">
Arvoisa puhemies, arvoisa komission jäsen Damanaki, hyvät parlamentin jäsenet, koleraepidemia on vaatinut jo 1 200 uhria, ja yli 52 000 ihmistä on saanut tartunnan. Huolimatta kansainvälisten organisaatioiden vahvasta läsnäolosta Haitissa tilanne pahenee päivittäin, ja muutaman lähikuukauden aikana noin 400 000 ihmistä voi saada epidemiatartunnan.
<P>
Olen luonnollisesti tyytyväinen Euroopan komission myöntämiin 12 miljoonaan euroon ja tuen komission jäsen Georgievan jäsenvaltioille esittämää vetoomusta tavara-avun antamisesta veden puhdistamiseksi ja laitteiden toimittamiseksi. Juomaveden ja käymälöiden toimittaminen on ainoa tapa vähentää tartunnan saaneiden määrää.
<P>
Yksi ensisijaisista toimista on rauhoittaa tämän maassa tuntemattoman taudin pelottamaa väestöä. Viestintä väestön kanssa on erittäin tärkeää, jotta voidaan jakaa tietoa taudista ja ehkäistä sitä, mutta myös siksi, että voidaan estää sisäisen väkivallan leviäminen, varsinkin kun Haiti on keskellä vaalikampanjaa.
<P>
Tämä uusi kriisi on jälleen kerran korostanut Haitin viranomaisten ja terveydenhuoltojärjestelmän kyvyttömyyttä selvitä kriisistä. Haiti on kärsinyt vuosien ajan lukuisista katastrofeista. Maassa tapahtunut maanjäristys osoitti, että paikalliset viranomaiset ovat lähes täysin epäpäteviä. Maanjäristyksen jälkeen oli aitoa poliittista tahtoa jälleenrakentaa Haiti erilaiseksi, ja monet lupasivat lahjoittaa siihen varoja. Lähes vuotta myöhemmin jälleenrakennus on tuskin edes alkanut, ja kehitysapuun osallistuvat toimijat ovat pessimistisiä. Euroopan komission on toimittava jälleenrakennusprosessia eteenpäin ajavana voimana, jotta Haiti voi vihdoin päästä tästä kaaoksesta.
<SPEAKER ID="092" NAME="Corina Creţu" LANGUAGE="RO">
Arvoisa puhemies, ilmaisen jälleen kerran tyytyväisyyteni Euroopan unionin nopeaan humanitaariseen väliintuloon. Samalla katson kuitenkin, että Haitissa toteuttamissamme ponnistuksissa on keskityttävä rakentamaan toimiva valtion vähimmäisrakenne nyt, kun Haitin valtio on pelkkä kulissi. Se laiminlyö perusvelvollisuutensa, kuten pakolaisleirien organisoinnin, järjestyksen ylläpidon ja hygieenisten olojen ja juomaveden toimittamisen. Tämä haavoittuvuus on helpottanut taudin nopeaa leviämistä ja aiheuttanut yli 1 200 ihmisen kuoleman.
<P>
Haiti tarvitsee valtion, joka voi tehdä jotain köyhiensä hyväksi. Kolmen neljästä haitilaisesta on selviydyttävä alle kahdella Yhdysvaltojen dollarilla päivässä. Yli 1,5 miljoonaa kansalaista elää pakolaisleireissä, mikä muodostaa vakavan riskin kansanterveydelle ja turvallisuudelle.
<P>
Katson, että Haitin valtion heikkous on nyt suurin riskitekijä. Sen arvovallan puute merkitsee sitä, että väestön tyytymättömyys kohdistuu YK:n joukkoihin. Vaarana onkin, että kansalaisjärjestöt eivät enää pysty hoitamaan tehtäviään. Tästä syystä 28. marraskuuta järjestettävät vaalit ovat elintärkeät eikä niitä saa lykätä eräiden tahojen vaatimuksista huolimatta.
<SPEAKER ID="093" NAME="Charles Goerens" LANGUAGE="FR">
Arvoisa puhemies, on selvää, että eräät tekijät ovat epäilemättä osaltaan edistäneet koleran leviämistä Haitissa. Tämä ei tietenkään ole vastaus, mutta se on selitys. Tähän vitsaukseen on vastattava kahtalaisilla toimilla.
<P>
Tällä hetkellä kentällä toimivat avustustyöntekijät ovat vahvistaneet meille, että siellä tarvitaan saippuaa, aineita, joilla vedestä tehdään juomakelpoista, sekä valistusta asianmukaisesta hygieniasta. Nykyisessä tilanteessa tehdään myös pitkän aikavälin valmisteluja. Maassa, jossa kaikki on vielä tehtävä tai tehtävä uudelleen, tarvitaan maanjäristyksen jälkeistä jälleenrakennusta, ja etusijalle on asetettava rakennusinfrastruktuuri, jolla pyritään parantamaan sekä henkilökohtaista että kollektiivista hygieniaa.
<P>
Toivon, että kahdeksan kuukautta New Yorkissa pidetyn Haitin jälleenrakentamista käsitelleen konferenssin jälkeen ei enää ole mahdollista vedota varojen puutteeseen tekosyynä tähänastiselle vähäiselle edistykselle, kun otetaan huomioon, että kaikki puhujat olivat samaa mieltä siitä, että humanitaarisen vaiheen on jatkuttava vielä monia kuukausia. On myös tarpeen liikoja kiertelemättä nimetä ne, jotka ovat vastuussa edistyksen hitaudesta.
<SPEAKER ID="094" NAME="Franziska Keller" LANGUAGE="EN">
Arvoisa puhemies, Haitissa suoritetaan yhtä kaikkien aikojen suurimmista humanitaarisista avustusoperaatioista. Meidän on varmistettava, ettemme häviä taistelua tätä katastrofia vastaan ja että onnistumme saamaan aikaan tuloksia ja auttamaan haitilaisia rakentamaan tulevaisuuttaan.
<P>
Epäonnistuminen olisi paitsi henkilökohtainen katastrofi miljoonille ihmisille myös takaisku kansainvälisen yhteisön ponnistuksille ja valmiuksille toteuttaa yhteisiä humanitaarisen avun toimia. Uskon, että meidän on pantava peliin koko kokemuksemme, kaikki Haitissa ja muualla saamamme opetukset sekä riittävästi rahaa. Tästä syystä olen hyvin tyytyväinen komission ilmoitukseen siitä, että se myöntää vielä 12 miljoonaa euroa koleran torjuntaan.
<P>
Meidän on varmistettava, että tämä apu päätyy Haitiin välittömästi, että se saapuu perille täysimääräisenä eikä vain osittain, ja että tuemme oikeita aloitteita, jotta apu on tehokasta. Meidän on myös varmistettava, että emme laiminlyö maanjäristyksen jälleenrakennustyötä, sillä ilman sitä koleran torjuminen on mahdotonta.
<P>
Minulla on komissiolle kaksi kysymystä. Ensinnäkin haluaisin tietää, ovatko luvatut varat saapuneet perille ja onko ne maksettu ja käytetty. Toiseksi haluaisin tietää, mitä mieltä olette vaalien lykkäämisestä, koska se on taas asialistalla.
<P>
Haitin vallankumous ei koskaan ole päässyt historiankirjoihin. Toivokaamme, että nämä Haitin vaikeat ajat pääsevät historiankirjoihin lähtökohtana kaikkien haitilaisten paremman tulevaisuuden valmistelulle. Toivon, että siinä yhteydessä voidaan mainita, että EU:lla oli asiassa hyvin myönteinen rooli.
<SPEAKER ID="095" NAME="James Nicholson">
ECR-ryhmän puolesta. - (EN) Arvoisa puhemies, kaksi kuukautta sitten toimin AKT-maiden Haitiin lähettämän valtuuskunnan yhteispuheenjohtajana, ja se oli varmasti yksi elämäni suurimmista ja liikuttavimmista kokemuksista. Ensinnäkin siellä on äärimmäisen omistautuneita ihmisiä yrittämässä auttaa haitilaisia, ja toiseksi haitilaiset ovat hyvin ylpeitä ihmisiä, ja meidän olisi otettava se huomioon heti tämän keskustelun alussa.
<P>
Maan presidentti ja pääministeri kertoivat kuitenkin meille, kuinka onnekkaita haitilaiset ovat, koska heillä on hyvät saniteettijärjestelyt eikä tauteja ole - ja nyt valitettavasti tauti on iskenyt heihin. Kyseessä ei ole hirvittävän vaikeasti parannettava sairaus. On kuitenkin käytävä paikan päällä ja nähtävä olosuhteet, joissa avustustyöntekijät työskentelevät, ja puhuttaessa terveydenhoidosta, arvoisa puhemies, minun on valitettavasti sanottava, että Haitissa ei ole meidän tuntemamme kaltaista terveydenhoitoa ja te tiedätte sen: maa on riippuvainen Lääkärit ilman rajoja -järjestöstä, Yhdistyneen kuningaskunnan Punaisesta Rististä ja monista muista eri puolilta maailmaa tulevista organisaatioista.
<P>
Mitä vaaleihin tulee, on totta, että Haiti ei tarvitse juuri nyt vaaleja. Maalla ei kuitenkaan ole mahdollisuutta päästä eteenpäin, ennen kuin se saa presidentin ja pääministerin, jotka kykenevät johtamaan sitä. Koska olin paikalla ja näin asian omin silmin, haluan kiittää Euroopan komission toimiston loistavia miehiä ja naisia, jotka yrittävät hirvittävissä olosuhteissa varmistaa Euroopan unionin osallistumisen Port-au-Princessä, ja he ovat tehneet upeaa työtä.
<SPEAKER ID="096" NAME="Marie-Christine Vergiat" LANGUAGE="FR">
Arvoisa puhemies, haluaisin ensinnäkin kiittää kaikkia kollegoja ja erityisesti puheenjohtajakokousta siitä, että he suostuivat tähän ryhmäni ehdottamaan keskusteluun Haitista. Kyse oli hätätapauksesta.
<P>
Viime tammikuussa, maanjäristyksen jälkeen, kansainvälinen yhteisö lupasi vahvasti tukea Haitille. Näyttää kuitenkin siltä, että annettujen lupausten ja kentälle todella saapuneen avun välillä on kuilu, etten sanoisi ammottava rotko. Viime maaliskuussa korkea edustaja Ashton lupasi Euroopan unionin puolesta antaa 1,235 miljardin euron arvosta tukea Haitin kansalle paremman tulevaisuuden rakentamiseen.
<P>
Viime heinäkuusta lähtien kansalaisjärjestöt ja etenkin Lääkärit ilman rajoja -järjestö ovat soittaneet hälytyskelloja ja kertoneet satojen tuhansien ihmisten terveydelle vaarallisista elinolosuhteista. Tilanne ei sen jälkeen ole muuttunut juuri lainkaan, mutta silti ihmiset hämmästelevät sitä, että koleraepidemia leviää hyvin nopeasti, ja kansainvälinen yhteisö alkaa taas tuntea sääliä. Kuolonuhreja on jo yli tuhat ja tartunnan saaneiden määrä kasvaa koko ajan, vaikka asiantuntijoiden mukaan toimenpiteet, joilla voidaan estää taudin johtaminen kuolemaan, ovat suhteellisen yksinkertaisia. Terveydenhoitohenkilöstö on kuitenkin heikosti koulutettua tämän taudin suhteen, ja perusterveydenhoitotuotteiden saaminen sinne, missä niitä tarvitaan, on vaikeaa.
<P>
Tällaisissa olosuhteissa ei ole vaikea ymmärtää, miksi levottomuuksia syntyy. Haitin väestö tuntee olonsa varsin avuttomaksi. On vaikeaa luottaa edelleen kansainväliseen yhteisöön Tästä syystä, arvoisa komission jäsen, kysymykseni on yksinkertainen:
<P>
Missä kaikki se apu, myös muu kuin humanitaarinen apu, jonka Euroopan unioni Haitille lupasi, tarkkaan ottaen on?
<P>
Jos se olisi saapunut perille nopeammin, luuletteko, että tämä uusi tragedia olisi voitu välttää?
<P>
Miksi kansainväliset konferenssit jälleen kerran näyttävät tuottaneen vain lunastamattomia lupauksia?
<P>
Miksi presidentti Prévalin pyrkimykset muuttaa YK:n Haitin vakauttamisohjelma (MINUSTAH) jälleenrakennuksen tueksi eivät saa mitään vastakaikua?
<P>
Lopuksi, Haitin väestö haluaa, että vaalit pidetään, mutta missä olosuhteissa ne järjestetään ja millaista tukea Euroopan unioni aikoo antaa?
<SPEAKER ID="098" NAME="Licia Ronzulli" AFFILIATION="PPE">
(IT) Arvoisa puhemies, hyvät parlamentin jäsenet, huolimatta kaikista varoituksista olla laiminlyömättä Haitin tulevaisuutta tammikuisen maanjäristyksen jälkeen viime päivien uutiset näyttävät osoittavan, että kansainvälinen yhteisö on hylännyt tämän saaren kaikkein kriittisimmällä eli jälleenrakennuksen hetkellä.
<P>
Kolera, josta harvat haitilaiset tiesivät mitään ja jolle on annettu mystinen, uskonnollinen merkitys, on nyt leviämässä. Yhdistyneiden Kansakuntien rauhanturvaajia on syytetty tämän taudin levittämisestä. Vain yhden nepalilaisen sotilaan Haitissa saama tartunta sai sadat ihmiset, joukossa naisia ja lapsia, piirittämään rauhanturvajoukkojen päämajan. Myös humanitaariset avustustyöntekijät ovat tunteneet olevansa uhattuina, ja monet lähtevät maasta.
<P>
Tunnelma on äärimmäisen kireä, ja suuri osa 12. tammikuuta tapahtuneen hyvin rajun maanjäristyksen synnyttämien raunioiden kivimurskasta on yhä kaduilla ja toreilla. Olemme kuulleet, että vettä ei ole riittävästi ja että sen vuoksi ihmisten on mahdotonta peseytyä ja suojautua tulehduksilta.
<P>
Vibriobakteeri leviää nopeasti, ja kuolonuhrien määrä lisääntyy eksponentiaalisesti. Luvut on jo mainittu, mutta haluan toistaa ne: tähän mennessä kuolonuhreja on 1 130, ja sairaalaan otettujen potilaiden määrä on noussut yli 18 000:een yhden kuukauden aikana. Päivittäin tulee kuitenkin tuhansia muita, jotka ilmoittavat tulehdusoireista.
<P>
Kansainvälinen yhteisö ei voi viivytellä enää pidempään. Ratkaisu on löydettävä välittömästi, sillä muussa tapauksessa saamme mahdolliset uudet tulehdussairaudet ikuisesti omalletunnollemme.
<SPEAKER ID="099" NAME="Michael Cashman" AFFILIATION="S&amp;D">
(EN) Arvoisa puhemies, haluan aluksi kiittää komission jäsen Georgievaa hänen tekemästään tehokkaasta koordinointityöstä ja hänen Valerie Amosin kanssa YK:ssa käymistään keskusteluista.
<P>
Helpoin ja halpahintaisin asia, minkä parlamentti nyt voi tehdä, on antaa kritiikkiä. Haluaisin meidän olevan myönteisiä ja kohdistavan painostuksen sinne, mihin se kuuluu. Sanon tämän kaikille parlamentin jäsenille. Meidän on painostettava omia jäsenvaltioitamme antamaan enemmän apua ja enemmän tavara-apua. Jos katsotte luetteloa apua antaneista valtioista, ne ovat valtioita - Espanja, Irlanti, Italia, Ranska, Itävalta, Unkari - joilla on tällä hetkellä vakavia talousvaikeuksia, mutta silti ne ovat antaneet avokätisesti apua. Tästä syystä kehotan jokaista meistä ottamaan yhteyttä omiin hallituksiimme ja pyytämään niitä sitoutumaan apuun. Jos se, pääseekö apu perille vai ei, herättää kysymyksiä, meidän on luotava valmiudet, joilla apu saadaan perille.
<P>
Lopuksi kiitän komission jäsentä ja onnittelen häntä lupauksesta antaa vielä 12 miljoonaa euroa. Maanjäristys oli suuri tragedia. Tämänhetkinen koleraepidemia on vielä suurempi tragedia.
<SPEAKER ID="100" NAME="Niccolò Rinaldi" AFFILIATION="ALDE">
(IT) Arvoisa puhemies, arvoisa komission jäsen, hyvät parlamentin jäsenet, ensin hirvittävän maanjäristyksen keskus juuri Amerikan pallonpuoliskon köyhimmällä ja huonoiten hallinnoidulla alueella ja nyt koleraepidemia valtiossa, joka on yksi eniten kansainvälistä apua henkeä kohden saavista valtioista. Mikä ristiriita! Kyse ei ole vain huonon onnen yhdistelmästä: Haitissa, lapsien ja rojun sekaan pystytettyjen telttojen täyttämillä kaduilla, kukaan ei tiedä, mistä aloittaa.
<P>
Paikalliset poliitikot ovat usein ahneita ja keskittyvät valtapeleihin sen sijaan, että ottaisivat vastuun jälleenrakennusponnistuksista, ja maanjäristyksen lähes tuhoamalla hallintokoneistolla on heikko hallintokulttuuri ja se on eräissä tapauksissa jopa estänyt avun jakamista. Haitissa toimii monia usein huonosti johdettuja kansainvälisiä organisaatioita, ja ne eivät todellisuudessa ole onnistuneet suojelemaan väestöä.
<P>
Käydessäni Haitissa Euroopan parlamentin valtuuskunnan kanssa kesäkuussa jo hylättyjen peltojen määrä, raivaamattomat rauniot ja roju antoivat selvän kuvan siitä, kuinka pahaksi tilanne voisi muuttua. Nyt kolera on tullut.
<P>
Komissio ja komission humanitaarisen avun pääosasto (ECHO) ovat tähän asti tehneet sen, mitä on vaadittu, mutta nyt niiden on kaksinkertaistettava ponnistuksensa. Uskon, että Haiti tarvitsee tehokkaiden elvytystoimien lisäksi nyt parempaa suojelua kansainvälisen politiikan tasolla.
<SPEAKER ID="101" NAME="Nirj Deva" AFFILIATION="ECR">
(EN) Arvoisa puhemies, tämä on sanomattoman surullinen murhenäytelmä. Katastrofin iskiessä viime vuoden tammikuussa kansainvälinen yhteisö saapui Haitiin suurin fanfaarein. Sotilashelikoptereita lähetettiin nostamaan suuria pudonneita rakennusten kappaleita. Nyt helikopterit ovat poissa. Yhtäkkiä ne vain lähtivät. Rakennusten kappaleet tukkivat edelleen teitä ja vaikeuttavat kulkuyhteyksiä, ja tieverkosto on romahtanut. Komission jäsen Georgieva on yrittänyt kovasti koordinoida toimia.
<P>
Miksi näin kävi? Miksi kaikki nuo ihmiset - myös ulkoministeri Clinton, joka äkkiä ilmestyi paikalle tammikuussa - yhtäkkiä katosivat? Miksi Yhdistyneitä Kansakuntia nyt pyydetään lähtemään maasta? Milloin EU:ta pyydetään lähtemään? Tämä on naurettavaa. Kansainvälisen yhteisön on palattava Haitiin työskentelemään entisellä tasolla, ja meidän olisi pidettävä tavalliset haitilaiset erillään pääkaupungissa tapahtuvista poliittisista järjettömyyksistä.
<SPEAKER ID="102" NAME="Anna Záborská" AFFILIATION="PPE">
(SK) Arvoisa puhemies, arvoisa komission jäsen, kiitän teitä meille antamastanne selonteosta Haitin nykytilanteesta. Uuden epidemian puhkeaminen Haitissa oli odotettua. Vuoden alusta ja maanjäristyksestä lähtien olemme työskennelleet ankarasti, mutta työ ei ole edistynyt niin nopeasti kuin toivoimme. Olemme usein puhuneet Haitissa ennen maanjäristystä vallinneesta tilanteesta.
<P>
Olisi ehdottomasti ollut avuksi, jos Haiti olisi ollut toimiva valtio, mutta se ei ole sitä eikä siitä tule sellaista vielä pitkään aikaan. Paljon tehtävää on vielä jäljellä. Nyt tarvitaan pikaisia toimia, sillä vaarana ovat uudet epidemiat ja uudet väkivaltaisuudet.
<P>
Arvoisa komission jäsen, on todella tarpeen koota parhaat terveydenhoitoalan asiantuntijat Brysseliin ja laatia strateginen avustussuunnitelma Haitia varten. Tilanne on ratkaistava turvallisuuden, rahoituksen ja erityisesti terveyden aloilla.
<SPEAKER ID="103" NAME="Kriton Arsenis" AFFILIATION="S&amp;D">
(EL) Arvoisa puhemies, arvoisa komission jäsen, minäkin kiitän teitä aluksi Haitin tapauksessa tekemästänne erinomaisesta työstä sekä kaikesta, mitä olette tehneet Pakistanissa. Tiedämme, että toimitte kaikissa hätätapauksissa.
<P>
Tämä oli todella valtava katastrofi. Puhumme yli 1 000 kuolleesta ja 15 000 sairastuneesta, ja määrät kasvavat jatkuvasti. Tarpeet ovat suunnattomat, ja voimme nähdä, että käytettävissänne olevat varat eivät riitä. On käymässä yhä selvemmäksi, että me todella tarvitsemme uusia rahoitusvälineitä; ehkäpä - ja tietenkin ennen muuta - rahoitustoimiveron. Tarvitsemme muita rahoitusmekanismeja, joilla voidaan tukea ponnistuksiamme vastata humanitaarisiin tarpeisiin.
<P>
Meidän olisi myös pohdittava, mitä voimme tehdä, jotta vältetään vastaisuudessa sairauksien tarttuminen YK:n palveluksessa toimivista työntekijöistä.
<SPEAKER ID="104" NAME="Bastiaan Belder" AFFILIATION="EFD">
(NL) Arvoisa puhemies, sain tänään iltapäivällä viimeisimmät tiedot eräältä Haitissa monia vuosia toimineelta alankomaalaiselta avustusjärjestöltä, ja ne vahvistavat komission esittämän synkän mutta realistisen kuvan. Samalla kyseinen alankomaalainen avustusjärjestö kertoi minulle, että se luottaa erityisesti Euroopan unioniin, koska tämä on suurin avunantaja. Mitä he sitten luottavat meidän tekevän? Vaikka apua luvattiin kansainvälisessä avustuskonferenssissa valtava määrä, vain murto-osa siitä on tullut perille. Nyt Yhdistyneet Kansakunnat on pyytänyt lisää rahoitusta, mutta suuri osa luvatuista varoista on vielä saamatta. Tästä syystä toivon, että Euroopan unioni ottaa johtoaseman varmistettaessa, että varat todella menevät perille, sillä Haitin tilanne on huolestuttava. Ehkäisevät toimenpiteet ja puhdas juomavesi ovat luonnollisesti etusijalla. Toivon, että Euroopan unioni tekee aloitteen kunnollisen vesihuollon järjestämiseksi Haitiin. Asiantuntijat, kaivojen kaivaminen, puhdas juomavesi ja myös sairaanhoito ovat erityisen tärkeitä. Kaikista näistä on pulaa. Vetoan Alankomaihin, mutta myös Euroopan unionin toimielimiin, jotta ne todella tulisivat välittömästi Haitin avuksi tässä vakavassa hätätilanteessa.
<SPEAKER ID="105" NAME="Ricardo Cortés Lastra" AFFILIATION="S&amp;D">
(ES) Arvoisa puhemies, arvoisa komission jäsen Damanaki, kiitän komissiota sen Haitissa toteuttamista toimista.
<P>
Tilanne vaatii kuitenkin pikaisia ja paljon tehokkaampia vastatoimia. Tarvitsemme enemmän resursseja ja suurempaa kansainvälistä sitoutumista huolimatta siitä, että nykyisessä taloustilanteessa varojen myöntäminen on vaikeaa. Ei voi olla niin, että varoja löytyy joihinkin ongelmiin, mutta ei tähän humanitaariseen hätätilanteeseen.
<P>
Meillä on joukko ensisijaisia terveyttä koskevia ja humanitaarisia tavoitteita: tiedottaminen väestölle tästä nimenomaisesta sairaudesta, telttojen hankkiminen, saniteettijärjestelyjen parantaminen kaikilla alueilla sekä puhtaan veden saatavuuden varmistaminen. Nämä kaikki ovat kiireellisiä tehtäviä, ja tarvitsemme suuria ponnistuksia komissiolta ja kaikilta jäsenvaltioilta.
<SPEAKER ID="106" NAME="Hannu Takkula" AFFILIATION="ALDE">
(FI) Arvoisa puhemies, haluan kiittää komission jäsen Georgievaa siitä työstä, mitä komissio on tehnyt. On erittäin tärkeää, että Euroopan unioni on mukana Haitissa hyvin voimakkaasti ja näkyvästi. Kysymys on kuitenkin meidän kanssaihmisistämme, meidän lähimmäisistämme. Meillä on myös vastuu heistä, kun heitä on kohdannut tällainen ennennäkemätön katastrofi, ensin maanjäristys ja nyt koleraepidemia.
<P>
On tärkeää, että kun sinne suunnataan rahoja ja apua, ne menevät nopeasti perille. Monet kristilliset avustusjärjestöt ovat tehneet siellä hyvää työtä, ja vaikuttaa siltä, että niillä on nopeat kanavat myös viedä apu nopeasti sitä tarvitseville. Tässä suhteessa toivon, että komissio voi myös käyttää näitä tunnustettuja humanitaarisia ja kristillisiä järjestöjä, jotka ovat siellä tekemässä hyvää työtä. Näin voidaan nopeasti saada apu perille ja saada paras mahdollinen tulos aikaan.
<SPEAKER ID="107" NAME="Kristalina Georgieva" LANGUAGE="EN">
Arvoisa puhemies, kiitän teitä kaikkia omistautuneisuudestanne ja keskustelusta tästä aiheesta, joka valitettavasti seuraa meitä vielä hyvän aikaa. Tämä ei ole helposti ratkaistava kriisi.
<P>
Olemme saaneet - muun muassa omilta asiantuntijoiltamme - joitakin arvioita mittakaavasta, jonka ongelma lähikuukausina saavuttaa, ja olen täysin samaa mieltä niiden kanssa, joiden mukaan meidän on lähetettävä Haitiin Euroopan tautien ehkäisy- ja valvontakeskuksen asiantuntemusta. Arvioiden mukaan noin 500 000-720 000 ihmistä saa tartunnan, ennen kuin tämä epidemia-aalto on ohi.
<P>
Panamerikkalaisen terveysjärjestön arvio 400 000 tartunnasta on hieman pienempi, mutta samaa suuruusluokkaa. Meidän on siis käynnistettävä toimia. Olen samaa mieltä kaikkien teidän kanssa, jotka puhuitte toimien välittömästä käynnistämisestä ja tarpeesta antaa apua juuri nyt.
<P>
Haluan ottaa esille neljä seikkaa. Ensimmäinen on se, miten parhaiten voimme auttaa. Nyt meidän on käytettävä todellisia kumppaniorganisaatioita ja annettava niille välittömästi resurssit toimia. Meidän on myös pyydettävä jäsenvaltioita antamaan tavara-apua. Puhuin torstaina jäsenvaltioille, ja siitä lähtien apua on tullut, mutta terveydenhuollon ammattilaisia, vedenpuhdistustabletteja ja tukea valistuskampanjalle tarvitaan lisää, sillä - kuten monet täällä sanoivat - Haitissa vallitsee laajalle levinnyt väärinkäsitys siitä, mitä tämä tauti on ja miten sitä voidaan parhaiten hoitaa. Tämän seurauksena ihmisiä kuolee turhaan, koska he pelkäävät mennä hoitokeskuksiin: he pelkäävät saavansa niissä tartunnan sen sijaan, että saisivat hoitoa.
<P>
Toiseksi, monet puhujat mainitsivat luvatut varat ja sen, mitä Haitin jälleenrakennuksessa tapahtuu. Komission antama lupaus on pidetty. Komissio lupasi 460 miljoonaa euroa ja se toimittaa niitä ilmoitetun aikataulun mukaisesti, ja korkea edustaja ja komission varapuheenjohtaja Cathy Ashton sekä komission jäsen Piebalgs tekevät aivan pian jäsenvaltioiden kanssa tilannearvion varoista, jotka olemme luvanneet myöntää. Vakuutan teille, että tähän suhtaudutaan hyvin vakavasti, koska kysymys on kansainvälisen yhteisön maineesta tänä hyvin vaikeana aikana.
<P>
Haitin kyky käyttää varoja on kuitenkin rajallinen - ja tämä on kolmas seikka, jota haluan korostaa, ja hyvin tärkeä seikka - ja uskon, että puhuin tästä eräiden teistä kanssa. Kun kävin ensimmäisen kerran Haitissa, ajattelin, että niin kauhea kuin katastrofi olikin, se ei ollut Haitin pahin ongelma. Haitin suurin ongelma oli vuosikymmeniä jatkunut kehityksen ja toimivan valtion puute, mikä muun muassa merkitsee myös toimivan terveydenhuollon puutetta.
<P>
Näin leireissä ihmisiä, jotka jonottivat lääkärin luo, mutta eivät siksi, että he olisivat olleet sairaita, vaan koska he eivät koskaan olleet nähneet lääkäriä ja käyttivät hyväkseen leireissä tarjottuja terveyspalveluja.
<P>
Tämä toimivan valtion osaamisen ja valmiuksien täydellinen puuttuminen aiheuttaa ongelmia, jotka pahentavat tätä epidemiaa. Ponnistelemme yhä saadaksemme hallituksen myöntämään tilaa kuolonuhrien ruumiiden käsittelyyn - jota ilman epidemia voi luonnollisesti levitä - ja toimittamaan käymälöitä, jotta saniteettijärjestelyjä voidaan parantaa. Painotan siis voimakkaasti, että meidän on ratkaisevan tärkeää ymmärtää, että Haitin ongelmia ei ratkaista helposti, koska niiden ytimenä on vuosikymmeniä jatkunut kehittymättömyys ja toimivan valtion puuttuminen.
<P>
Joku kysyi vaaleista ja siitä, olisiko ne yhä pidettävä. Haitin viranomaiset haluavat pitää kiinni aikataulusta. Minun on vaikea vastata tähän. En ole vielä käynyt Haitissa, mutta minusta tuntuu, että vaalien peruuttaminen tai lykkääminen voisi itse asiassa horjuttaa hyvin vaikeaa tilannetta. Vaalien järjestämisestä saattaa olla jotain hyötyä, mutta kuten totesin, tämä perustuu siihen, mitä olen kuullut, ei siihen, mitä itse olen nähnyt.
<P>
Neljäs seikka koskee osallistumista. Kehotitte komissiota osallistumaan suorasti: niin me teemme, nyt ja jatkossakin. Korkea edustaja Ashton matkustaa hyvin todennäköisesti Haitiin huomenna, ja minä itse suunnittelen matkustavani sinne, sillä tässä vaiheessa toimien käynnistäminen, hyvä koordinointi ja suoraan sanottuna toivon antaminen haitilaisille ja omalle henkilöstöllemme on tärkeää. Työntekijämme kamppailevat hyvin vaikean tilanteen kanssa: he ovat paikoissa, joista Haitin terveysviranomaiset lähtevät pelästyttyään epidemiaa, ja heidän on selviydyttävä tartuntatapausten valtavasti lisääntyvästä määrästä.
<P>
Meidän on nyt varmistettava kylmäpäisen osallistumisemme jatkuminen ja yritettävä ohjata asioita suuntaan, joka antaa haitilaisille eniten toivoa. Eräs jäsen sanoi haitilaisten olevan hyvin sisukkaita. Sitä he ovat, ja he ansaitsevat kaiken apumme tänä vaikeana aikana.
<SPEAKER ID="108" NAME="Puhemies">
(EL) Keskustelu on päättynyt.
