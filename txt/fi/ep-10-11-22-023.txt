<CHAPTER ID="023">
Siviili- ja sotilasyhteistyö sekä siviili- ja sotilasvalmiuksien kehittäminen (lyhyt esittely) 
<SPEAKER ID="242" NAME="Puhemies">
(IT) Esityslistalla on seuraavana Christian Ehlerin ulkoasiainvaliokunnan puolesta laatima mietintö siviili- ja sotilasyhteistyöstä sekä siviili- ja sotilasvalmiuksien kehittämisestä.
<SPEAKER ID="243" NAME="Christian Ehler">
esittelijä. - (DE) Arvoisa puhemies, arvoisa komission jäsen, hyvät kollegat, Euroopan unionin jäsenvaltiot pyrkivät antamaan kansainvälisellä tasolla merkittävän panoksen siviili- ja sotilaskriisinhallintavalmiuksiin kaikkialla maailmassa. Monissa tapauksissa annamme kuitenkin pelkkiä tyhjiä lupauksia tässä hankkeessa, joka on määritetty useita kertoja sekä Helsingin yleistavoitteessa että muualla. Haluan esittää asian selvin sanoin. 25 prosenttia jäsenvaltioiden hyväksymistä paikoista Euroopan unionin tällä hetkellä aktiivisiin siviilioperaatioihin, kuten EULEX- ja EUPOL-operaatioihin, on täyttämättä. Jäsenvaltioiden toistuvasti määrittämät Euroopan unionin siviili- ja sotilasvalmiuksien tavoitteet ja rakenteet eivät voisi olla kauempana todellisuudesta. Tästä syystä Euroopan parlamentti on päättänyt laatia valiokunta-aloitteisen mietinnön siviili- ja sotilasrakenteiden ja -koordinoinnin kehityksestä Euroopan unionissa.
<P>
Tarkemmin sanottuna parlamentti toteaa mietinnössä jälleen kerran, että Euroopan unionin erityiset siviili- ja sotilasvalmiudet ovat sen ulkopolitiikan ja yhteisen turvallisuus- ja puolustuspolitiikan tärkeimpiä välineitä. Olemme valinneet epätavallisen reitin ja päättäneet kantaa parlamentin vastuun Lissabonin prosessin hengessä. Emme aloittaneet itse mietinnöstä, vaan luomalla mietinnölle empiirisen perustan. Olemme laatineet näiden lukujen perusteella hyvin tarkat ehdotukset, ja tästä syystä meillä on ulkoasiainvaliokunnan laajan enemmistön tuki: strategisella tasolla olemme tehneet konkreettisia ehdotuksia yhdenvertaisten kumppanuuksien rakenteen perustamisesta uuden Euroopan ulkosuhdehallinnon sotilas- ja siviiliosastojen välille; operatiivisella tasolla olemme päättäneet perustaa pysyvän EU:n esikunnan, jonka henkilöstö tulee jäsenvaltioista, käsittelemään kysymystä, joka koskee houkuttelevan kannustinjärjestelmän luomista kansallisille asiantuntijoille kyseisiin operaatioihin osallistumista varten ja henkilöstöreservin keräämistä tulevaisuutta varten.
<P>
Olemme tehneet erityisiä ehdotuksia siviili- ja sotilashenkilöstön koulutuksesta. Mukana on konkreettisia ehdotuksia siitä, miten käynnistettäviä operaatioita rahoitetaan, esimerkiksi perustamalla käynnistysrahasto Euroopan unionista tehdyn sopimuksen 41 artiklan mukaisesti. Olemme tehneet ehdotukset kriisinhallintavälineistä, erityisesti liittyen kysymykseen poliisi- ja sotilasvoimien laajemmasta yhteistyöstä. Yksi esimerkki tästä ovat Euroopan santarmijoukot. Herää kuitenkin kysymys siitä, miten nämä kaksi välinettä voidaan liittää yhteen erityisissä operaatioissa ja miten voimme käsitellä ainoastaan sotilas- tai siviilioperaatioiden erottamista toisistaan.
<P>
Olemme tehneet ehdotuksia taistelujoukkojen tulevaisuudesta. Vaadimme uutta lähestymistapaa kysymykseen. Haluamme, että taistelujoukot rahoitetaan Athene-järjestelmän mukaisesti. Kehotamme kehittämään taistelujoukkojen valmiuksia Oslon suuntaviivojen mukaisesti, vahvistamaan taistelujoukkojen käytettävyyttä siviilioperaatioiden puolustamiseen ja laajentamaan taistelujoukkojen operaatioiden määritelmiä. Käsittelemme tutkimusta ja tekniikkaa koskevaa kysymystä, kaksikäyttöisyyttä ja siviili- ja sotilasoperaatioiden sisällyttämistä turvallisuustutkimusohjelmaan osana Euroopan unionin tutkimusohjelmaa. Käsittelemme konkreettisia kysymyksiä, jotka liittyvät välineisiin ja varastoihin sekä kansainväliseen yhteistyöhön Yhdistyneiden Kansakuntien ja Naton kanssa. Suurin huolenaiheemme on päällekkäisyyksien välttäminen, olemassa olevien rakenteiden tehokkaampi käyttö, jaettujen ilmakuljetusvalmiuksien lujittaminen ja Berlin Plus -järjestelyjen toteuttaminen, jotta näiden kahden organisaation yhteistyötä voidaan tehostaa kriisitilanteissa.
<P>
Toisin sanoen parlamentti on suorittanut uudet tehtävänsä ja velvoitteensa. Mietintö sai laajan enemmistön tuen ulkoasiainvaliokunnan kaikilta ryhmiltä, ja pidämme sitä tärkeänä panoksena siviili- ja sotilasrakenteiden tulevalle perustamiselle Euroopan unionissa.
<SPEAKER ID="244" NAME="Csanád Szegedi" AFFILIATION="NI">
(HU) Arvoisa puhemies, arvoisat kollegat, ensimmäinen ja tärkein asia, joka meidän on tehtävä selväksi, on se, pidämmekö tärkeänä sitä, että siviili- ja sotilasvoimat toimivat yhdessä asianmukaisesti. Minulle ja puolueelleni Jobbikille - joka on liike paremman Unkarin puolesta - vastaus on selvästi kyllä: pidämme siviilien ja sotilasviranomaisten yhteistyötä tärkeänä. Hyvä esimerkki tästä on Unkarin kaarti (Magyar Gárda), joka perustettiin vuonna 2007 ja joka pystyi työskentelemään hyvin - jos näin voidaan sanoa - sotilasviranomaisten kanssa esimerkiksi tulvantorjunnassa, auttamalla punalietetulvan uhreja, luovuttamalla verta tai jakamalla leipää, eli siis sosiaalisissa toimenpiteissä. Voidaan perustellusti kysyä, mitä he ovat saaneet - ehkä valtion kunnianosoituksen tai tunnustusta? He eivät ole saaneet mitään, ja sen sijaan, että näitä ihmisiä kiitettäisiin uhrautumisesta, Unkarin hallitus on tehnyt hämmästyttävän päätöksen lakkauttaa Unkarin kaartin. Tästä syystä se, että voimme aloittaa siviili- ja sotilasvoimien välisen yhteistyön, vaatii sen, että palkitsemme niitä, jotka liittyvät Unkarin kaartia vastaaviin organisaatioihin. Niiden, jotka osallistuvat tällaisten organisaatioiden toimintaan isänmaanrakkaudesta ja suojelevat ympäristöä, on annettava tehdä työtään ja heitä on pidettävä arvostettuina yhteiskunnan jäseninä.
<SPEAKER ID="245" NAME="Martin Ehrenhauser" AFFILIATION="NI">
(DE) Arvoisa puhemies, siviili- ja sotilasvoimien yhdistäminen ei ole mitään uutta. Otetaan esimerkiksi EU:n tilannekeskus, joka on toiminut neuvoston puitteissa jonkin aikaa. Sinne on jo kerätty sotilas- ja siviilialan tietoja. Tilannekeskus on nyt määrä muuttaa osaksi ulkosuhdehallintoa. Mielestäni on tärkeää painottaa ennen kaikkea sitä, että Euroopan unioni on saanut kansainvälistä näkyvyyttä siviilijärjestelmillään, mikä on tuonut Euroopan unionille paljon myönteistä julkisuutta. Mielestäni meidän on kuitenkin erotettava siviili- ja sotilasvoimat selvästi toisistaan.
<P>
Tässä vaiheessa haluaisin kommentoida asiaa, jonka Csanád Szegedi mainitsi hetki sitten. Haluan esittää vakavan epäilyni Unkarin Jobbik-puolueen Itävallan Burgenlandin osavaltiossa hiljattain järjestämästä marssista, joissa näkyi kiväärejä ja pistimiä. En pidä tätä mitenkään hyväksyttävänä. Haluan esittää selkeän vastustukseni tällaisia toimia kohtaan. Ei ole pienintäkään epäilystä, etteivätkö ne ole eurooppalaisen hengen vastaisia.
<P>
(Puhuja suostui vastaamaan sinisen kortin kysymyksen työjärjestyksen 149 artiklan 8 kohdan mukaisesti.)
<SPEAKER ID="246" NAME="Csanád Szegedi" AFFILIATION="NI">
(HU) Arvoisa puhemies, haluan vastata hyvin lyhyesti. Se, mitä kollegani juuri sanoi, on valhe. Jobbik - liike paremman Unkarin puolesta - tai Unkarin kaarti eivät ole koskaan syyllistyneet rikoksiin - tämän voi tarkistaa kuka tahansa - eikä kumpikaan ole koskaan rikkonut lakia, ja näin ollen tämä on vain uusliberalistista poliittista propagandaa, jolla ne halutaan saattaa huonoon valoon, sillä Unkarin kaarti tai Jobbikin jäsenet eivät koskaan ole toimineet lainvastaisesti, ja aiomme jatkossakin noudattaa lakeja.
<SPEAKER ID="247" NAME="Martin Ehrenhauser" AFFILIATION="NI">
(DE) Arvoisa puhemies, en syyttänyt Jobbik-puoluetta rikollisesta toiminnasta. Väitin kuitenkin, että Burgenlandissa oli järjestetty tapahtuma, jossa käytettiin kiväärejä ja pistimiä. Ette kieltänyt, että näin tapahtui.
<SPEAKER ID="248" NAME="Maria Damanaki" LANGUAGE="EN">
Arvoisa puhemies, keskityn mietintöön, koska se on erittäin hyödyllinen ja tärkeä mietintö. Haluan kiittää Martin Ehrenhauseria hänen työpanoksestaan.
<P>
Mietintö on hyödyllinen, koska siinä keskitytään oikeutetusti siviili- ja sotilasyhteistyön keskeiseen osatekijään, joka juuri komission painopiste. Siinä käsitellään tärkeimmät seikat, jotka liittyvät EU:n laaja-alaiseen toimintatapaan kriisinhallinnassa. Euroopan ulkosuhdehallinnon perustaminen osoittaa juuri tätä painotusta. Korkean edustajan vastuualueelle perustettavan palvelun periaate liittyy mietinnössä esiteltyyn lähestymistapaan, erityisesti sen osalta, että yhteisen turvallisuus- ja puolustuspolitiikan rakenteet sisällytetään ulkosuhdehallintoon.
<P>
Tuemme täysin siviilivalmiuksien kehittämistä, jotta resurssien välille saadaan asianmukainen tasapaino. Palkkaamista koskevista asianmukaisista menettelyistä on nyt sovittu, ja ulkosuhdehallintoon voidaan hankkia riittävä asiantuntemus. Kuten kaikki tietävät, tämä ei ollut aikaisemmin mahdollista.
<P>
Useita mietinnön kohtia on otettu huomioon ja erityistoimiin on ryhdytty. Tämä koskee erityisesti siviili- ja sotilasalojen synergioiden edistämistä, EU:n taistelujoukkojen parempaa käytettävyyttä, koulutusta, rahoitusta ja yhteistyötä tärkeiden kumppanien kanssa, joita ovat erityisesti Nato ja Yhdistyneet Kansakunnat. Tuemme myös EU:n ja Yhdistyneiden Kansakuntien välisten suhteiden vahvistamista.
<P>
Olemme jo saaneet yhdessä paljon aikaan. Korkea edustaja tapasi jälleen YK:n pääsihteerin Lissabonissa viime lauantaina. EU:n ja Naton suhde on tärkeä aihe, kuten näimme juuri eilen Naton huippukokouksessa Lissabonissa. Kannatamme myös kaikkien sellaisten käytännön toimenpiteiden toteuttamista, jotka voivat vahvistaa konkreettista yhteistyötä EU:n ja Naton välillä ja varmistaa yhteistyön erityisesti silloin, kun ne on lähetetty samalle toiminta-alueelle.
<P>
Komissio ja korkea edustaja odottavat kiinnostuneina yhteistyötä Euroopan parlamentin kanssa tässä tärkeässä siviili- ja sotilasyhteistyötä koskevassa kysymyksessä.
<SPEAKER ID="249" NAME="Puhemies">
(IT) Keskustelu on päättynyt.
<P>
Äänestys toimitetaan tiistaina 23. marraskuuta 2010.
<P>
Kirjalliset lausumat (työjärjestyksen 149 artikla)
<SPEAKER ID="992" NAME="Krzysztof Lisek" LANGUAGE="PL">
Siviili- ja sotilasyhteistyö ja siviili- ja sotilasvalmiuksien kehittäminen muodostavat yhden yhteisen turvallisuus- ja puolustuspolitiikan tärkeimmistä osista. Valitettavasti monet siihen liittyvät seikat ovat edelleen suunnitteluvaiheessa. Aihetta koskevissa keskusteluissa jäsenvaltiot ovat samaa mieltä siitä, että tähän olisi tarjottava huomattavia resursseja. Tosiasiassa suunnitelmia ei ole toteutettu eikä meillä edelleenkään ole täysin valmiita rakenteita. Kun otetaan huomioon luonnonkatastrofien, terroritekojen ja EU:n rajojen ulkopuolisten selkkausten aiheuttama kasvava uhka, toivon, että tämä mietintö edistää siviili- ja sotilasvalmiuksien ja siviili- ja sotilasyhteistyön hyödyntämistä. Mietinnössä on alalle käytännön suosituksia esimerkiksi siviili- ja sotilasrakenteiden luomisesta Euroopan ulkosuhdehallinnon puitteissa, taistelujoukkojen ja Euroopan santarmijoukkojen käytöstä, kriisinhallinnan optimoinnista ja seuraavan puiteohjelman varojen käytöstä. Kaiken tämän tarkoituksena on käyttää varoja tehokkaammin, jotta siviili- ja sotilasyhteistyö voidaan toteuttaa kattavasti. Toinen merkittävä tavoite on välttää toiminnan päällekkäisyyttä tehtävissä, joissa Nato toimii yhdessä eurooppalaisten joukkojen kanssa. Toivon, että tämä mietintö toimii merkittävänä kannustimena pyrkimyksille tehokkaiden siviili- ja sotilasrakenteiden luomiseksi. Korkean edustajan Catherine Ashtonin tulisi varmistaa, että mietinnön sisältämät ehdotukset toteutetaan mahdollisimman nopeasti.
<SPEAKER ID="250" NAME="Petru Constantin Luhan" LANGUAGE="RO">
Euroopan unionin on vastattava nopeasti kriisitilanteisiin, mikä vaatii sen siviili- ja sotilasrakenteiden parempaa koordinointia. Pysyvän EU:n operatiivisen esikunnan perustaminen siviilialan suunnittelu- ja toteutusvoimavaran rinnalle maksimoisi siviili- ja sotilasalan koordinoinnin edut. Mitä tulee mietinnön pyyntöön, jossa jäsenvaltioita kehotetaan tarjoamaan siviilivalmiudet käyttöön, jotta todellista edistymistä saavutetaan mahdollisimman pian, haluan painottaa, että siviilipuolella Romania osallistuu aktiivisesti siviilikriisinhallinnan yleistavoitteen 2010 toteuttamiseen. Koska Romania on osallistunut merkittävästi EU:n siviilioperaatioihin, se on saavuttanut kolmannen sijan Euroopassa kyseisiin operaatioihin osallistumisessa sekä vankan ja monipuolisen asiantuntemuksen tarjoamisessa osoittamalla hankkeisiin poliiseja, sotilaspoliiseja, sotilaita, diplomaatteja, tuomareita ja ihmisoikeusasiantuntijoita. Romania on myös pitkällä kansallisen siviilivalmiuksien strategian hyväksymisessä.
