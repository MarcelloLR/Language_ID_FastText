<CHAPTER ID="011">
Kyselytunti (kysymykset neuvostolle)
<SPEAKER ID="326" NAME="Puhemies">
Esityslistalla on seuraavana kyselytunti (B6-0001/2008).
<P>
Käsittelemme neuvostolle osoitettuja kysymyksiä.
<P>
Seuraavana on
<P>
Aihe: Neuvoston nuorisoasiain työryhmä
<P>
Miten neuvosto aikoo pannat täytäntöön nuorisoalaa koskevat ensisijaiset tavoitteensa, jotka esiteltiin neuvoston nuorisoasiain työryhmän kokouksessa joulukuussa 2007, ja erityisesti tavoitteensa, jotka koskevat vapaaehtoisten roolia nuorisoalalla?
<SPEAKER ID="327" NAME="Janez Lenarčič">
neuvoston puheenjohtaja. - (SL) Onnistumme varmastikin helpommin teidän avullanne. Vastaan jäsen Harkinin esittämään kysymykseen kiinnittämällä ensinnäkin huomion neuvoston viimeisimpään aloitteeseen, joka liittyy hänen kysymykseensä. Se koskee 16. marraskuuta 2007 hyväksyttyä neuvoston päätöslauselmaa nuorten vapaaehtoistoiminnasta.
<P>
Tällä viimeisimmällä aloitteella pyritään vahvistamaan ja lujittamaan nuorten vapaaehtoistoimintaa koskevat yhteiset tavoitteet, jotka määriteltiin vuonna 2004. Lisäksi tässä aloitteessa korostetaan vapaaehtoistyön monialaista luonnetta ja sitä, miten tärkeää on rohkaista yrityksiä tukemaan tällaista nuorisotoimintaa.
<P>
Periaatteessa tulos vahvisti toimien suuntaviivat, jotka jäsenvaltioiden pitäisi täyttää elvyttäessään yhteisten tavoitteiden toteuttamista vapaaehtoisen nuorisotoiminnan alalla. Päätöslauselmassa jäsenvaltioita kehotetaan kartoittamaan tämän vuoden syyskuuhun mennessä toimintalinjat, joihin ne aikovat erityisesti keskittyä, ja määrittelemään kansalliset strategiat ja konkreettiset toimenpiteet niiden panemiseksi täytäntöön.
<P>
Siispä puheenjohtajavaltio on vakuuttunut siitä, että nuorten vapaaehtoistoimintaa koskeva kysymys on jatkossakin neuvostolle ja parlamentille ensisijaisen tärkeä poliittinen asia. Luotamme myös siihen, että jäsenvaltiot hoitavat omat tehtävänsä tässä päätöslauselmassa asetettuun määräaikaan eli tämän vuoden syyskuuhun mennessä.
<SPEAKER ID="328" NAME="Marian Harkin" AFFILIATION="ALDE">
(EN) Arvoisa puhemies, kiitän puheenjohtajavaltio Sloveniaa vastauksesta. Arvoisa neuvoston puheenjohtaja, toivotan lisäksi teille kaikkea hyvää alkaneelle puheenjohtajakaudellenne. On mukava nähdä, että jatkatte puheenjohtajavaltio Portugalin työtä aina Ranskan puheenjohtajakauteen asti ja painotatte vapaaehtoistyötä ja erityisesti nuorten vapaaehtoistyötä.
<P>
Panin merkille sen, mitä sanoitte jäsenvaltioille asetetusta syyskuun määräajasta. Uskon kuitenkin, että tarkastelette sitä ennen - puheenjohtajakautenne seuraavien kuuden kuukauden ajan - muun muassa nuorten osallistumisen lisäämistä ja koulutusta heidän työllistettävyytensä parantamiseksi vapaaehtoistyön avulla sekä kulttuurien välistä vuoropuhelua. Halusin vain kysyä erityisesti, onko teillä minkäänlaisia suunnitelmia sukupolvien välisen vapaaehtoistyön edistämistä. Vanhuksilla on runsaasti aikaa, elämme yhä pidempään, ja sukupolvien väliseen vapaaehtoistyöhön liittyy monia hienoja mahdollisuuksia. Oletteko aikeissa tehdä asiaa koskevia aloitteita?
<SPEAKER ID="329" NAME="Janez Lenarčič">
neuvoston puheenjohtaja. - (SL) Hyvä jäsen Harkin, en voi kertoa teille tällä hetkellä konkreettisemmista tai juuri tähän asiaan keskittyvistä aloitteista. Olemme keskittyneet hyväksytyn päätöslauselman täytäntöönpanoon. Meidän saattaa olla hyvä esittää jäsenvaltioille kehotus sopivana ajankohtana eli muistuttaa niitä asetetusta määräajasta. Olette oikeassa: muilla aloilla toteutettavat monenlaiset toimet tarjoavat joka tapauksessa tilaisuuden käsitellä uusia aiheita ja ottaa mukaan myös kysymyksiä, jotka liittyvät vapaaehtoistyöhön - myös sukupolvien väliseen vapaaehtoistyöhön. Kulttuurien välinen vuoropuhelu on epäilemättä yksi näistä toimintakanavista.
<P>
Otamme joka tapauksessa huomautuksenne huomioon suunnitellessamme toimintaamme seuraavien kuuden kuukauden aikana.
<SPEAKER ID="330" NAME="DanutBudreikait" AFFILIATION="ALDE">
- (LT) Haluan tiedustella muista toimenpiteistä, joilla nuoria suojellaan riippuvuuksilta. Keskustelimme parlamentissa Euroopan komission strategiasta alkoholin liittyvien haittojen torjumiseksi. Alkoholi on erityisen vahingollista erityisesti nuorille. Millä muilla toimenpiteillä vapaaehtoistyön lisäksi näitä haittoja voitaisiin vähentää ja nuoria voitaisiin suojata riippuvuudelta? Onko Slovenialla kokemusta tästä asiasta?
<SPEAKER ID="331" NAME="Janez Lenarčič">
neuvoston puheenjohtaja. - (SL) Nuorista huolehtiminen on todellakin tärkeä aihe Slovenian puheenjohtajuuskaudella. Siihen keskitytään erityisesti osana Lissabonin strategiaa, jonka tavoitteena on lisätä kasvua ja luoda työpaikkoja.
<P>
Puheenjohtajavaltio Slovenia kiinnittää erityistä huomiota nuorisoa koskeviin kysymyksiin erityisesti käsitellessään koulutusta ja tutkintoja koskevia asioita, jotta nuoret löytäisivät helpommin paikkansa työmarkkinoilta. Tässä on kaikki, mitä osaan itse kertoa Slovenian puheenjohtajakaudelle suunnitelluista erityisistä aloitteista.
<P>
Toisaalta myös terveydenhuollon alalla toteutetaan monenlaisia toimia alkoholismin torjumiseksi. Olen varma siitä, että nuorten suojelemiseen alkoholin väärinkäytöltä kiinnitetään tässä yhteydessä asianmukaisesti huomiota.
<SPEAKER ID="332" NAME="Puhemies">
Seuraavana on
<P>
Aihe: Monenvälisyys ja kahdenväliset sopimukset
<P>
Katsooko neuvosto, että Yhdysvaltojen, Euroopan unionin ja muiden kansainvälisten toimijoiden kahdenvälisten kauppasopimusten lisääntyminen on sopusoinnussa Maailman kauppajärjestön taustalla olevien monenvälisyyden periaatteiden kanssa?
<SPEAKER ID="333" NAME="Janez Lenarčič">
neuvoston puheenjohtaja. - (SL) Euroopan unioni on sitoutunut monenvälisyyteen monin eri tavoin, myös Maailman kauppajärjestössä (WTO), joka on mielestämme erinomainen esimerkki monenvälisestä järjestöstä. Eurooppalaiset ehdottivat tällaisen kauppajärjestön perustamista jo monta kymmentä vuotta ennen Maailman kauppajärjestön varsinaista perustamista. Euroopan unionilla oli myöhemmin keskeinen rooli, kun WTO perustettiin Uruguayn neuvottelukierroksella. Itse asiassa, jos saan todeta, EU toimi keskeisessä tehtävässä juuri neuvottelujen viimeisellä kierroksella, minkä vuoksi EU:n tukea monenväliselle kaupalle ei voida kyseenalaistaa.
<P>
Vastaavasti EU toimi keskeisessä roolissa, kun Dohassa järjestetyssä WTO:n neljännessä ministerikokouksessa hyväksyttiin vuonna 2001 kehitysohjelma. Tätä seuranneissa neuvotteluissa Euroopan unioni päätti tarkoituksella suunnata kaikki voimavaransa ja poliittisen tahtonsa kyseisen neuvottelukierroksen loppuun saattamiseen. Ennen kyseistä neuvottelukierrosta ja varsinaisten neuvottelujen aikana ei käyty rinnakkaisia neuvotteluja kahdenvälisistä kauppasopimuksista.
<P>
Lokakuussa 2006 Euroopan komissio toimitti Euroopan parlamentille ja neuvostolle tiedonannon "Globaali Eurooppa kilpailijana maailmassa". Tiedonannossa käsitellään globalisaatiosta johtuvia viimeaikaisia muutoksia. Siinä ehdotetaan tapoja, joilla EU voi vastata globalisaatioon ajan tasalle saatetun Lissabonin strategian pohjalta erityisesti kauppapolitiikkaan liittyvissä asioissa. Tiedonannon pohjalta Euroopan parlamentti hyväksyi päätöslauselman ja neuvosto teki päätöksiä.
<P>
Neuvoston päätökset osoittavat selvästi, että kaikki tulevat kahdenväliset vapaakauppasopimukset muodostavat tulevien monenvälisten neuvottelujen perustan. Vielä tärkeämpää on mahdollisesti se, että niillä täydennetään WTO:n tarjoamaa perustaa. Neuvoston keväällä 2007 hyväksymien neuvotteluohjeiden mukaisesti Kaakkois-Aasian alueellisen yhteistyön liiton (ASEAN) jäsenvaltioiden sekä Intian ja Korean kanssa käynnistettiin neuvottelut vapaakauppasopimuksista. Kyseiset neuvottelut jatkuvat, ja kukin yksittäinen päätös1 tehdään aikanaan.
<SPEAKER ID="334" NAME="Manuel Medina Ortega" AFFILIATION="PSE">
(ES) Arvoisa puhemies, katson neuvoston puheenjohtajan vastanneen kunnolla ja tapansa mukaan selvästi esittämääni kysymykseen ja kiitän häntä hänen osoittamastaan tarkkaavaisuudesta.
<P>
Minulla on vielä yksi kysymys Afrikan maiden kanssa järjestetyn Lissabonin huippukokouksen suhteellisesta epäonnistumisesta. Näyttää siltä, että osa Afrikan maista hyväksyi Euroopan unionin ehdotukset, osa puolestaan ei.
<P>
Katsooko neuvoston puheenjohtaja Lissabonissa nähtyjen erimielisyyksien valossa, että meidän kannattaa jatkaa tätä erilaistamispolitiikkaa? Aiommeko toisin sanoen vaatia monenvälisyyttä, vai katsotteko, että meidän on Lissabonin huippukokouksen vuoksi tehtävä jatkossa kahdenvälisiä sopimuksia eri maiden, kuten Afrikan mantereen maiden kanssa?
<SPEAKER ID="335" NAME="Janez Lenarčič">
neuvoston puheenjohtaja. - (SL) Sitoumuksemme monenvälisyyteen säilyy ennallaan. Mikäli kahdenvälisiä sopimuksia tehdään, haluan korostaa kahta asiaa. Ensinnäkin kyseiset sopimukset täydentävät monenvälistä pohjaa, ja toiseksi niiden tarkoituksena on luonnollisesti kaventaa eroja, kunnes onnistumme ratkaisemaan niihin liittyvät kysymykset monenvälisesti Maailman kauppajärjestössä, joka on Euroopan unionin mielestä paras kehys tällaisten asioiden ratkaisemiselle.
<SPEAKER ID="336" NAME="Paul Rübig" AFFILIATION="PPE-DE">
- (DE) Arvoisa puhemies, kysymykseni on seuraava: kuinka ruoan ja energian hintojen nousu vaikuttaa WTO:n neuvotteluihin? Tiedämme, että Yhdysvaltojen tuet ja Farm Bill -laki ovat olleet toistaiseksi suurin kompastuskivi ja että Eurooppa on luonnollisesti kärsinyt maailmanmarkkinahintojen noususta. Onko kiintiöitä ja tulleja mahdollista muuttaa nyt tämän mukaisesti? Suunnitteleeko puheenjohtajavaltio Slovenia aloitetta WTO:n neuvottelujen saattamiseksi päätökseen?
<SPEAKER ID="337" NAME="Josu Ortuondo Larrea" AFFILIATION="ALDE">
(ES) Arvoisa puhemies, olen samaa mieltä neuvoston puheenjohtajan kanssa siitä, että meidän pitäisi asettaa monenväliset sopimukset kahdenvälisten sopimusten edelle tai kiinnittää niihin enemmän huomiota. Toisaalta Uruguayn kierroksen alkamisesta on kulunut jo monta vuotta ja Dohan kierroksen alkamisesta vieläkin enemmän, eikä WTO ole saanut aikaan vakavasti otettavia tuloksia - tai ainakin sillä on kestänyt niiden kanssa liian kauan.
<P>
Samalla esimerkiksi Yhdysvallat on tehnyt vapaakauppasopimuksia useiden Etelä-Amerikan maiden kanssa. Haluan esittää tähän liittyvän kysymyksen: mikä on neuvoston näkemys Euroopan unionin ja Mercosurin välisestä sopimuksesta, jota on odotettu jo pitkään?
<SPEAKER ID="338" NAME="Janez Lenarčič">
neuvoston puheenjohtaja. - (SL) Energian, erityisesti polttoaineen, sekä ruoan hinta nousee jatkuvasti. Tämä on globaali ongelma ja siten myös Euroopan unionin ongelma.
<P>
Se vaikuttaa epäilemättä myös WTO:n neuvottelijoiden välisiin suhteisiin. Tässä mielessä se saattaa muuttaa tiettyjä kantoja. Puheenjohtajavaltio Slovenian on tässä vaiheessa hyvin vaikeaa arvailla, millaisia vaikutuksia asialla on, mutta vaikutukset ovat silti hyvin todennäköisiä ja niitä on siis odotettava.
<P>
Puheenjohtajavaltio Slovenialla ei ole itsellään suunnitteilla mitään aloitteita, mutta tutkimme ja tuemme komission esittämiä sopivia aloitteita, ja komissio tietenkin vastaa tämän prosessin operatiivisesta johtamisesta.
<P>
Monenvälisten neuvottelujen nykytilasta totean, että puheenjohtajavaltio Sloveniasta on valitettavaa, ettei WTO:ssa ole vielä tehty monenvälistä sopimusta. Jatkamme toimiamme sen aikaan saamiseksi. Neuvottelemme tässä yhteydessä myös kauppasopimuksesta Mercosurin maiden kanssa, mikä tarjoaa tilaisuuden käydä myös epävirallisia keskusteluja EU:n ja Latinalaisen Amerikan ja Karibian (LAC) maiden välisen huippukokouksen yhteydessä. Suunnittelemme Euroopan unionin troikan ja Mercosurin maiden välistä erityistä tapaamista, joka järjestetään toukokuussa EU:n ja Latinalaisen Amerikan ja Karibian maiden välisen huippukokouksen yhteydessä Limassa Perussa.
<SPEAKER ID="339" NAME="Puhemies">
Seuraavana on
<P>
Aihe: Perheystävällisten politiikkojen edistäminen
<P>
Voisiko neuvosto kertoa, mitä toimia se aikoo toteuttaa edistääkseen perheystävällisiä politiikkoja ja miten se aikoo tukea Perheallianssia, josta tehtiin päätös neuvostossa maaliskuussa 2007?
<SPEAKER ID="340" NAME="Janez Lenarčič">
neuvoston puheenjohtaja. - (SL) Euroopan unionin pitäisi hyödyntää jäsenvaltioidensa välisen hyvien käytäntöjen vaihdon merkittävää antia, sillä asianmukaisen ja kestävän perhepolitiikan kehittäminen on jäsenvaltioiden vastuulla. Tällainen vaihto voi vahvistaa sosiaalista yhteenkuuluvuutta ja auttaa tällä tavoin saavuttamaan muun muassa Lissabonin strategian tavoitteet.
<P>
Siksi puheenjohtajavaltio Slovenia katsoo perheallianssin olevan varsin käyttökelpoinen foorumi näkemysten ja hyvien käytäntöjen vaihtoa varten, kuten täällä on jo todettu. Puheenjohtajavaltio Slovenia katsoo myös perheallianssin heijastavan EU:n ja sen jäsenvaltioiden velvollisuutta neuvotella väestönrakenteen muutokset huomioon ottaen perheystävälliseen politiikkaan liittyvistä kysymyksistä.
<P>
Perheallianssi tarjoaa jäsenvaltioille mahdollisuuden vaihtaa tietoa ja kokemuksia. Tällä tavoin ne voivat auttaa toinen toisiaan löytämään sopivia poliittisia ratkaisuja. Puheenjohtajavaltio Slovenia katsoo myös, ettei Euroopan unioniin tarvita uusia rakenteita, vaan pyrimme hyödyntämään olemassa olevia välineitä ja rakenteita.
<P>
Viime toukokuussa neuvosto hyväksyi kattavia päätöksiä perheallianssin toiminnasta käytännössä. Neuvosto valmisteli nämä päätökset yhdessä jäsenvaltioiden kanssa ja kunnioitti näin ollen sitä, että jäsenvaltioilla on näissä asioissa merkittävä rooli. Lisäksi neuvosto korosti uudelleen sitoutumistaan perheallianssiin miesten ja naisten tasapainoisia rooleja käsittelevissä päätöksissä, jotka hyväksyttiin hiljattain 5. joulukuuta 2007.
<SPEAKER ID="341" NAME="Marie Panayotopoulos-Cassiotou" AFFILIATION="PPE-DE">
- (EL) Arvoisa puhemies, kiitän neuvoston puheenjohtajaa hänen vastauksestaan. Haluan vielä kysyä, millaista teknologiaan liittyvien kokemusten vaihtoa neuvosto on havainnut tähän mennessä ja kuka vastaa teknisen avun antamisen hallinnoinnista.
<SPEAKER ID="342" NAME="Janez Lenarčič">
neuvoston puheenjohtaja. - (SL) Näiden muutosten täytäntöönpano ei ole puheenjohtajavaltion tehtävä, vaan ne toteutetaan perheallianssin kautta. Siksi minulla ei ole pyytämiänne tietoja. Voin kuitenkin selvittää asian ja vastata kysymykseenne myöhemmin.
<SPEAKER ID="343" NAME="Brian Crowley" AFFILIATION="UEN">
(EN) Arvoisa puhemies, haluan toivottaa puheenjohtajavaltio Slovenialle onnea näin puheenjohtajakauden ja Slovenian ensimmäisen kyselytunnin aluksi. Kollegani esittämä kysymys tuo mieleeni heti kolme perheystävälliseen politiikkaan liittyvää asiaa.
<P>
Ensinnäkin lapsia ja lasten oikeuksia käsitellään liian usein perhepolitiikasta irrallisena asiana, vaikka niiden pitäisi olla osa sitä.
<P>
Toinen kysymys koskee kokonaisuudessaan sitä, millä tavoin lisäämme osallisuutta perhe-elämässä - meidän kaikkien tavoitteena on edistää työn ja perhe-elämän yhteensovittamista.
<P>
Kolmas ja tärkein asia koskee maahanmuuttajia ja pakolaisia, jotka ovat joutuneet jättämään kotinsa, sekä perheiden yhdistämistä.
<P>
Onko puheenjohtajavaltio Slovenialla näihin asioihin liittyviä ehdotuksia?
<SPEAKER ID="344" NAME="Janez Lenarčič">
neuvoston puheenjohtaja. - (SL) Toistan, että puheenjohtajavaltio Slovenia kiinnittää erityistä huomiota nuorten ja erityisesti nuorten vanhempien työllisyyteen. Tämä vastaa osittain kysymykseen.
<P>
Puheenjohtajavaltio kiinnittää erityistä huomiota uusiin mahdollisuuksiin sovittaa työ- ja perhe-elämä yhteen: työajan lyhentämiseen, joustaviin työskentelymuotoihin, isien oikeuksiin ja niin edelleen.
<P>
Myös sukupolvien välisen yhteisvastuun lisääminen on tärkeä aihealue. Tämä on hyvin ajankohtainen asia etenkin alueilla, joilla vanhemmat sukupolvet ovat jo enemmistössä, eli useimmissa osissa Eurooppaa. Tällainen aloite on tietenkin tehokas vain, jos sitä tuetaan politiikalla, joka kattaa useita toiminta-alueita ja tukee sosiaalisen elämän myönteisiä piirteitä.
<P>
Lyhyesti sanottuna EU:n usealla eri toiminta-alueella on siis suunnitteilla monenlaisia toimenpiteitä, jotka ovat tärkeitä perheystävällisen politiikan kehittämisen kannalta. Kaikkien näiden toimien luetteleminen olisi hankalaa, mutta ne sijoittuvat puheenjohtajavaltio Slovenian suunnitteleman toiminnan eri alueille. Mainitsin siis vain muutaman asiaan liittyvän alan.
<SPEAKER ID="345" NAME="Marian Harkin" AFFILIATION="ALDE">
(EN) Kiitos vastauksestanne. Minusta on erittäin mukavaa kuulla, että puheenjohtajavaltio Slovenia on erityisen kiinnostunut perheystävällisen politiikan kehittämisestä. Mainitsitte itse väestörakenteelliset muutokset. Se, että elämme pidempään, tarkoittaa tietenkin sitä, että hoitajia tarvitaan enemmän. Useimmat hoitajat ovat omaishoitajia.
<P>
Puhuitte myös parhaiden käytäntöjen vaihtamisesta. Meillä on osaamista esimerkiksi työllisyyden alalta. Koska useimmat omaishoitajat tekevät työtään palkatta, aikooko puheenjohtajavaltio Slovenia esittää perheystävälliseen politiikkaan liittyviä, omaishoitajia koskevia työllisyysalan aloitteita?
<SPEAKER ID="346" NAME="Janez Lenarčič">
neuvoston puheenjohtaja. - (SL) Ei, en usko, että käsittelemme juuri nyt konkreettista ehdotusta mainitsemanne väestöryhmän etujen suojelemisesta. Kysymyksenne antaa kuitenkin aihetta pohtia, pitäisikö tämä ottaa yhdeksi alueeksi. Puheenjohtajavaltiona olemme tietenkin valmiita harkitsemaan asiaa.
<SPEAKER ID="347" NAME="Puhemies">
Seuraavana on
<P>
Aihe: Puheenjohtajavaltio Slovenian aloitteet poliittista naapuruutta ja energiaa koskevista uusista lähestymistavoista
<P>
Puheenjohtajavaltio Slovenian aloitteisiin lukeutuvat poliittista naapuruutta ja energiaa koskevat uudet lähestymistavat. Kun otetaan huomioon, että nämä kaksi kysymystä liittyvät erottamattomasti toisiinsa, etenkin kun on kyse energiaomavaraisuutta ja riippumattomuutta naapurivaltioista koskevasta EU:n strategiasta, voiko neuvosto ilmoittaa, miten se aikoo jäsennellä aloitteidensa suunnittelua temaattisesti? Tarkemmin sanottuna mikä on sen näkemys energia-alan riippuvuussuhteista Balkanin laajemmalla alueella?
<SPEAKER ID="348" NAME="Janez Lenarčič">
neuvoston puheenjohtaja. - (SL) Vastauksessani tähän kysymykseen keskityn energianäkökohtiin, sillä ymmärrän kysymyksen siten.
<P>
Eurooppa-neuvosto hyväksyi maaliskuussa 2006 EU:n energiapolitiikan. Sen kolme tärkeintä poliittista tavoitetta ovat ensinnäkin toimitusvarmuuden lisääminen, toiseksi EU:n talouksien kilpailukyvyn turvaaminen ja kohtuuhintaisen energian saatavuuden varmistaminen sekä ekologisen kestävyyden lisääminen ja ilmastonmuutosta koskevan ongelman ratkaiseminen. Näiden kolmen poliittisen tavoitteen mukaisesti neuvosto tekee energiapolitiikan ulkopoliittisten näkökohtien alalla tiivistä yhteistyötä yhteisön ulkopuolisten maiden kanssa toteuttaakseen energiaohjelmansa ja kehittääkseen sitä edelleen.
<P>
Kansainvälinen energiapolitiikka on myös yksi maaliskuun 2007 Eurooppa-neuvoston päätelmissä määritelty politiikan painopistealue. Eurooppa-neuvosto korosti tuolloin, että olemassa olevia välineitä pitäisi hyödyntää kunnolla EU:n ja sen kaikkien toimittajien kahdenvälisen yhteistyön lujittamiseksi.
<P>
Tärkein Länsi-Balkanin maiden kanssa tehty energia-alan yhteistyöväline on energiayhteisön perustamissopimus. Sillä pyritään laajentamaan Euroopan yhteisön energiamarkkinoita myös kyseisen alueen eli Länsi-Balkanin maihin.
<P>
Lisäksi jokaisessa EU:n ja Länsi-Balkanin maiden välisessä vakautus- ja assosiaatiosopimuksessa määrätään energia-alan tiiviistä yhteistyöstä. Neuvosto suunnittelee myös hyödyntävänsä kunnolla Euroopan naapuruuspolitiikan olemassa olevia välineitä.
<P>
Lyhyesti sanottuna pyrimme Länsi-Balkanin maiden tapauksessa hyödyntämään kunnolla olemassa olevia mekanismeja laatiessamme uusia energia-alan aloitteita osana EU:n ja yhteisön ulkopuolisten maiden välisiä suhteita. Olen jo maininnut energiayhteisön perustamissopimuksen, ja käytämme myös Euroopan naapuruuspolitiikan mekanismeja.
<SPEAKER ID="349" NAME="Georgios Papastamkos" AFFILIATION="PPE-DE">
- (EL) Arvoisa puhemies, arvoisa neuvoston puheenjohtaja, monien muiden puheenvuoron käyttäneiden tavoin haluan toivottaa onnea puheenjohtajavaltio Slovenian ohjelmakaudelle.
<P>
Keskustelemme tänään Etelä-Kaukasiasta ja Mustastamerestä. Haluan kysyä neuvoston puheenjohtajalta, aikooko puheenjohtajavaltio ottaa painopistealueeksi EU:n ja Mustanmeren taloudellisen yhteistyön järjestön rajat ylittävän yhteistyön institutionalisoinnin. Haluaisin erityisesti tietää, onko Etelä-Euroopalle ratkaisevan tärkeällä energia-alalla suunnitteilla tiivistä yhteistyöstä.
<SPEAKER ID="350" NAME="Janez Lenarčič">
neuvoston puheenjohtaja. - (SL) Kiitos lisäkysymyksestä ja onnentoivotuksista.
<P>
Ensinnäkin olemme täysin samaa mieltä siitä, että Mustanmeren allas on erittäin tärkeä alue EU:n energiapolitiikan ja ennen kaikkea sen ulkopoliittisten näkökohtien kannalta. Toiseksi kysyitte, onko suhteet tähän alueeseen mahdollista institutionalisoida tulevaisuudessa. Vastaan tähän, että se on mahdollista. Se voitaisiin kenties hoitaa samalla tavalla kuin Länsi-Balkanin maiden kanssa eli energiayhteisön perustamissopimuksella tai ehkä jollakin muulla tavalla. Joka tapauksessa puheenjohtajavaltio Slovenia pitää Mustanmeren allasta, Mustanmeren aluetta ja Mustanmeren synergiaa Euroopan naapuruuspolitiikan tärkeinä prioriteetteina.
<SPEAKER ID="351" NAME="Alexander Stubb" AFFILIATION="PPE-DE">
(EN) Arvoisa puhemies, haluan onnitella neuvoston puheenjohtajaa näin Slovenian puheenjohtajuuskauden alkaessa ja kiittää tietenkin myös Slovenian puheenjohtajuuskauden solmiosta, joka on itse asiassa varsin trendikäs. Onnitteluni siitä. Kysymykseni koskee laajemmin energia-alaa ja ennen kaikkea sitä, miten Slovenia suhtautuu ydinvoiman lisäämiseen EU:n rajojen sisällä. Toiseksi mikä on puheenjohtajavaltio Slovenian kanta ydinvoiman lisäämisestä EU:n naapurustossa?
<SPEAKER ID="352" NAME="Justas Vincas Paleckis" AFFILIATION="PSE">
(EN) Arvoisa puhemies, minäkin haluan onnitella Sloveniaa ja esittää kysymyksen ns. North Stream -kaasuputkesta. Kuten tiedätte, tämä putki kulkee Venäjältä Saksaan muutaman muun eurooppalaisen valtion läpi ja asiaan liittyy muun muassa ympäristöongelmia.
<P>
Kuinka puheenjohtajavaltio arvioi tätä hanketta?
<SPEAKER ID="353" NAME="Janez Lenarčič">
neuvoston puheenjohtaja. - (SL) Kiitos lisäkysymyksistä. Ydinenergian käyttöä koskevaan kysymykseen vastaan, että puheenjohtajavaltio katsoo vakaasti, että päätöksen tekeminen ydinenergian ottamisesta käyttöön ja sen käytön jatkamisesta ja lisäämisestä kuuluu täysin jäsenvaltioille. Puheenjohtajavaltio aikoo pitää kiinni tästä kannastaan.
<P>
Hyvä jäsen Stubb, kysymyksenne toinen osa liittyi Sloveniaan. Slovenia on tunnetusti yksi ydinenergiaa käyttävistä maista. Vaikka asiasta ei olekaan vielä päätetty, on mahdollista, että ydinenergian käyttöä lisätään eli että Slovenia turvautuu siihen myös jatkossa.
<P>
North Stream -hanke ei puolestaan ole EU:n hanke vaan siihen suoraan osallistuvien maiden oma hanke. EU:lla, neuvostolla ja puheenjohtajavaltiolla ei ole siitä erityistä kantaa. Euroopan unionilla on kuitenkin yleinen kanta siitä, mitä hankkeita EU pitää toivottavina. Mainitsen näistä hankkeista ennen kaikkea Nabucco-kaasuputken.
<P>
Meillä on kanta tästä hankkeesta, koska se on EU:n hanke, ja kantamme on myönteinen. Euroopan unionin kanta on se, että se haluaa kehittää omaa energiapolitiikkaansa ja että sen on jatkettava tällaisia hankkeita. Siispä puheenjohtajavaltiona kannatamme näitä hankkeita.
<SPEAKER ID="354" NAME="Puhemies">
Koska seuraavat kysymykset koskevat samaa aihetta, ne käsitellään yhdessä.
<P>
Aihe: EU:n rauhanturvajoukot Tshadissa ja Keski-Afrikan tasavallassa - helikopterien ja lääkintäpalvelujen puute
<P>
Voiko neuvosto ilmoittaa, ovatko EU:n jäsenvaltiot lisänneet Tshadissa ja Keski-Afrikan tasavallassa toimiville EU:n rauhanturvajoukoille tarkoitettuja tarviketoimituksia, helikopterit ja lääkintäpalvelut mukaan luettuina, jotta irlantilaisten ja muiden jäsenvaltion joukkojen sijoittamista mainitulle alueelle ei viivytetä tarpeettomasti. EU:n sotilaskomitean puheenjohtaja kenraali Henri Bentegeat on todennut, että mainitut rauhanturvajoukoilta puuttuu edelleen toiminta-alueella tarvittava kuljetuskapasiteetti, kuten helikopterit, lääkintäpalvelut ja logistiset palvelut.
<P>
Voiko neuvosto kehottaa jäsenvaltioita varmistamaan EU:n humanitaarisen avun toimittamisen mainitulle alueelle? Mihin toimiin neuvosto on ryhtynyt Tshadin oman poliittisen epävakauden vuoksi, kun otetaan huomioon, että Tshadin hallituksen joukkojen on ilmoitettu surmanneen satoja kapinallisia Tshadin itäosassa 26. marraskuuta? Miten neuvosto aikoo varmistaa aselevon sekä Tshadin kapinallisten ja presidentti Idriss Debyn hallinnon välisen rauhansopimuksen kunnioittamisen?
<P>
Aihe: EU:n rauhanturvaoperaatio Tšadissa
<P>
Voiko neuvosto kertoa, milloin käynnistetään EU:n rauhanturvajoukkojen lähettäminen Tšadiin ja millainen on joukkojen kokoonpano?
<SPEAKER ID="355" NAME="Janez Lenarčič">
neuvoston puheenjohtaja. - (SL) Brysselissä on jo järjestetty viisi kokousta, joissa on käsitelty joukkojen kokoonpanoa: muun muassa viime vuoden marraskuun 3. päivänä, viime vuoden joulukuun 1. päivänä ja viimeisin muutama päivä sitten 11. tammikuuta.
<P>
Kuten kaikissa tällaisissa operaatioissa joukkojen muodostaminen on jälleen osoittautunut vaikeaksi. Minulla on kuitenkin ilo ilmoittaa teille, että joukkojen kokoonpanosta pidetyssä viidennessä eli viimeisimmässä kokouksessa päästiin asiasta yhteisymmärrykseen ja että EU:lla on nyt käytettävissään kaikki tarvitsemansa valmiudet.
<P>
Operaation aloituspäivämäärästä päätetään todennäköisesti EU:n yleisten asioiden ja ulkosuhteiden neuvoston kokouksessa tämän kuun lopussa, 28. tammikuuta 2008. Alustava operointikyky on määrä saavuttaa tammikuun loppuun tai helmikuun alkuun mennessä. Joukkoihin kuuluu erikoisyksikköjä ja muutamia jalkaväkiyksikköjä. Operaatioon osallistuvilla on käytettävissään valikoima teknisiä, logistisia ja lääketieteellisiä laitteita, jotta suurempien joukkojen sijoittamiseen voidaan valmistautua.
<P>
Yleisesti ottaen rauhanjoukot on määrä sijoittaa alueelle toukokuussa ennen sadekauden alkua. Tässä vaiheessa Tšadiin sijoitettavissa EU:n joukoissa pitäisi olla noin 4 000 henkeä. Viimeaikaisista, Länsi-Tšadissa tapahtuneista kapinallisten ja Tšadin hallituksen joukkojen välisistä sotilaallisista konflikteista totean, että neuvosto pitää nykyisiin taisteluihin johtaneita kapinallisten iskuja erittäin valitettavina.
<P>
Neuvosto toi 10. joulukuuta tekemissään päätöksissä esiin olevansa tilanteesta syvästi huolestunut ja kehotti Tšadin hallitusta tekemään yhteistyötä Sudanin ja Libyan kanssa sopivien olosuhteiden luomiseksi ja kestävän poliittisen ratkaisun saavuttamiseksi Sirtan rauhansopimuksen pohjalta. Neuvosto kehotti Tšadin ja Sudanin hallituksia pitämään kiinni Tripolin sopimuksessa hyväksymistään velvoitteista ja lopettamaan erityisesti avunannon aseistautuneille joukoille, jotka aiheuttavat alueella epävakautta.
<P>
Koska kapinalliset toimivat myös Darfurissa, neuvosto muistuttaa Sudanin hallitukselle, että sen vastuulla on estää aseistautuneita ryhmiä ylittämästä Tšadin rajaa. Neuvosto on tietoinen siitä, että pysyviä tuloksia saadaan aikaan vain löytämällä poliittinen ratkaisu, ja siksi se korostaa viime vuoden elokuun 13. päivänä allekirjoitetun Tšadin demokratiaprosessin lujittamista koskevan poliittisen sopimuksen merkitystä.
<SPEAKER ID="356" NAME="Colm Burke" AFFILIATION="PPE-DE">
(EN) Haluan vain toivottaa Slovenialle menestyksekästä puheenjohtajuuskautta seuraaviksi kuudeksi kuukaudeksi ja kiittää neuvoston puheenjohtajaa vastauksesta.
<P>
EU:n joukkojen käytettävyyttä koskevasta, syyskuun puolivälissä tehdystä neuvoston päätöksestä totean, että olen hieman huolissani siitä, että aikataulusta on lipsuttu. Mietin vain, pitäisikö meidän ottaa tästä opiksemme se, että ennen kuin teemme sitoumuksia, meillä pitäisi olla operaatio valmiina liikkumaan, sillä sen jälkeen on tapahtunut yhtä jos toista.
<P>
Kysymykseni toinen osa koski humanitaarista apua. Annoimme Tšadille humanitaarista apua vuonna 2007. Aiommeko lisätä avun määrää vuonna 2008, kun nyt olemme maassa läsnä seuraavien 12 kuukauden ajan?
<SPEAKER ID="357" NAME="Liam Aylward" AFFILIATION="UEN">
(EN) Arvoisa puhemies, haluan toivottaa puheenjohtajavaltio Slovenialle menestystä seuraaviksi kuudeksi kuukaudeksi. Toivotan myös Tšadiin lähteville EU:n joukoille turvallista ja menestyksekästä rauhanturvaoperaatiota. Olen erittäin ylpeä voidessani sanoa, että tätä operaatiota johtaa maanmieheni, irlantilainen kenraaliluutnantti Patrick Nash, ja toivotan myös hänelle onnea ja menestystä.
<P>
Onko neuvosto yhtä mieltä siitä, että EU:n rauhanturvaajien on tehtävä myös jatkossa kunnolla yhteistyötä YK:n kanssa ja että EU:n rauhanturvajoukkoja pitäisi lähettää vain, jos YK on antanut tällaista operaatiota tukevan päätöslauselman?
<SPEAKER ID="358" NAME="Janez Lenarčič">
neuvoston puheenjohtaja. - (SL) Vastaan ensimmäiseksi jäsen Burken kysymykseen. Mainitsemanne seikka on epäilemättä yksi läksy niiden monien muiden joukossa, joista voimme ottaa opiksemme ennen kaikkea yhden asian: sen, että on helpompaa hyväksyä päätös periaatteessa kuin taata sen täytäntöönpano. Olemme kuitenkin onnistuneet tässä. Se vei jonkin aikaa, mutta katson, että paitsi sopimus myös itse täytäntöönpanoa koskeva sopimus tehtiin oikeaan aikaan.
<P>
Toiseen kysymykseen vastaan, että kyse on periaateasiasta, joka on tietenkin ratkaistava kansainvälisen lainsäädännön ja YK:n peruskirjan mukaisesti. Rauhan turvaamisessa ja rauhanturvaoperaatioissa on tietenkin kyse YK:n alaisuudessa tehtävästä yhteistyöstä. Tämä ei tarkoita, etteikö EU kykenisi tekemään itsenäisesti päätöksiä sen omista, luonteeltaan erilaisista operaatioista.
<SPEAKER ID="359" NAME="Bogusław Sonik" AFFILIATION="PPE-DE">
- (PL) Arvoisa puhemies, esitän lähinnä oman mielipiteeni. Tšadin joukoista 10 prosenttia on puolalaisia, eli puolalaisia sotilaita on noin 400. Kehotan siksi puheenjohtajavaltio Sloveniaa tekemään kaikkensa varmistaakseen, että tämä operaatio on menestyksekäs. Operaatio on valmisteltava hyvin, ja joukot on varusteltava hyvin. Tiedämme, että operaation alullepanija oli Ranska. Pyydän siksi puheenjohtajavaltio Sloveniaa olemaan hyvin vaativa operaatiota johtavaa Ranskaa kohtaan. Logistisesti näin on oltava. Korostan jälleen sitä, että EU ei saa saattaa itseään huonoon valoon.
<SPEAKER ID="360" NAME="Janez Lenarčič">
neuvoston puheenjohtaja. - (SL) Haluan vain esittää kiitokset Puolalle ja muille maille, jotka osallistuvat merkittävällä tavalla tähän tärkeään operaatioon.
<SPEAKER ID="361" NAME="Puhemies">
Seuraavana on
<P>
Aihe: EU-kansalaisten suojelu muslimimaissa
<P>
Viime vuoden marraskuussa Sudanissa työskennellyttä brittiläistä opettajaa syytettiin islamin loukkaamisesta, koska hänen seitsemän vuoden ikäiset oppilaansa olivat nimenneet teddykarhunsa Muhammediksi. Jos opettaja tuomitaan, rangaistuksena saattaa olla 40 ruoskaniskua, suuri sakko tai vankeustuomio.
<P>
Mitä EU voi tehdä suojellakseen paremmin viattomia kansalaisiaan, jotka oleskelevat muslimimaissa ja joutuvat tällaisiin hirvittäviin tilanteisiin?
<SPEAKER ID="362" NAME="Janez Lenarčič">
neuvoston puheenjohtaja. - (SL) Tapaus, johon jäsen Mitchell viittasi kysymyksessään, koskee Yhdistyneen kuningaskunnan kansalaista. Kyseinen nainen työskenteli yhteisön ulkopuolisessa valtiossa, missä häneen sovellettiin kyseisen maan kansallista lainsäädäntöä. Maa, jonka kansalainen nainen oli, takasi hänelle kansalaisuuden perusteella konsuliviranomaisen suojelun. Kuten tiedämme, kyseinen brittinainen vapautettiin ja hän palasi Yhdistyneeseen kuningaskuntaan.
<P>
Tapana on, että EU:n jäsenvaltio ja yhteisön ulkopuolinen maa ratkaisevat tällaiset tapaukset kahdenvälisesti. Joissakin tapauksissa ylimääräiset poliittiset toimenpiteet saattavat tietenkin olla tarpeen ja EU:n edustajia pyydetään osallistumaan asian käsittelyyn ja tällaisen kahdenvälisen asian ratkaisemiseen. Joissakin erityistapauksissa tämä saattaa johtaa siihen, että Euroopan unioni antaa virallisia lausuntoja tai tekee aloitteita.
<P>
Toistan kuitenkin, että periaatteessa, kuten tässä nimenomaisessa tapauksessa, yhteisön ulkopuolinen maa ja se jäsenvaltio, jonka kansalainen kyseinen henkilö on, ratkaisevat asian kahdenvälisesti.
<SPEAKER ID="363" NAME="Gay Mitchell" AFFILIATION="PPE-DE">
(EN) Kiitän neuvoston puheenjohtajaa vastauksesta ja toivotan hänelle menestyksekästä puheenjohtajakautta.
<P>
Neuvoston puheenjohtaja on epäilemättä perillä siitä, että EU:n jäsenvaltioiden kansalaiset ovat myös EU:n kansalaisia. Oletan, että jos EU:n kansalainen olisi vaarassa menettää kätensä tai jalkansa jossakin yhteisön ulkopuolisessa valtiossa, EU pitäisi asiaa kauhistuttavana. Eikö EU pidä sitten kauhistuttavana sitä, että jotakuta kohdellaan tällä tavoin - että hänet voitaisiin tuomita 40 raipaniskuun ja tämän jälkeen vielä kenties vankilaan?
<P>
Aikooko neuvoston puheenjohtaja ryhtyä toimiin pyrkiäkseen varmistamaan, että tällaisille alueille matkustavat EU:n kansalaiset tietävät, kuinka voimakkaasti alueen kulttuuri poikkeaa heidän omastaan? Entä yrittääkö puheenjohtajavaltio varmistaa, että nämä maat, joiden kanssa käymme kauppaa, ymmärtävät meidän odottavan, että ne kohtelevat kansalaisiamme paremmin, jottei heitä kohdeltaisi tällä tavalla?
<SPEAKER ID="364" NAME="Janez Lenarčič">
neuvoston puheenjohtaja. - (SL) Hyvä jäsen Mitchell, kiitos esittämästänne lisäkysymyksestä. Tämä kysymys koskee kansalaisille tarjottavaa konsuliviranomaisen suojelua. Tällainen suojelu kuuluu edelleen jäsenvaltioiden toimivaltaan, ja jäsenvaltioiden tehtävänä on varoittaa yhteisön ulkopuolisiin maihin matkustavia kansalaisiaan vaaroista ja loukuista, jotka heidän on tunnettava.
<P>
Toisaalta yhteisvastuuperiaatteen mukaisesti meillä on jo takuut avunannosta: toisin sanoen jäsenvaltiot, joilla on diplomaattiedustus eli konsulaatti yhteisön ulkopuolisessa jäsenvaltiossa, takaavat konsuliviranomaisen suojelun EU:n sellaisten jäsenvaltioiden kansalaisille, joilla ei ole omaa konsulaattia kyseisessä maassa. Mielestäni tämä on yksi tärkeä EU:n tarjoama etu.
<P>
Olen jo sanonut, että tarvittaessa on varmastikin hyvin todennäköistä, erittäin todennäköistä ja mahdollista, että myös EU osallistuu aiemmin mainitun kaltaisten tapausten ratkomiseen. Onneksi se ei ollut tässä tapauksessa tarpeen, vaan kyseiset maat ratkaisivat asian kahdenvälisesti, mistä olemme iloisia.
<SPEAKER ID="365" NAME="Reinhard Rack" AFFILIATION="PPE-DE">
- (DE) Arvoisa neuvoston puheenjohtaja, olette todenneet - ja syystäkin - että kahdenväliset suhteet voivat olla avuksi tämänkaltaisia ongelmatapauksia ratkottaessa. Neuvosto, Euroopan parlamentin puhemies ja komission puheenjohtaja ovat kuitenkin allekirjoittaneet EU:n perusoikeuskirjan. Siinä viitataan ihmisarvoon ja kielletään halventavat ja julmat rankaisut. Eikö näin ollen myös neuvoston pitäisi puolustaa perusoikeuskirjaa maailmalla Euroopan unionin puolesta?
<SPEAKER ID="366" NAME="Janez Lenarčič">
neuvoston puheenjohtaja. - (SL) Toistan, että asia on edelleen jäsenvaltioiden velvollisuus ja että ne voivat tarjota konsuliviranomaisen suojelua. On kuitenkin selvää, että Euroopan unioni muodostaa kehyksen, jossa jäsenvaltiot - mainitsen yhteisvastuuperiaatteen vielä uudelleen - auttavat toisiaan tällä alalla yhteisvastuuperiaatteen mukaisesti.
<P>
Joka tapauksessa neuvosto ja epäilemättä myös muut toimielimet tekisivät varmasti tarvittaessa parhaansa. Toisin sanoen tämä ei muuta sitä tosiseikkaa, että suojelun tarjoaminen on toistaiseksi jäsenvaltioiden tehtävä, eikä se muuta sitä, että Euroopan unionin yksittäinen toimielin voi ryhtyä lisätoimiin.
<P>
Siispä totean jäsen Mitchellin esiin tuomasta tapauksesta, että kyseiset maat ratkaisivat asian keskenään, mutta tämä ei tarkoita, etteikö korkeampi taho, jopa Euroopan unioni, olisi puuttunut asiaan, jos se olisi ollut tarpeen.
<SPEAKER ID="367" NAME="Puhemies">
Seuraavana on
<P>
Aihe: Biologinen monimuotoisuus ja ilmastonmuutos
<P>
Hallitustenvälisen ilmastonmuutospaneelin IPCC:n neljännen arviointiraportin mukaan tämän vuosisadan aikana monet ekosysteemit joutuvat ennennäkemättömien ilmastonmuutosten ja muiden maailmanlaajuisten muuttujien (esimerkiksi tartuntatautien leviäminen) kohteeksi. IPCC arvioi, että noin 60 prosenttia arvioinnin piiriin kuuluvista ekosysteemeistä on kehitykseltään kestämättömiä ja niiden tila on huononemassa. Jo tämäkin kehitys riittänee aiheuttamaan biologisen monimuotoisuuden laajamittaista häviämistä.
<P>
EU:n tasolla komission vihreässä kirjassa ilmastonmuutokseen sopeutumisesta muistutetaan, että "noin 20-30 prosenttia tähän mennessä arvioiduista kasvi- ja eläinlajeista on todennäköisesti suuremmassa vaarassa kuolla sukupuuttoon, jos maailmanlaajuisen keskilämpötilan nousu ylittää 1,5-2,5 celsiusastetta."
<P>
Mihin konkreettisiin toimiin puheenjohtajavaltio Slovenia aikoo ryhtyä, jotta EU:n politiikassa asetetaan etusijalle Göteborgin tavoite biologisen monimuotoisuuden katoamisen pysäyttämisestä vuoteen 2010 mennessä? Mitä toimia toteutetaan ilmastonmuutoksesta ja muista maailmanlaajuisista tekijöistä johtuvan biologisen monimuotoisuuden katoamisen estämiseksi?
<SPEAKER ID="368" NAME="Janez Lenarčič">
neuvoston puheenjohtaja. - (SL) Jäsen Doyle tietää varmastikin, että Euroopan unionin aikomuksena on vaikuttaa omalta osaltaan biologista monimuotoisuutta koskevan YK:n yleissopimuksen sopimuspuolten yhdeksännen konferenssin kunnianhimoiseen lopputulokseen. Se pidetään Bonnissa Saksassa toukokuussa 2008 eli Slovenian puheenjohtajuuskaudella.
<P>
Biologisen monimuotoisuuden säilyttäminen on yksi puheenjohtajuuskautemme tärkeimmistä tavoitteista. Neuvosto on jo korostanut, että meidän on jatkettava toimiamme kaikilla tasoilla saavuttaaksemme vuoteen 2010 mennessä tason, jolla biodiversiteetin hupeneminen hidastuu tuntuvasti, sekä tavoitteen, jonka jäsen Doyle mainitsi kysymyksessään ja jonka EU asetti Göteborgin Eurooppa-neuvostossa.
<P>
Lisäksi jäsenvaltiot ryhtyvät konkreettisiin toimenpiteisiin toteuttaakseen toimintasuunnitelman, jonka tavoitteena on pysäyttää biologisen monimuotoisuuden väheneminen vuoteen 2010 mennessä ja sen jälkeen. Suunnitelma sisältää biologiseen monimuotoisuuteen ja ilmastonmuutokseen liittyviä Euroopan unionin toimenpiteitä ja globaaleja toimenpiteitä.
<P>
Pyrkiessään hidastamaan tavoitteen mukaisesti biologisen monimuotoisuuden hupenemista vuoteen 2010 mennessä puheenjohtajavaltio korostaa, että ilmastonmuutoksen ja biologisen monimuotoisuuden alalla toteutettavien politiikkojen ja toimien välille tarvitaan synergiaa. Tämä koskee erityisesti makean veden ja meriympäristöjen sekä metsien biologista monimuotoisuutta.
<P>
Nämä tavoitteet sekä muut biologisen monimuotoisuuden suojelemista koskevat tavoitteet on asetettu "Countdown 2010" -julistuksessa. Slovenian puheenjohtajuuskauden aikana neuvoston työryhmät pitävät kokouksia. Niistä yksi on metsätalouden, ilmastonmuutoksen ja biologisen monimuotoisuuden asiantuntijoiden kokous ja toinen puolestaan kansainvälisen meripolitiikan, kalastuksen ja biologisen monimuotoisuuden asiantuntijoiden kokous.
<P>
Myös Sloveniassa huhtikuussa järjestettävässä ympäristöministerien epävirallisessa kokouksessa käsitellään metsien biologista monimuotoisuutta haasteena ja tilaisuutena laatia toimenpiteitä ilmastonmuutoksen torjumiseksi ja siihen sopeutumiseksi Euroopan unionissa. Lisäksi puheenjohtajavaltio Slovenia pyrkii parantamaan yhteistyötä ja tehostamaan erilaisiin ympäristösopimuksiin kirjattujen asianmukaisten päätösten täytäntöönpanoa kansallisesti ja alueellisesti.
<P>
Euroopan komissio on tarkistanut tiedonantoaan "Biologisen monimuotoisuuden vähenemisen pysäyttäminen vuoteen 2010 mennessä - ja sen jälkeen" ja sitoutunut ottamaan yksityisen sektorin mukaan biologisen monimuotoisuuden suojelua edistäviin kumppanuussuhteisiin. Lissabonissa järjestettiin hiljattain, marraskuussa 2007, korkean tason konferenssi, jossa keskusteltiin taloudesta ja biologisesta monimuotoisuudesta tätä taustaa vasten. Kyseisen konferenssin seurauksena laadittiin Lissabonin raportti taloudesta ja biologisesta monimuotoisuudesta ja konferenssin lopputuloksista keskustellaan jo aiemmin mainitussa sopimusosapuolten yhdeksännessä konferenssissa, joka pidetään Saksassa Slovenian puheenjohtajuuskaudella. Asiaa käsitellään myös Maailman luonnonsuojeluliiton (IUCN) viidennessä maailmankongressissa, joka järjestetään Barcelonassa Ranskan puheenjohtajuuskaudella.
<SPEAKER ID="369" NAME="Avril Doyle" AFFILIATION="PPE-DE">
(EN) Arvoisa neuvoston puheenjohtaja, kiitän teitä vastauksestanne ja toivotan teille erittäin menestyksekästä puheenjohtajuuskautta.
<P>
Countdown 2010 -hanke huolestuttaa minua. Asiasta puhutaan paljon, mutta mitään ei tapahdu. Ajatus siitä, että pystyisimme samaan aikaan todellisia muutoksia vuoteen 2010 mennessä, on suurta huijausta. Olen toki samaa mieltä siitä, että eri politiikkojen välille tarvitaan synergiaa, mutta voimme vähentää ilmakehän kasvihuonekaasupitoisuuksia suojelemalla luonnon monimuotoisuutta, sillä metsät, suot ja muut, ihmisen luomat ekosysteemit sitovat ilmasta hiilidioksidia.
<P>
Oletteko sitä mieltä, että tarvitsemme käyttöömme parhaat saatavilla olevat tiedot voidaksemme seurata muutosta? Tarvitsemme tarkempaa tietoa siitä, millä kaikilla tavoilla ilmastonmuutos vaikuttaa Euroopan biologiseen monimuotoisuuteen. Jos haluamme lähestyä vuoden 2010 tavoitteita, meidän on parannettava käyttämiämme indikaattoreita ja mittaustapoja, jotta saamme tietää tarkalleen, kuinka vakava tilanne on.
<SPEAKER ID="370" NAME="Janez Lenarčič">
neuvoston puheenjohtaja. - (SL) Hyvä jäsen Doyle, kiitos tästä lisähuomiosta. Olen täysin samaa mieltä siitä, että luonnon monimuotoisuuden nykytilan määrittäminen edellyttää parhaiden mahdollisten indikaattoreiden käyttöä. Puheenjohtajavaltio ottaa huomioon kommenttinne siitä, että meidän on mietittävä, onko näitä indikaattoreita parannettava, ja pohtii asiaa.
<P>
Vuosi 2010 on jo ovella: siihen on aikaa alle kaksi vuotta. Olette oikeassa siinä, että kun kyse on biologisen monimuotoisuuden kaltaisesta asiasta, on vaikeaa kuvitella, että ehtisimme saavuttaa asetetut tavoitteet eli hidastaa biologisen monimuotoisuuden hupenemista jäljellä olevassa lyhyessä ajassa - etenkin kun asiaan liittyviä mahdollisuuksia ei ole tähän mennessä hyödynnetty kunnolla.
<P>
En kuitenkaan sano sen olevan mahdotonta. Teemme parhaamme. Luonnon monimuotoisuus on Slovenialle valtavan tärkeä asia, sillä luontomme on edelleen varsin rikasta. Slovenian luonto tunnetaan ainakin karhuista, joita viedään moniin osiin Eurooppaa.
<P>
Lyhyesti sanottuna voitte siis luottaa siihen, että puheenjohtajavaltio Slovenia tekee parhaansa saavuttaakseen tavoitteen, vaikka aikaa onkin jäljellä hyvin vähän.
<SPEAKER ID="371" NAME="Mairead McGuinness" AFFILIATION="PPE-DE">
(EN) Pyydän neuvoston puheenjohtajaa ottamaan kantaa siihen, että komissio tarkistaa parhaillaan biopolttoaineille asetettuja tavoitteita. Tämä johtuu siitä, että vaikka ajattelimme biopolttoaineiden olevan hyväksi ilmastonmuutoksen kannalta, niillä on tahattomia vaikutuksia ruoan saatavuuteen eri puolilla maailmaa ja erityisesti biologiseen monimuotoisuuteen.
<P>
Eikö yksi ilmastonmuutoksen torjuntaan liittyvistä ongelmista ole juuri se, että me saatamme torjua sitä väärällä tavalla?
<SPEAKER ID="372" NAME="Janez Lenarčič">
neuvoston puheenjohtaja. - (SL) Tämä todistaa kenties sen, ettemme kiinnittäneet aikaisemmin riittävästi huomiota tiettyihin asioihin. On selvää, että biopolttoaineiden täysin valvomaton ja rajoittamaton tuotanto voi vaikuttaa haitallisesti ympäristöön, biologiseen monimuotoisuuteen, ruoan hintaan ja niin edelleen.
<P>
Mielestäni myös tähän näkökohtaan on hyvä kiinnittää erityistä huomiota. Toisin sanoen edistämällä biopolttoaineiden tuotantoa ja kulutusta meidän pitäisi pienentää, ei kasvattaa, ympäristöön kohdistuvaa kuormitusta Mielestäni tämän pitäisi olla tärkeä ohjenuora biopolttoaineiden käytön lisäämiseen tähtäävälle EU:n politiikalle.
<SPEAKER ID="373" NAME="Puhemies">
Seuraavana on
<P>
Aihe: Irrottautuminen BKT-kriteeristä
<P>
Voiko neuvosto kertoa, miten se aikoo toimia sen komission ehdotuksen suhteen, joka koskee luopumista BKT:stä alueellisen yhteenkuuluvuuden kriteerinä, ja voiko neuvosto ilmoittaa, onko se mahdollisesti päättänyt jo lopullisesti tulevaisuudessa toteutettavista toimista, joilla saadaan tarkempi kuva alueiden tuloksista?
<P>
Jäsen McGuinness vastaa tästä jäsen Higginsin alun perin esittämästä kysymyksestä.
<SPEAKER ID="374" NAME="Janez Lenarčič">
neuvoston puheenjohtaja. - (SL) Esitän jäsen Higginsille ja jäsen McGuinnessille pahoitteluni siitä, että pystyn vastaamaan kysymykseen vain hyvin lyhyesti, sillä neuvosto voi keskustella näistä asioista ainoastaan komission ehdotuksen pohjalta.
<P>
Komissio ei ole esittänyt tällaista ehdotusta eikä mitään muutakaan ehdotusta alueellisen yhteenkuuluvuuden indikaattoreita koskevista muutoksista. Siispä neuvosto ei voi keskustella asiasta eikä ottaa kantaa muihinkaan alueellisen yhteenkuuluvuuden indikaattoreihin, ennen kuin komissio antaa tällaisen ehdotuksen.
<SPEAKER ID="375" NAME="Mairead McGuinness" AFFILIATION="PPE-DE">
(EN) Arvoisa puhemies, esitän pahoitteluni jäsen Higginsin puolesta. Hän on sairaana eikä ole siksi tänään läsnä. Kiitän teitä lyhyestä vastauksestanne. Oletan tämän liittyvän myös suunnitelmiin määritellä epäsuotuisassa asemassa olevat jäsenvaltioiden alueet uudelleen. Pyydän, että kun saatte tietoa näistä indikaattoreista, toimittaisitte tiedot jäsen Higginsille.
<SPEAKER ID="376" NAME="Janez Lenarčič">
neuvoston puheenjohtaja. - (SL) Kiitos jäsen McGuinness, pyrin tekemään niin. Toistan, että asia riippuu ensisijaisesti komissiosta. Lisäksi meidän on ehkä - todellakin vain ehkä, asia ei ole varma - mahdollista tarkastella indikaattoreita samalla, kun tarkistamme koheesiopolitiikkaa, mitä puheenjohtajavaltio Slovenia suunnittelee tällä hetkellä. Asia riippuu komissiosta, ei neuvostosta. Haluaisimme tietenkin tietää, mitä komissio ajattelee koheesiopolitiikan tarkistamisesta, joka on yksi tärkeistä tehtävistämme puheenjohtajakaudellamme.
<SPEAKER ID="377" NAME="Reinhard Rack" AFFILIATION="PPE-DE">
- (DE) Arvoisa puhemies, jopa Euroopan parlamentti kunnioittaa komission aloiteoikeutta, johon neuvoston puheenjohtaja juuri viittasi. Tästä syystä kerromme kuitenkin aina komissiolle, mikä on meidän mielestämme erityisen tärkeää. Voisimme varmastikin keskustella täällä työttömyyden ja suuren muuttoliikkeen kaltaisista kriteereistä. Arvoisa neuvoston puheenjohtaja, mainitsitte aiemmassa vastauksessanne Slovenian harmaakarhut. Steiermarkilaisena kiitän teitä tästä viennistä ja toivon, että Schengen-alueen avoimet rajat lisäävät maahanmuuttoa vielä entisestään.
<SPEAKER ID="378" NAME="Avril Doyle" AFFILIATION="PPE-DE">
(EN) Haluan todeta alueiden tulosten mittausten tarkentamisesta sen, että meidän on kyseenalaistettava, onko bruttokansantuote oikea mittausväline. Arvoisa neuvoston puheenjohtaja, oletteko tarkastelleet - tai aiotteko tarkastella, koska Slovenia on ollut puheenjohtajavaltio vasta viikon - sitä mahdollisuutta, että bruttokansantuotteen sijasta mittarina käytettäisiinkin bruttokansantuotetta, johon on laskettu mukaan ulkomaiset nettoinvestoinnit, tai bruttokansantuloa? Tällä hetkellä ongelmallista on se, etteivät mittarit ole keskenään vertailukelpoisia, joten eri alueiden tuloksia - ja myös eri maiden tuloksia, kysehän ei ole vain alueista - on hyvin vaikeaa mitata, koska perusteita eli indikaattoreita ei ole yhdenmukaistettu.
<SPEAKER ID="379" NAME="Janez Lenarčič">
neuvoston puheenjohtaja. - (SL) Minun on hyvin hankalaa puhua komission puolesta, enkä halua tehdä niin, koska en olisi silloin tehtävän tasalla. Näyttää kuitenkin siltä, ettei komissio ole ainakaan toistaiseksi löytänyt bruttokansantuotetta parempaa indikaattoria. Uskon, että jos komissio olisi löytänyt paremman indikaattorin, se olisi ehdottanut sen käyttöä. Toistan vielä, että koheesiopolitiikan tarkistaminen tarjoaa tilaisuuden tarkastella myös esittämäänne kysymystä. Tilaisuuksia tulee vielä lisää, kun Euroopan unionin talousarvion täydellisestä uudistuksesta käydään keskustelua, ja tiedämme jo nyt, että sen perustana käytetään kokonaisanalyysia, jonka Euroopan komissio tekee vuosina 2008-2009.
<SPEAKER ID="380" NAME="Puhemies">
Seuraavana on
<P>
Aihe: Bulgarian hoitokoteja koskeva tutkimus
<P>
BBC lähetti äskettäin Bulgarian hylättyjä lapsia käsittelevän dokumentin, jossa kuvattiin Mogilinossa Bulgariassa sijaitsevassa hoitokodissa asuvien lasten kauhistuttavia oloja. Ohjelman tuottaja on julkisesti todennut, ettei kyseinen hoitokoti ole Bulgarian pahin. Vaikuttaa siltä, että vaikka vammaisten lasten ja nuorten aikuisten laitoshoidossa selvästi onkin ongelmia, niitä ei ole käsitelty tehokkaasti.
<P>
Koska EU on sitoutunut EU:n perusoikeuskirjaan ja koska juuri on vietetty yhtäläisten mahdollisuuksien eurooppalaista teemavuotta, voiko neuvosto antaa lausunnon tästä hyvin kipeästä kysymyksestä?
<SPEAKER ID="381" NAME="Janez Lenarčič">
neuvoston puheenjohtaja. - (SL) Neuvosto ei ole hyväksynyt kantaa jäsen McGuinnessin mainitsemasta tapauksesta. Minulla on silti ilo todeta, että neuvosto hyväksyi 5. joulukuuta 2007 päätöslauselman Euroopan yhdenvertaisten mahdollisuuksien teemavuoden 2007 seurannasta. Tämä teemavuosi ajoittui siis viime vuoteen, mutta tämän päätöslauselman nojalla se ei jää yksivuotiseksi tapahtumaksi, vaan sitä jatketaan.
<P>
Kyseisessä päätöslauselmassa jäsenvaltiota ja Euroopan komissiota kehotetaan tehostamaan vammaisuuteen tai mihin tahansa muuhun syyhyn perustuvan syrjinnän ehkäisytoimenpiteitä ja tällaisen syrjinnän torjuntaa, ottamaan vammaisuus huomioon kaikessa olennaisessa politiikassa sekä jatkamaan YK:n vammaisten henkilöiden oikeuksia koskevan yleissopimuksen allekirjoittamisen, hyväksymisen ja ratifioinnin tukemista. Lisäksi neuvosto kehottaa tässä päätöslauselmassa jäsenvaltioita ja komissiota tekemään yhteistyötä yhteisiin haasteisiin liittyvissä asioissa ja etsimään ratkaisua osana yleissopimuksen eli YK:n yleissopimuksen täytäntöönpanoa.
<P>
Haluan korostaa tältä osin, että neuvosto ja Euroopan parlamentti saivat hiljattain komission kertomuksen vammaisten asemasta Euroopan unionissa ja että kertomus sisälsi EU:n toimintasuunnitelman vuosiksi 2008-2009. Puheenjohtajavaltio Slovenia pitää tätä asiakirjaa tärkeänä ohjenuorana tulevissa pyrkimyksissä vahvistaa vammaisten, erityisesti vammaisten lasten oikeuksia. Neuvosto tutkii edelleen komission ehdotusta.
<SPEAKER ID="382" NAME="Mairead McGuinness" AFFILIATION="PPE-DE">
(EN) Arvoisa neuvoston puheenjohtaja, kiitän teitä diplomaattisuudestanne. Toivon, että suotte anteeksi epädiplomaattisuuteni, mutten usko teidän ymmärtävän, missä määrin tämä televisiodokumentti aiheutti kiukkua ja närkästystä erityisesti Yhdistyneessä kuningaskunnassa ja Irlannissa.
<P>
Valitettavasti uskon, että jos tässä olisi kyse eläinten hyvinvointia koskevasta asiasta, neuvosto olisi jo ottanut siihen kantaa. Puhumme nyt lapsista, jotka eivät saa ääntään kuuluviin. Uskon todella, että hidas toiminta tällaisissa tapauksissa saattaa EU:n huonoon valoon sen jäsenvaltioiden ja kansalaisten silmissä.
<P>
Mielestäni meidän pitäisi toimia nopeasti, ja uskon, että kansalaisetkin reagoisivat nopeaan toimintaamme myönteisesti, sillä tämä tapaus on anteeksiantamaton. Kuvat puhuvat puolestaan.
<SPEAKER ID="383" NAME="Janez Lenarčič">
neuvoston puheenjohtaja. - (SL) En voi enkä halua syventyä tähän tapaukseen, josta teillä on - luultavasti syystäkin - vahva mielipide. Haluan kuitenkin korostaa, että neuvostolle on tärkeää kunnioittaa Euroopan unionin ja jäsenvaltioiden välistä toimivallan jakoa. Tässä valossa voin puhua vain neuvoston edustajana - enkä yritä nyt olla diplomaattinen, vaan puhun omien valtuuksieni ja neuvoston toimivallan rajoissa ja näiden rajojen sallimaa liikkumavaraa noudattaen.
<SPEAKER ID="384" NAME="Jim Allister" AFFILIATION="NI">
(EN) Arvoisa neuvoston puheenjohtaja, minäkin olen pettynyt riittämättömään vastauksenne.
<P>
Kun Bulgarian liittymistä harkittiin, laitoksissa elävien ihmisten kohtelua pidettiin tärkeänä asiana. Teimme kuitenkin sen virheen, että asettaessamme joulukuussa 2006 arviointiperusteet sen mukaan, kuinka Bulgaria oli hoitanut velvoitteensa, tämä asia jäi selittämättömällä tavalla pois arviointiperusteiden joukosta.
<P>
Miksi näin kävi? Voidaanko se lisätä nyt niiden joukkoon? Ellei, mihin muihin toimenpiteisiin teidän on realistista ryhtyä, jotta neuvosto ja yhteisö saavat tutkia kunnolla tällä alalla tapahtuneita räikeitä rikkomuksia?
<SPEAKER ID="385" NAME="Elizabeth Lynne" AFFILIATION="ALDE">
(EN) Edellinen puhuja oli täysin oikeassa. Mielestäni neuvoston vastaus ei ollut riittävä. Vaadimme ennen liittymistä kaikkia Euroopan unioniin haluavia valtioita noudattamaan EU:n sääntöjä. Tiedän, että Bulgaria on allekirjoittanut vammaisten oikeuksia koskevan YK:n yleissopimuksen, mutta se ei ole ratifioinut sitä. Voitteko painostaa maita, jotka eivät ole ratifioineet tätä yleissopimusta, ratifioimaan sen? Tiedän, että Bulgarian viranomaiset yrittävät puuttua tähän ongelmaan, mutta meidän on jatkettava painostusta.
<SPEAKER ID="386" NAME="Janez Lenarčič">
neuvoston puheenjohtaja. - (SL) Toistan vielä voimakkaasti sen, ettei asia kuulu neuvoston toimivaltaan ja ettei neuvostolla ole tapana ottaa kantaa yksittäisiin televisio-ohjelmiin tai niiden sisältöön. Tämä ei vähennä millään tavalla kyseisen ongelman vakavuutta.
<P>
Mielestäni ratkaisu piilee siinä, mitä sanoitte itse esittäessänne kysymyksenne, eli siinä, että Bulgaria ratifioisi vammaisten oikeuksia koskevan YK:n yleissopimuksen. Juuri tästä syystä mainitsin ensimmäisessä vastauksessani päätöslauselman, jonka neuvosto hyväksyi joulukuussa 2007 ja jossa jäsenvaltioita kehotetaan ratifioimaan kyseinen yleissopimus.
<SPEAKER ID="387" NAME="Puhemies">
Seuraavana on
<P>
Aihe: Makedonian neuvottelupäivämäärä
<P>
Pitääkö neuvosto mahdollisena, että vielä tänä vuonna eli Slovenian tai Ranskan puheenjohtajakaudella voidaan asettaa päivämäärä Makedonian liittymisneuvottelujen aloittamiselle?
<SPEAKER ID="388" NAME="Janez Lenarčič">
neuvoston puheenjohtaja. - (SL) En edelleenkään osaa sanoa. Välillä se menee päälle, välillä taas ei. Pahoittelen näitä katkoksia.
<P>
Neuvosto ei tietenkään sulje eikä voi sulkea pois mahdollisuutta, johon jäsen Posselt viittasi kysymyksessään.
<P>
Kuten tiedämme, Eurooppa-neuvosto päätti joulukuussa 2005 myöntää entisen Jugoslavian tasavallalle Makedonialle hakijavaltion aseman. Niiden päätösten mukaisesti, jotka neuvosto teki 12. joulukuuta 2005 eli muutama päivä ennen Eurooppa-neuvostoa, Makedonian oli määrä panna vakautus- ja assosiaatiosopimus kokonaan täytäntöön. Komissio on laatinut tältä pohjalta seurantakertomuksia. Vuosien 2006 ja 2007 kertomuksissa ei suositella liittymisneuvottelujen käynnistämistä. Syynä on se, ettei tarvittavia toimenpiteitä ole vieläkään pantu täytäntöön.
<P>
Puheenjohtajavaltio odottaa, että vuonna 2008 entisen Jugoslavian tasavallan Makedonian johto poliittisen kentän kaikilta laidoilta yhdistää voimansa ja tehostaa pyrkimyksiään saada aikaan tuloksia kaikilla niillä eri aloilla, joilla tarvitaan edistystä. Maan tapahtumien, erityisesti viime kuun aikana tapahtuneen edistyksen valossa arvioisin, että pääsemme tänä vuonna askeleen lähemmäksi liittymisneuvottelujen aloittamispäivämäärää koskevan päätöksen tekemistä.
<P>
Puheenjohtajavaltio Slovenia odottaa innolla paitsi tätä myös maassa tapahtuvaa edistystä. Asia riippuu kuitenkin Makedoniasta itsestään, siitä, onnistuuko se toteuttamaan toimenpiteet, sekä uudistusten etenemisestä.
<SPEAKER ID="389" NAME="Bernd Posselt" AFFILIATION="PPE-DE">
- (DE) Suurkiitokset erinomaisesta vastauksesta. Haluan poikkeuksellisesti esittää henkilökohtaisen alustavan huomion. Vuonna 1991, jolloin Slovenia itsenäistyi, olin mukana Ljubljanassa juhlimassa itsenäisyyttä - uskoakseni ainoana EU:n kansalaisena. Kannatin myös assosiaatiosopimusta Ljubljanan sodan aikana, joka oli onneksi lyhyt, ja myöhemmin parlamentin esittelijänä.
<P>
Haluan vain todeta, että tämä päivä on minulle historiallinen päivä, ja olen siitä hyvin iloinen. Pahoittelen tätä henkilökohtaista huomiota.
<P>
Esitän nyt aivan lyhyen kysymyksen. Pidättekö Makedonian ja Kreikan välistä nimikysymystä kahdenvälisenä asiana, ja voiko kahdenvälinen asia vaikuttaa liittymisneuvotteluihin?
<SPEAKER ID="390" NAME="Janez Lenarčič">
neuvoston puheenjohtaja. - (SL) Kiitän jäsen Posseltia siitä, että hän on tukenut meitä itsenäistymisemme alusta lähtien. Slovenia on kulkenut todellakin pitkän matkan, kuten Eurooppa-neuvoston puheenjohtaja totesi tänä aamuna.
<P>
Vastaan kysymykseenne toteamalla, että nimikysymys on pohjimmiltaan kahdenvälinen. Tiedämme kuitenkin kaikki, että tämän pohjimmiltaan kahdenvälisen kysymyksen ratkaisemista varten on olemassa mekanismi: YK:n erityisedustaja Nimec on sitoutunut toimivaan sovittelijana osapuolten välillä ratkaisun löytämiseksi.
<P>
Puheenjohtajavaltio Slovenia tukee näitä pyrkimyksiä ja odottaa osapuolten tekevän rakentavaa yhteistyötä tässä prosessissa, ennen kuin ratkaisu löytyy. Samalla katsomme, ettei tämän kysymyksen pitäisi vaikuttaa entisen Jugoslavian tasavallan Makedonian liittymiseen kansainvälisiin järjestöihin - saati, että se estäisi sen.
<SPEAKER ID="391" NAME="Avril Doyle" AFFILIATION="PPE-DE">
(EN) Haluan esittää kysymyksen puheenjohtajavaltio Slovenialle. Tiedän sen katsovan, että Kaakkois-Eurooppaan tarvitaan kestävää rauhaa ja vakautta, ja asettavan Balkanin etusijalle, ja on toki totta, että taloudellinen kehitys kulkee käsi kädessä näiden asioiden kanssa. Haluan kuitenkin esittää kysymyksen aivan erillisestä, vaikkakin tärkeästä asiasta eli Makedonian valmiudesta aloittaa liittymisneuvottelut. Jos Makedoniaa verrataan muihin kyseisen alueen maihin, kuinka valmis puheenjohtajavaltio Slovenia katsoo sen olevan aloittamaan liittymisneuvottelut? Haluamme kaikki nämä maat mukaan, mutta jotkin niistä ovat valmiimpia kuin toiset. Millaiset mahdollisuudet Makedonialla on mielestänne olla ensisijaisten hakijoiden joukossa?
<SPEAKER ID="392" NAME="Janez Lenarčič">
neuvoston puheenjohtaja. - (SL) Hyvä jäsen Doyle, kiitos tästä lisäkysymyksestä. Puheenjohtajavaltio Slovenia luokittelee Länsi-Balkanin alueen maat sen mukaan, mihin vaiheeseen ne ovat edenneet. Tässä tapauksessa entisen Jugoslavian tasavalta Makedonia on edennyt alueen maista pisimmälle, sillä se on ainut maa, jolle on myönnetty ehdokasvaltion asema. En laske nyt mukaan Kroatiaa, sillä se kuuluu joka tapauksessa eri ryhmään, ns. laajentumisen piiriin kuuluvien maiden ryhmään, koska se käy jo neuvotteluja jäsenyydestä.
<P>
Toistan, että toivomme, että kaikki nämä maat, myös Makedonia, pääsevät puheenjohtajakautemme aikana eteenpäin tiellä kohti EU:n jäsenyyttä. Liittyminen ei kuitenkaan tapahdu pian eli vuodessa tai kahdessa, vaan se vaatii enemmän aikaa ja työtä. Tämä asia on yksi puheenjohtajavaltio Slovenian tärkeimmistä painopisteistä.
<P>
On kuitenkin tärkeää, että tarjoamme näille maille jatkossakin eurooppalaiset tulevaisuudennäkymät ja että ne edistyvät tasaista tahtia kohti tätä tavoitetta. Toistan, että toivomme puheenjohtajavaltiona edistyksen jatkuvan puheenjohtajakaudellamme. Haluan kuitenkin toistaa myös sen, että tämä edistys riippuu myös suuresti alueen maista.
<SPEAKER ID="393" NAME="Nikolaos Vakalis" AFFILIATION="PPE-DE">
- (EL) Arvoisa puhemies, kiitän neuvoston puheenjohtajaa erittäin tarkasta vastauksesta. Kreikkalaisena Euroopan parlamentin jäsenenä haluan tuoda esiin, että toivomme erityisesti kaikkien Länsi-Balkanin maiden liittyvän mahdollisimman pian Euroopan unioniin. Ongelma on kuitenkin ratkaistava. Totean myös, että Kreikka on tuonut hyvät aikeensa selvästi esiin ja aikoo tehdä niin joka päivä nimiasiaa koskevissa neuvotteluissa. Haluan todeta tätä taustaa vasten, että asiassa hyväntahtoisuutta osoittavan jäsenvaltion kanta on otettava huomioon.
<SPEAKER ID="394" NAME="Janez Lenarčič">
neuvoston puheenjohtaja. - (SL) Kiitos huomiostanne. Eurooppa-neuvoston puheenjohtaja viittasi tänä aamuna Kreikan puheenjohtajuuskauden merkittävään saavutukseen vuodelta 2003, jolloin hyväksyttiin Länsi-Balkanin maita koskeva Thessalonikin toimintasuunnitelma. Puheenjohtajavaltio Slovenian pyrkimykset, jotka koskevat Länsi-Balkanin maiden liittymistä, perustuvat edelleen tähän Thessalonikin toimintasuunnitelmaan. Siksi luotamme erityisesti Kreikan tukeen tässä Länsi-Balkanin maita koskevassa työssä.
<SPEAKER ID="395" NAME="Puhemies">
Kysymys numero 12 on peruttu.
<P>
Seuraavana on
<P>
Aihe: Ympäristöystävällisten energiateknologioiden ja -tuotteiden arvonlisäveroasteen alentaminen
<P>
Kannattaako neuvosto näkemystä, jonka mukaan arvonlisäveroa koskevaa yhteisön lainsäädäntöä olisi muutettava, jotta sallittaisiin alennettujen arvonlisäveroasteiden soveltaminen uusiutuvia energialähteitä ja tehokasta energiankäyttöä hyödyntäviin teknologioihin ja sovelluksiin sen lisäksi, mitä nykyisin edellytetään sähkön ja maakaasun kulutuksen osalta? Onko laadittu aikataulu asiaa koskevien päätösten tekemiselle? Mihin toimiin neuvoston on määrä ryhtyä asian suhteen ja milloin?
<SPEAKER ID="396" NAME="Janez Lenarčič">
neuvoston puheenjohtaja. - (SL) Kuten tiedämme, neuvosto päätti 4. joulukuuta 2007 käynnistää keskustelut arvonlisäveroasteen alentamisen taloudellisista vaikutuksista ja siitä, olisiko veroasteen alentaminen sopiva keino saavuttaa alakohtaisten politiikkojen tavoitteet. Tällöin sovittiin, että tästä kysymyksestä keskusteltaisiin uudelleen vuoden 2008 aikana, ei välttämättä vuoden ensimmäisellä puoliskolla.
<P>
Puheenjohtajavaltio Slovenia pohtii tällä hetkellä kovasti sitä, mikä olisi tehokkain tapa jatkaa keskustelua epäyhtenäisistä arvonlisäverokannoista. Kuten komission kertomuksesta ilmenee, nämä keskustelut käynnistettiin Portugalin puheenjohtajakaudella. Tämän harkintakauden aikana, jonka toivon jäävän mahdollisimman lyhyeksi, en kykene vastaamaan jäsen Vakalisin kysymykseen tarkemmin. Haluan kuitenkin korostaa tämän olevan tärkeä asia, johon puheenjohtajavaltio aikoo kiinnittää riittävästi huomiota.
<SPEAKER ID="397" NAME="Nikolaos Vakalis" AFFILIATION="PPE-DE">
- (EL) Arvoisa puhemies, pidän vastausta tyydyttävänä ja haluan vielä onnitella puheenjohtajavaltio Sloveniaa onnistuneesta aloituksesta. Toivotan Slovenialle menestyksekästä puheenjohtajakautta.
<SPEAKER ID="398" NAME="Puhemies">
Kysymyksiin, joihin ei ajanpuutteen vuoksi voitu vastata, vastataan kirjallisesti (ks. liite).
<P>
Kyselytunti on päättynyt.
<P>
(Istunto keskeytettiin klo 19.30 ja sitä jatkettiin klo 21.00.)
