<CHAPTER ID="013">
Minuutin puheenvuorot poliittisesti tärkeistä asioista
<SPEAKER ID="020" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="021" NAME="Csaba Sógor" AFFILIATION="PPE-DE">
(HU) Olemme alueellisia ja vähemmistökieliä käsittelevässä laajennetussa työryhmässä laatineet perinteisten kansallisten vähemmistöjen suojelemista koskevan selvityksen. Miksi tämä on tärkeää? Monella uudella jäsenvaltiolla, kuten esimerkiksi Romanialla, ei ole mitään vähemmistöjä koskevaa lainsäädäntöä. Viime vuonna virkapukuiset poliisit pahoinpitelivät siviilihenkilöitä Slovakiassa. Huomasimme heti uuden hallituksen tultua virkaan Romaniassa, että vähemmistöjen tunnukset poistettiin, enemmän kuin yhden kielen puhumista pidettiin ongelmana ja että useat sadat lapset eivät vahingossa päässeet ilmoittautumaan kouluun. Pidämme sen vuoksi tärkeänä, että Euroopan parlamentti laatii mietinnön ja päätöslauselman perinteisten etnisten vähemmistöjen suojelemisesta. Kiitos, arvoisa puhemies.
<SPEAKER ID="022" NAME="Iliana Malinova Iotova" AFFILIATION="PSE">
(BG) Hyvät parlamentin jäsenet, Venäjän ja Ukrainan välinen konflikti ja maakaasutoimitusten keskeyttäminen tammikuussa aiheuttivat suuria menetyksiä tietyille Euroopan valtioille ja erityisesti Bulgarialle.
<P>
Bulgarian taloudelle aiheutuivat vain muutaman päivän aikana yli 230 miljoonan euron suorat tappiot. Tämä on sama rahamäärä, mitä tarvitaan Nabucco-hankkeen aloittamiseksi. Konflikti on saattanut taloutemme epävarmaan kuntoon ja pakottanut meidät pyrkimään yhteistyöhön Kozloduyn ydinvoimalan yksikköjen avaamiseksi.
<P>
Tätä asiaa koskevan vuoropuhelun on oltava kohtuullista ja maltillista, ja sen on perustuttava kunnolliseen arvioon. Ratkaisut ovat kuitenkin vaikeita. Emme saa suhtautua niihin epäluuloisesti ja hylätä niitä kokonaan, mutta komissio on valitettavasti toiminut näin.
<P>
Katson, että Bulgarialla ja asiasta eniten kärsineillä valtioilla on oltava mahdollisuus saada lisärahoitusta Euroopan unionin kehittämissuunnitelmasta, eikä ainoastaan 20 miljoonan euron vähimmäismäärää, joka on nyt myönnetty kaasualan hankkeisiin. On käsittämätöntä, että eniten kärsimään joutunut valtio saa vähiten tukea, kun energiahankkeisiin on varattu melkein 3,5 miljardia euroa.
<P>
Aloitamme pian keskustelun energiastrategiasta. Kehotan kaikkia kollegoita osoittamaan, että meillä on näkemys energiaomavaraisuudesta, että voimme vaalien alla päästä poliittisten erojen yli ja että voimme turvata solidaarisuuden sekä keskinäisen avunannon, joka on saattanut meidät yhteen.
<SPEAKER ID="023" NAME="Siiri Oviir" AFFILIATION="ALDE">
(ET) Arvoisa puhemies, hyvät parlamentin jäsenet, Tšekin puheenjohtajakausi alkoi kuukausi sitten, mutta tämä valtio on jo onnistunut sylkäisemään meitä silmille sekä solvaamaan meitä. Viro on peitetty sirpeillä ja vasaroilla, suomalaisen saunan lattialla on humalainen mies, Saksalla on hakaristi, Italialla on jalkapallon pelaajia, jotka pitelevät jalkapalloa sukuelimiensä lähellä, Bulgaria on peitetty vessoilla, ja niin edelleen. Näin kuvaa Euroopan unionin kansoja ja valtioita Tšekin tasavallan Euroopan unionille antaman lahjan tehnyt taiteilija.
<P>
Taide voi järkyttää ja usein sen pitää järkyttää, mutta onko toisen valtion ja kansan pilkkaaminen kaikkein paras tapa? Tšekin hallitus puhuu taiteilijan sananvapaudesta. Tämä on totta, mutta nyt vapautta on todellakin käytetty väärässä yhteydessä. Hallitus ei ilmeisesti saa häiritä taiteilijan luovaa vapautta. Tämä on myös totta, mutta koska Tšekin hallitus antoi tämän lahjan, se on hyväksynyt tämän lahjan välittämän viestin. Sen, eikä taiteilijan, on lahjan antajana kannettava vastuu seurauksista. On vaikeaa ymmärtää, miten Tšekin tasavallan johto voi katsoa, että sillä on oikeus loukata muita jäsenvaltioita.
<P>
Virosta valittuna jäsenenä odotan vastausta ja anteeksipyyntöä neuvoston puheenjohtajavaltiolta, jotta voin välittää sen Viron kansalle. Valitettavasti yksikään puheenjohtajavaltion edustajista ei ole paikalla, mutta uskon, että he saavat viestin pyynnöstäni.
<SPEAKER ID="024" NAME="Ewa Tomaszewska" AFFILIATION="UEN">
(PL) Arvoisa puhemies, Augustówin kaupungin läpi ajaa joka päivä viisi tuhatta täysperävaunurekkaa. Lapset joutuvat kävelemään kouluun joka päivä maantien laidalla, koska jalankulkutietä ei ole. Lähes joka päivä yksi heistä kuolee täysperävaunurekan pyörien alle. Ekoterroristit ovat estäneet ohikulkutien rakentamisen, jotta lintuja suojeltaisiin melulta. Yhden Augustówin lapsen on maksettava hengellään jokaisesta viikosta, kun tätä suunnitelmaa ei toteuteta. Ekoterroristit tai Euroopan yhteisöjen tuomioistuimen tuomarit eivät lähetä omia lapsiaan täysperävaunurekkojen pyörien alle. Augustówin lasten henkeä pidetään kuitenkin vähemmän tärkeänä kuin lintujen hyvinvointia.
<P>
Kannatan ympäristönsuojelua ja luonnonsuojelutoimia. Kuitenkin silloin, kun kyseessä on ihmisen elämä, emme saa tuhota sitä näin sydämettömästi. Teen asiasta kysymyksen komissiolle. Kuinka monen puolalaisen lapsen on maksettava hengellään, että ohitustien rakentaminen estetään? Otettiinko heidän henkensä säilyttäminen ollenkaan huomioon päätöstä tehtäessä?
<SPEAKER ID="025" NAME="Hélène Flautre" AFFILIATION="Verts/ALE">
- (FR) Arvoisa puhemies, haluaisin kiinnittää Euroopan parlamentin huomion Tunisian ihmisoikeustilanteen huonontumiseen, jos tilanteen huonontuminen entisestään on edes mahdollista.
<P>
Sihem Bensedrineä, tunnettua ihmisoikeuksien puolustajaa ja sanomalehden Kalima päätoimittajaa on 11. joulukuuta lähtien häiritty ja herjattu tavalla, jota ei voida hyväksyä ja joka on ristiriidassa oikeusvaltioperiaatteen kanssa.
<P>
Maghreb-maiden ihmisoikeusjärjestöjen koordinaatiosta vastaavan koordinaattorin Aminin pääsy Tunisiaan estettiin 23. tammikuuta.
<P>
Radio Kalima, joka on lähettänyt ohjelmaa satelliitin kautta 28. tammikuuta lähtien, saarrettiin kyseisenä päivänä. Sen toimittajat vangittiin ja apuun tulleet pahoinpideltiin kadulla. Tunisian poliisi saartaa edelleen tätä radioasemaa. Näillä toimilla poljetaan tiedonvapautta ja ilmaisuvapautta.
<P>
Huomenna pidetään Gafsan työntekijöiden muutoksenhakua koskeva kuuleminen. He kamppailevat korruptiota ja riistoa vastaan tällä Tunisian hiilikaivosalueella. Panimme merkille, että heidän oikeutensa torjuttiin ensimmäisessä käsittelyssä.
<P>
Tunisin edustuston päälliköt ovat huolestuneita tilanteesta. He ovat keskustelleet asiasta ja ehkä keskustelevat siitä juuri tällä hetkellä. He tapasivat tänään.
<P>
Kehotan teitä, arvoisa puhemies, esittämään tärkeän poliittisen aloitteen, jotta Tunisiassa lopetetaan nämä järjestelmälliset ihmisoikeusloukkaukset.
<SPEAKER ID="026" NAME="Puhemies">
(DE) Uusi ja aikaisempi kollegamme Martin Kastler on myös saapunut paikalle. Hän kertoi minulle, että hän juuttui liikenneruhkaan. On kaksi tapaa välttää myöhästymiset. On joko lähdettävä aikaisemmin paikalle tai parannettava Euroopan laajuisia liikenneverkkoja.
<SPEAKER ID="027" NAME="Kyriacos Triantaphyllides" AFFILIATION="GUE/NGL">
(EN) Arvoisa puhemies, sotavankien ja sota-aikana vangittujen siviilihenkilöiden murha on yksi vakavimmista kansainvälisen oikeuden rikkomuksista. Kolmannessa ja neljännessä Geneven yleissopimuksessa todetaan selvästi, että tällaiset teot eivät ole kansainvälisen oikeuden menettelyiden mukaisia. Niiden perusteella tekoihin syyllistyneet saatetaan vastuuseen kansainvälisen yhteisön edessä. Saman hengen mukaisesti Euroopan ihmisoikeussopimuksen 2 artiklassa määrätään, että elämän riistäminen on räikeästi tämän sopimuksen vastaista.
<P>
Turkkilaisen toimijan Attila Olgaçin äskettäinen tunnustus, että kymmenen kyproksenkreikkalaista vankia murhattiin Turkin Kyprokseen kesällä 1974 tekemän hyökkäyksen aikana, on tuonut esiin jälleen kerran Turkin tekemät rikokset. Tästä seuraa se, että Turkilla on väistämätön vastuu avata arkistot kaikkia kadonneita henkilöitä koskevalle tutkimukselle. Kansainvälisen yhteisön, jossa Euroopan unioni on merkittävä toimija, on kaikin tavoin painostettava Turkkia, jotta se noudattaa kansainvälistä oikeutta, siihen liittyviä Euroopan ihmisoikeustuomioistuimen päätöksiä ja kaikkia asiaa koskevia YK:n päätöslauselmia.
<SPEAKER ID="028" NAME="Zita Pleštinská" AFFILIATION="PPE-DE">
(SK) Puheenjohtajavaltio Tšekin tunnuslauseen "Eurooppa ilman esteitä" ei pitäisi olla ainoastaan iskulause vaan selkeä vastaus nykyisiin haasteisiin. Puheenjohtajavaltion olisi käsiteltävä asioita, jotka huolestuttavat niitä Euroopan kansalaisia, joilla ei ole mahdollisuutta käyttää oikeuksiaan EU:n alueella olemassa olevien esteiden vuoksi.
<P>
Euroopan unionissa on 50 miljoonaa eurooppalaista, joilla on erilaisia terveysongelmia. Heillä on päivittäisissä tilanteissa monia vaikeuksia. Monet heistä ovat esittäneet minulle pyyntöjä vakavasti vammaisten henkilökorttien vastavuoroisen tunnustamisen tarpeesta. Vammaiset kansalaiset eivät voi käyttää näitä kortteja kaikissa EU:n jäsenvaltioissa. Esimerkkinä voidaan mainita, että heidän on tämän vuoksi vaikea pysäköidä autojaan heille varatuille pysäköintipaikoille. Olen tehnyt asiasta kysymyksen neuvostolle ja komissiolle ja toivon, että näiden korttien yhdenmukaistamista koskevat toimet hyväksytään mahdollisimman nopeasti.
<P>
Tunnuslauseen "Eurooppa ilman esteitä" on tarkoitettava, että kaikki - myös fyysiset, yhteiskunnalliset ja rakennustekniset - esteet poistetaan ja että kaikenlainen vammaisiin kohdistuva syrjintä torjutaan.
<SPEAKER ID="029" NAME="Rovana Plumb" AFFILIATION="PSE">
(RO) Asiakirjoissa Prahassa 5. helmikuuta järjestetystä kokouksesta mainitaan Barcelonan tavoitteita koskeva keskustelu julkisista lastenhoitopalveluista, ja siinä painotetaan lasten kotihoitoa. Mietin, onko puheenjohtajavaltio Tšekki tietoinen komission lokakuussa 2008 esittämästä selvityksestä, jonka mukaan yli kuusi miljoona naista, joiden ikä on 25-49 vuotta, toteavat, että he eivät voi työskennellä ollenkaan tai he voivat työskennellä ainoastaan osa-aikaisesti perhe-elämän velvollisuuksien vuoksi.
<P>
Lasten kotihoito ei saa vaikuttaa haitallisesti julkisiin lastenhoitopalveluihin. Uskon sosiaalidemokraattina, että julkisiin lastenhoitopalveluihin investoiminen on hyödyllistä koko yhteiskunnalle. Kehotan puheenjohtajavaltiota Tšekkiä tarkastelemaan, mitä apua se voi antaa jäsenvaltioille, jotta ne voivat parantaa julkisten lastenhoitopalvelujensa määrää ja laatua erityisesti nykyisen kriisin aikana.
<SPEAKER ID="030" NAME="Bilyana Ilieva Raeva" AFFILIATION="ALDE">
(BG) Tämän viikon aikana Sveitsissä järjestetään kansanäänestys ihmisten vapaasta liikkuvuudesta. Sveitsin kansa päättää, laajennetaanko heidän valtionsa ja Euroopan unionin välistä sopimusta ajankohtaa koskevan näkökohdan ja soveltamisalan osalta, ja sisällytetäänkö siihen Bulgarian ja Romanian kansalaiset.
<P>
Sveitsi helpottaa ja määrittelee tämän päätöksen ansiosta, miten viisumia haetaan ja miten raja-asiat järjestetään tulevaisuudessa. Sen lisäksi siinä päätetään, jatketaanko tulevaisuudessa tiettyjen edellisen 30 vuoden aikana annettujen taloudellista kehitystä koskevien päätöksien soveltamista. Kansalaisten vapaata liikkuvuutta koskeva politiikka edistää talouskehitystä Sveitsissä ja Euroopan unionissa sekä parantaa yleistä elintasoamme.
<P>
Toivon vilpittömästi, että Sveitsin tämänviikkoisen kansanäänestyksen tulos on myönteinen. Päinvastainen kielteinen tulos veisi jälleen kerran tämän erinomaisen kumppanuuden ja yhteistyön aikaisemmin esiintyneiden esteiden ja rajoitusten eteen. Lisäksi sopimuksien puutteiden vuoksi aiheutuisi kaikenlaista haittaa.
<P>
Tämän vuoksi toivon, että ystävämme Sveitsissä tukevat yhteistä tulevaisuuttamme. Kehotan Euroopan unionin jäsenvaltioita ja komissiota jatkamaan keskinäistä yhteistyötä Sveitsin kanssa hyvässä sovussa ja siten, että saadaan hyvä lopputulos kaikille EU:n kansalaisille.
<SPEAKER ID="031" NAME="Dariusz Maciej Grabowski" AFFILIATION="UEN">
(PL) Arvoisa puhemies, Saksan liittokansleri Angela Merkel vaati Davosin kokouksessa, että Itämeren pohjaan rakennetaan Venäjältä Saksaan kulkeva kaasuputki.
<P>
Angela Merkel on jälleen kerran osoittanut, miten hän ymmärtää eurooppalaisen solidaarisuuden. Kuitenkin Skandinavian valtiot, Liettua, Latvia, Viro ja Puola ovat ilmaisseet, että ne suhtautuvat varauksellisesti ja kielteisesti kaasuputkihankkeeseen. Merkel on osoittanut, miten hän suhtautuu Itämerelle aiheutuvista vaaroista varoittavien luonnonsuojelijoiden näkökohtiin. Merkel ei pidä tärkeänä sitä, että tämän putken rakennuskustannukset ovat monta kertaa suuremmat kuin maanalaisesta putkesta aiheutuvat kustannukset.
<P>
Minulla on yksi kysymys: voiko olla kyse siitä, että Angela Merkel haluaa edeltäjänsä kansleri Gerhard Schröderin tapaan työpaikan Gazpromilta? Ovatko Saksan vasemmiston ja oikeiston johtajat tietoisia, että tämän asenteen vuoksi he heikentävät Euroopan unionin vaikutusvaltaa, arvovaltaa ja yhteenkuuluvuutta?
<SPEAKER ID="032" NAME="László Tőkés" AFFILIATION="Verts/ALE">
(HU) Arvoisa puhemies, Yhdistyneiden Kansakuntien peruskirjan mukaan kaikilla kansoilla on itsemääräämisoikeus. Tämä koskee myös 1,5-2 miljoonaa Transilvanian unkarilaista. Kaksi vuotta sitten Székelyn maakuntaneuvosto järjesti epävirallisen kansanäänestyksen Székelyn maakunnan alueellisesta itsenäisyydestä. Tämä kansanäänestys järjestettiin siirrettäviä vaaliuurnia käyttämällä. Pakonomaisesti käynnistetystä unkarilaisten vastaisesta propagandakampanjasta huolimatta 99 prosenttia äänestäneistä äänesti myöntävästi. Hiljattain huomattava osa Székelyn maakunnan paikallisista hallintoelimistä teki uuden aloitteen kattavan virallisen kansanäänestyksen järjestämiseksi. Valtion elimet ja niiden paikalliset edustajat, niin sanotut prefektit, yrittävät kaikin tavoin estää Székelyn maakunnan unkarilaisia ilmaisemasta rauhanmaista, lainmukaista ja demokraattista tahtoaan. Pyydän Euroopan parlamenttia ja puhemiestä Hans-Gert Pötteringia seuraamaan tarkasti Romanian kansanäänestystä koskevaa kehitystä sekä suojelemaan viranomaisten uhan alla olevia paikallisia hallintoelimiä. Kiitos.
<SPEAKER ID="033" NAME="Madeleine Jouye de Grandmaison" AFFILIATION="GUE/NGL">
- (FR) Arvoisa puhemies, hyvät parlamentin jäsenet, Cariforum-maiden ja Euroopan unionin talouskumppanuussopimus aiheuttaa joitain kielteisiä vaikutuksia syrjäisimmille alueille, eli Ranskan Antilleille ja Guayanalle.
<P>
Minusta on vieläkin ikävämpää, että sopimuksessa ei noudateta Euroopan neuvoston antamaa mandaattia tai Euroopan unionin Karibianmeren alueen strategiaa taikka sen syrjäisimpiä alueita koskevaa strategiaa. Niissä kaikissa nimenomaisesti mainitaan se, että syrjäisempien alueiden on yhdennyttävä alueellisella tasolla Cariforum-maiden kanssa, sekä se, että alueellinen markkina-alue, jonka tavoitteena on koko alueen kehittäminen, olisi luotava kahden osapuolen välillä.
<P>
Olen huolestunut asiasta. Guadeloupella on kymmenen päivän aikana ollut vakava lakko, joka on pysäyttänyt kaiken, öljyn toimittaminen mukaan luettuna. Tämä lakko on kestänyt näin kauan, koska korkeat elinkustannukset aiheuttavat haittaa Ranskan Antillien ja Guayanan kansalaisille. Elinkustannukset ovat puolitoista kertaa korkeammat kuin Euroopan mantereella. Vaikka kyseessä on tähän mennessä ollut puhtaasti Ranskan ongelma, nyt siitä on tullut Euroopan ongelma. Se, että komissio kieltäytyy neuvottelemasta meille erityistä sopimusta tai Cariforum-sopimusta, on minun mielestäni häpeällistä.
<SPEAKER ID="034" NAME="Georgios Georgiou" AFFILIATION="IND/DEM">
(EL) Arvoisa puhemies, olemme hiljattain kuulleet, lukeneet ja nähneet, että siviilihenkilöitä pommitetaan ja lapsia tapetaan. Äskettäin saimme tietää turkkilaisesta henkilöstä, joka ilmoitti julkisesti, että hän tappoi Turkin vuonna 1974 miehittämässä Kyproksessa kymmenen käsiraudoissa olevaa kyproksenkreikkalaista sotilasta. Emme ole kuitenkaan havainneet, että Haagin Kansainvälinen rikostuomioistuin haluaisi selvittää asian, vaikka se pyrki selvästi tällaisiin toimiin Jugoslavian tapahtumien aikana. Entisen Jugoslavian alueen kansainvälinen rikostuomioistuin ajaa edelleen takaa syyllisiä. Tämän vuoksi meistä on oikeutettua esittää pyyntö parlamentille, että se kertoo meille, onko olemassa luetteloa Haagin tuomioistuimen tuomiovallan piirissä olevista valtioista, ja onko valtioita, jotka suhtautuvat välinpitämättömästi ja vähättelevästi tähän tuomioistuimeen? Pidämme oikeutettuna pyyntöämme sen selvittämiseksi, mitkä valtiot ja kansalaiset saatetaan Haagin tuomioistuimen eteen vastaamaan teoistaan.
<SPEAKER ID="035" NAME="Pál Schmitt" AFFILIATION="PPE-DE">
(HU) Kiitos puheenvuorosta, arvoisa puhemies. Pyysin puheenvuoroa Kroatiassa kolme päivää sitten sattuneen traagisen onnettomuuden vuoksi. Kahdeksantoistavuotias mies astui maamiinaan, ja hänestä tuli yksi monista uhreista italialaisten, alankomaalaisten ja muiden eurooppalaisten kansalaisten ohella. Kroatia ei kuulu komission kaudella 2008-2013 rahoittamaan kattavaan miinanraivausohjelmaan, vaikka ei ole tietoja siitä, kuinka monta tällaista miinaa on sijoitettu. Vaikka Kroatia ei ole koskaan tuottanut tällaisia miinoja, sen noin 1 000 kilometriä pitkälle alueelle on sijoitettu hengenvaarallisia jalkaväkimiinoja. Pyydän kunnioittavasti komissiota ja teitä, arvoisa puhemies, puuttumaan asiaan, jotta myös Kroatia voi hyötyä Euroopan tuesta - Bosnian, Ukrainan, Kosovon ja Kyproksen tapaan - koska nämä toimet aiheuttavat erittäin paljon kustannuksia ja ne ovat hyvin vaarallisia. Puhuin EU:n ja Kroatian parlamentaarisen sekavaliokunnan yhteispuheenjohtajan asemassani. Kiitän tästä puheenvuorosta.
<SPEAKER ID="036" NAME="Katerina Batzeli" AFFILIATION="PSE">
(EL) Arvoisa puhemies, maanviljelijöiden mielenosoitukset Kreikassa ja muut mielenosoitukset Euroopassa osoittavat merkittävästi, että nykyiset käsityksemme maataloudesta ja elintarvikkeista ovat muuttuneet. Niissä vaaditaan Euroopan ja kansallisten toimintalinjojen uudistusta. Kun taloudet romahtavat Euroopan tasolla, menetetään kaikki luottamus talousjärjestelmään. Pienet ja keskisuuret yritykset katoavat vähitellen ja työllisyys kärsii. Emme voi siten sulkea silmiä maaseutua, maataloutta, maaseudun taloutta ja alueellista työttömyyttä koskevilta ongelmilta. Olisi hyvä ajatus, että komissio ja parlamentti aloittavat vuoropuhelun ja tekevät ehdotuksia, jotta ongelmiin vastataan. Tarkoitus ei ole ainoastaan varmistaa pienten ja keskisuurten maatilojen säilyminen, vaan ne on myös saatava pois kriisistä tulevien vuosien aikana. On otettava käyttöön interventiojärjestelmä sekä vahvistettava kriisinhallintajärjestelmää - jotta tulojen menetykseen voidaan vastata - sekä kansallisia toimintalinjoja, jotka voisivat olla joustavampia ilman, että tämä tarkoittaa välttämättä yhteisrahoitusta yhteisestä maatalouspolitiikasta.
<SPEAKER ID="037" NAME="Eugenijus Gentvilas" AFFILIATION="ALDE">
(LT) Euroopan johtajat ilmaisivat hiljattain, että he eivät ole tyytyväisiä Ukrainan ja Georgian johtajiin. He ovat alkaneet epäillä, voivatko nämä johtajat saattaa kyseiset valtiot demokraattisiksi ja opastaa niitä Natoon ja Euroopan unioniin. Tällaisilla näkökannoilla ja puheilla edistetään ainoastaan Venäjän ja sen erikoisjoukkojen toimia. Näemme aivan silmiemme edessä Venäjän provokaatiot, joiden tavoitteena on heikentää presidentti Juštšenkoa, presidentti Saakašvilia ja heidän soveltamaansa lännelle myönteistä politiikkaa. On myös provokaatioita, joita ei huomata. Paras tapa nähdä, miten niitä järjestetään, on tutkia KGB:n arkistoja. Ainoastaan nykyisen Euroopan hyväuskoiset poliitikot voivat uskoa, että venäläiset eivät enää harjoita tällaista kiristystä ja provokaatioita, vaikka maata johtaa KGB:n upseeri Putin. Tuorein provosoiva tieto on se, että Georgia sieppasi venäläisen sotilaan. Sitä syötettiin Euroopalle koko viikon. Myöhemmin Venäjä myönsi, että sotilas oli itse asiassa karannut, mutta sen propagandalla oli jo aiheutettu vahinkoa. Syntyy se kuva, että Venäjä pelaa loistavasti peliään tankeilla, kaasuputkilla, tiedotuksella ja harhaanjohtavilla tiedoilla. Euroopan poliitikkojen herkkäuskoisuus on kuitenkin syy siihen, että Venäjä voi pelata tällaista peliä.
<SPEAKER ID="038" NAME="Hanna Foltyn-Kubicka" AFFILIATION="UEN">
(PL) Arvoisa puhemies, Kiinan viranomaiset ovat käyttäneet hyväkseen sitä, että maailman yleinen mielipide keskittyy nyt talouskriisiä koskevaan kysymykseen. Ne ovat lisänneet laajoilla sortotoimilla tiibetiläisten painostusta. Tämä 40 päivää kestävä kampanja on suunnattu pääasiassa viime vuoden protesteihin osallistuneita vastaan.
<P>
Poliisiasemalle ilmoittautumista koskevat kehotukset ovat yleistyneet samoin kuin katoamiset, uhkailutoimet ja selittämättömät kuolemantapaukset. Emme voi sulkea pois sitä mahdollisuutta, että painostustoimet aiheuttavat tiibetiläisten keskuudessa levottomuutta, jonka vuoksi he toteuttavat äärimmäisiä toimenpiteitä. Kiinan turvallisuuspalvelu ja armeija palauttavat tällaisen toiminnan vuoksi raa'asti järjestyksen. Voi myös osoittautua, että olemme tekemisissä Kiinan viranomaisten tahallisen provokaation kanssa. Viranomaiset luottavat siihen, että jopa demokraattisten hallitusten protestointi jää epävarmaksi talouskriisiä koskevan yhteisen kamppailumme vuoksi. Euroopan parlamentin pitäisi antaa asiasta kanta selkeästi ja päättäväisesti. Sen vuoksi esitän tänään ehdotuksen Kiinan pääministerille toimitettavasta vetoomuksesta. Meidän pitäisi yhdessä lähettää viesti kommunistiselle hallinnolle, että emme suostu Tiibetin kansan perusoikeuksien poljentaan.
<SPEAKER ID="039" NAME="Nicolae Vlad Popa" AFFILIATION="PPE-DE">
(RO) Komissio on julistanut vuoden 2009 Euroopan luovuuden ja innovoinnin teemavuodeksi. Luova ajattelu on avain menestykseen globaalissa taloudessa. Euroopan unioni tunnusti tämän tosiasian jo kauan sitten. Innovointi liittyy olennaisesti komission ilmastonmuutospakettiin sekä Euroopan talouden elvytyssuunnitelmaan. Euroopan parlamentin on puolestaan osallistuttava aktiivisemmin luovuuden edistämiseen, sillä luovuus on innovaation liikkeellepaneva voima. Viime vuonna hyväksyttiin energia- ja ilmastopaketti. Lisäksi hyväksyttiin fibromyalgiaa koskeva kirjallinen kannanotto, josta haluan kiittää jälleen kerran. Näiden asiakirjojen perusteella edistetään innovointia ja luovuutta ensiarvoisen tärkeillä aloilla, kuten terveysalalla siten, että kartoitetaan uusia fibromyalgiaa koskevia hoitomuotoja. Myös uudet vaihtoehtoiset energialähteet saatetaan tehokkaammiksi.
<SPEAKER ID="040" NAME="Alexandra Dobolyi" AFFILIATION="PSE">
(HU) Arvoisa puhemies, Unkari liittyi Schengen-alueeseen 21. joulukuuta 2007, mutta silti joitain kysymyksiä ei ole ratkaistu Itävallan ja Unkarin rajalla. Burgenlandin viranomaiset eivät todellisuudessa keskustele kanssamme. Sen vuoksi unkarilaiset maanmieheni lähettivät kesäkuussa 2008 vetoomuksen Euroopan parlamentin vetoomusvaliokuntaan, ja välitimme sen heti komission jäsenelle Jacques Barrot'lle. Komission jäsen Barrot vastasi lopulta neljä kuukautta myöhemmin, että hänellä ei ollut tarpeeksi tietoja vetoomusta koskevasta asiasta ja että hän aikoo ottaa yhteyttä sen lähettäneeseen henkilöön. Otin kahden kuukauden kuluttua tämän vastauksen lähettämisestä itse yhteyttä vetoomuksen esittäneeseen henkilöön ja tiedustelin tilannetta. Minulle ilmoitettiin, että kukaan komissiosta ei ole ollut yhteydessä asiasta. Tämä todellakin vaikeuttaa komission tietojen saantia. Kun otin yhteyttä komission henkilöstöön, minulle ilmoitettiin, että asiaa tutkitaan mahdollisimman pian. Haluaisin kysyä komissiolta, mitä ilmaus "mahdollisimman pian" todella merkitsee. Haluaisin myös ilmaista toiveeni, että komission puheenjohtaja Barroso ja komission jäsen Jacques Barrot eivät järjestä neljän kuukauden kuluttua pidettäviä vaaleja vain "mahdollisimman pian". Paljon kiitoksia.
<SPEAKER ID="041" NAME="Viktória Mohácsi" AFFILIATION="ALDE">
(HU) Kiitos, arvoisa puhemies. Hyvät parlamentin jäsenet, esitän yhden minuutin nopean katsauksen yhä pahenevaan rasismiin Euroopassa. Muutama päivä sitten Unkarissa rasistisen toteamuksen esittänyt poliisimestari vapautettiin syytteistä ja palautettiin virkaan sen jälkeen, kun sovittiin sisäisestä tutkimuksesta. Tutkimuksessa ei käsitelty, esittikö hän rasistisen toteamuksen. Romaniassa Braşovin lähellä Tărlungenin kunnassa on rakennettu muuri romanien ja muiden perheiden välille. Paikallisen lapsen kysymykseen siitä, miksi muuri rakennettiin, isä voi ehkä vastata, että tällä puolen muuria ihmiset ovat pahoja ja toisella puolen hyviä. Kymmenen päivää sitten äänestimme ja hyväksyimme Italiassa vierailleen valtuuskunnan raportin. Sen jälkeen, viikko sitten, Italia käytti asevoimia romaneja vastaan. Syynä oli kaksi tuntemattomien henkilöiden suorittamaa rikosta. Poliisit tutkivat romaniperheitä helikoptereiden ja koirien kanssa sekä aseistettujen poliisien avulla. Paljon kiitoksia.
<SPEAKER ID="042" NAME="Ilda Figueiredo" AFFILIATION="GUE/NGL">
(PT) Työttömien määrä kasvaa Portugalissa räjähdysmäisesti. Yritykset ilmoittavat joka päivä leikkauksista tuotannossa, työntekijöiden lomautuksista tai jopa toiminnan täydellisestä lopettamisesta.
<P>
Yksi vakavasti uhan alla olevista yrityksistä on Vila do Condessa sijaitseva Qimonda, jossa työskentelee 2 000 työntekijää. Syy on se, että sen emoyhtiö joutui konkurssiin Saksassa. Parlamentissa vierailee keskiviikkona kummankin valtion työntekijöiden valtuuskunta. He toivovat solidaarisuuttamme sekä tukeamme heidän työpaikkojensa puolustamiseksi.
<P>
Työntekijöille kuuluvan palkan ja muiden korvauksien viivästymistä koskevat skandaalit yleistyvät. Näin on käynyt muun muassa korkkia tuottavissa yrityksissä, joissakin tekstiilialan yrityksissä sekä keramiikka- ja metalliteollisuuden alalla. Tämä tilanne aiheuttaa vakavia sosiaalisia ongelmia, se lisää köyhyyttä ja johtaa traagiseen tilanteeseen silloin, kun saman perheen jäsenet työskentelevät samassa yrityksessä. Totesin tämän vain pari päivää sitten Santa Maria da Feirassa toimivassa yrityksessä Subercorissa (joka kuuluu jalkinealan Suberus-konserniin). Sen työntekijät joutuvat kamppailemaan epätoivoisesti, koska he eivät saa palkkaansa, pariskunnat joutuvat olemaan nälässä ja heillä ei ole enää ruokaa lapsilleen. Meille tuhoisa kriisi aiheuttaa näitä järkyttäviä tilanteita. Tulokset voidaan nähdä ihmisten kasvoilla ja heidän elämäntilanteessaan. Siksi vetoan solidaarisuuden lisäksi siihen, että nämä vakavat ongelmat ratkaistaan.
<SPEAKER ID="043" NAME="Kinga Gál" AFFILIATION="PPE-DE">
(HU) Arvoisa puhemies, Unkarissa on seurattu kiinnostuneesti Unkarin vesitykkejä koskevaa kysymystä, ja haluaisimme asiasta mahdollisimman pian selkeän kannan. Pyydämme komission apua tässä asiassa. Asia koskee sitä, että Unkarin hallitus esitti vuosina 2006-2008 koko ajan, että se oli ostanut Schengen-rahaston tuella uusia vesitykkejä ja että niitä käytettiin Budapestissä 22. lokakuuta 2007 väkijoukkojen hajottamiseksi. Vuoden 2008 loppupuolella oikeus- ja lainvalvontaministeri ilmoitti, että tätä hankintaa ei tuettu Schengen-rahastosta, joka on EU:n väline. Asiasta vastaava komission jäsen vahvisti, että tykkejä ei ole ostettu Schengen-rahaston tuella. Päivää myöhemmin saman ministeriön valtiosihteeri ilmoitti, että Unkarin hallitus oli käyttänyt vesitykkien hankintaan varoja Schengen-rahaston kotimaisista resursseista. Tämä on ristiriidassa komission lausunnon kanssa. Onko komissio tutkinut, käytettiinkö Schengen-rahastoa tässä tapauksessa tarkoituksenmukaisesti ja onko se pyrkinyt selvittämään, miten vesitykkejä koskevassa asiassa on toimittu? Näiden tapahtumien vuoksi Unkarin hallituksen lisäksi myös komission uskottavuus ja avoimuus ovat vaakalaudalla. Paljon kiitoksia.
<SPEAKER ID="044" NAME="Glyn Ford" AFFILIATION="PSE">
(EN) Arvoisa puhemies, viime maanantaina Yhdistyneen kuningaskunnan hallitus ilmoitti, että se tekee toteutettavuustutkimuksen viidestä Severn-joen suiston vuorovesienergiahankkeesta: niistä kolmessa on kyse padosta ja kahdessa vesialtaasta.
<P>
EU on oikeutetusti asettanut kunnianhimoiset tavoitteet uusiutuville energialähteille, mutta ajatus siitä, että nämä tavoitteet saavutetaan helposti, on harhaluuloa. Severnin pato voisi tuottaa enintään viisi prosenttia Yhdistyneen kuningaskunnan tarvitsemasta energiasta, mutta se voi asettaa luontotyyppidirektiivin tulkinnan kyseenalaiseksi.
<P>
Hanketta estävien oikeudellisten perusteiden - tai yleisen mielipiteen - tulos todistaisi oikeaksi Nietzschen ajatelman, että hulluus on harvinaista yksittäisissä ihmisissä mutta yleistä puolueissa, ryhmissä ja järjestöissä. EU:n ja Yhdistyneen kuningaskunnan hallituksen olisi pohdittava Jeremy Benthamin periaatetta suurimmasta mahdollisesta onnesta suurimmalle mahdolliselle määrälle ihmisiä.
<SPEAKER ID="045" NAME="Margaritis Schinas" AFFILIATION="PPE-DE">
(EL) Arvoisa puhemies, on kestänyt kauan vapauttaa Balkanin alue kannattamattomasta nationalismista, joka ei ole eurooppalaisten toimintasääntöjen ja arvojen mukaista. Vaikuttaa kuitenkin siltä, että eräiden henkilöiden pitäisi kuulla tämä viesti uudelleen. Entisen Jugoslavian tasavallan Makedonian hallitus teki lokakuussa 2008 rahoitushakemuksen yhteisölle sen halki kulkevan liikennekäytävä 10:n rahoituksesta. Vain kaksi kuukautta myöhemmin pöyristyttävässä päätöksessä, joka julkaistiin maan virallisessa lehdessä, se päätti nimetä tämän tien "Makedonian Aleksanteri Suuren" tieksi. Tämä loukkaa räikeästi Kreikan kanssa tehtyä väliaikaista sopimusta, jossa nimenomaisesti sovitaan, että valtiollisia propagandatoimia sekä vihamielisyyttä, vihaa ja väkivaltaa aiheuttavien symbolien käyttöä vältetään. Kehotan, että komissio tekee yhteisön tuen ehdolliseksi siitä, että tämä pöyristyttävä päätös kumotaan. Se muistuttaa meitä siitä, että Balkanin alueella on vielä nationalisteja. Rakennamme Eurooppaa, jossa ei ole sijaa nationalismille.
<SPEAKER ID="046" NAME="Evgeni Kirilov" AFFILIATION="PSE">
(BG) Komissio julkisti viime keskiviikkona ehdotuksensa, joka koskee ohjelmaa energiavarmuuden alan uudistamisesta.
<P>
Tämän ehdotuksen mukaisesti Bulgarialle varataan vain 20 miljoonan euron summa Bulgarian ja Kreikan yhdistävälle hankkeelle. Ainoastaan 20 miljoonaa euroa varataan tähän, kun hankkeisiin käytetään miljardeja euroja! Kotimaassani käytetään tällaisissa tapauksissa sanontaa: "vuori alkoi synnyttää ja synnytti hiiren". Kaikki tämä suuren kaasukriisin jälkeen!
<P>
Kuten tiedätte, kriisi vaikutti eniten Bulgariaan, ja se on ainoa Venäjän kaasusta täysin riippuvainen valtio. Virallisesti ilmoitetaan, että toteutuskelpoisia hankkeita rahoitetaan, mutta asiasta on herännyt epäilyksiä. Bulgarian ehdottama erittäin tärkeä Chirenin kaasun varastointitilojen laajentamista koskeva hanke voidaan saattaa loppuun vasta muutaman kuukauden kuluttua. Sitä ei tueta. Bulgaria toteuttaa tätä hanketta itsenäisesti. Mitä tässä tapauksessa merkitsee Euroopan solidaarisuus ja oikeudenmukaisuus?
<P>
Viime viikolla arvovaltaisessa eurooppalaisessa sanomalehdessä kirjoitettiin, että tämän kriisin vuoksi EU:hun epäilevästi suhtautuvien määrä nousee 20 prosenttiin. Toivon, että tämä ei ole tarkka laskelma. Jos komissio kuitenkin käyttäytyy edelleen tällä tavoin Bulgariaa kohtaan, se edistää tätä ratkaisevasti.
<SPEAKER ID="047" NAME="Jim Higgins" AFFILIATION="PPE-DE">
(EN) Arvoisa puhemies, kaksi ja puoli vuotta sitten sain selville, että komissio aloitti menettelyn Tanskaa vastaan Euroopan yhteisöjen tuomioistuimessa, koska Tanska oli ottanut käyttöön elintarvikkeiden hydratuille rasvoille 2 prosentin kynnysarvon. Komissio toimi näin, vaikka asiasta on päinvastaista tieteellistä näyttöä, jolla osoitetaan, että hydratut rasvat ovat äärimmäisen ongelmallisia sepelvaltimotautien ja muiden tautien vuoksi. Kaksi vuotta sitten päätin - yhdessä kahden kollegamme, Dan Jørgensenin ja Linda McAvanin - kanssa laatia asiasta kirjallisen kannanoton. Meitä tuki 254 parlamentin jäsentä 25 jäsenvaltioista, mikä merkitsee valtavaa tuenosoitusta.
<P>
Ympäristön, kansanterveyden ja elintarvikkeiden turvallisuuden valiokunta antoi hiljattain mietinnön, jonka mukaan enimmäismäärä asetetaan kahteen prosenttiin, eli kyseessä ovat samat toimet, mitä Tanska toteuttaa. Lääketieteellisen ja tieteellisen näytön perusteella kehotan komissiota hyväksymään nyt kahden prosentin raja-arvon, joka otettiin käyttöön Tanskan järjestelmässä ja jota suositellaan tässä ympäristön, kansanterveyden ja elintarvikkeiden turvallisuuden valiokunnan mietinnössä.
<SPEAKER ID="048" NAME="Ljudmila Novak" AFFILIATION="PPE-DE">
(SL) Panen jälleen kerran merkille, että italialaisten ja unkarilaisten vähemmistöjen asemaa Sloveniassa säännellään esimerkillisellä tavalla ja että jokaisella vähemmistöllä on oma edustajansa Slovenian parlamentissa, mutta pahoittelen, että sloveenivähemmistöjä ei tueta samalla tavalla asuinvaltioissaan.
<P>
Budapestissa allekirjoitetusta sopimuksesta huolimatta Unkarissa ei ole mitään poliittista tahtoa antaa sloveenivähemmistölle oma edustaja parlamenttiin. Lisäksi uusimmat selvitykset osoittavat, että Unkarin ainoa slovenialaisten museo suljetaan rahoituksen supistamisen vuoksi. Tämä museo on kuitenkin sloveenivähemmistön ainoa kulttuurielämän keskus Unkarissa ja se on saanut tukea ainoastaan 16 000 euroa.
<P>
Slovenia varaa 14,5 miljoonaa euroa vuodessa unkarilaista vähemmistöään varten, mutta Unkari varaa ainoastaan 400 000 euroa sloveenivähemmistölleen. Tästä syystä edellytämme perustellusti, että Unkarin hallitus parantaa taloudellista ja poliittista tukeaan sloveenivähemmistölle. Rahoituskriisiä ei voida käyttää verukkeena sille, että vähemmistöille myönnettävää tukea vähennetään Unkarissa, Italiassa tai muualla.
<SPEAKER ID="049" NAME="Atanas Paparizov" AFFILIATION="PSE">
(EN) Arvoisa puhemies, Kreikan viranomaisten ja maanviljelijöiden välisestä sopimuksesta huolimatta maanviljelijät estävät yhä liikenteen kulun Bulgarian ja Kreikan välisellä rajatylittävällä maantiellä Kulatan ja Promachonasin rajanylityspaikassa. Edelleen jatkuva 14 päivää kestänyt saarto Bulgarian tasavallan ja Kreikan tasavallan välisellä raja-asemalla on aiheuttanut huomattavia taloudellisia tappioita bulgarialaisille tavaraliikenteen harjoittajille.
<P>
Olen lähettänyt 14 muun bulgarialaisen Euroopan parlamentin jäsenen kanssa kirjallisen kysymyksen komissiolle asetuksen (EY) N:o 2679/98 nojalla toteutetuista toimista. Me tunnustamme Euroopan kansalaisten perusoikeudet ja -vapaudet. Olemme kuitenkin vakuuttuneita, että tätä asetusta olisi parannettava huomattavasti, jotta vältetään, että jälleen kerran estetään liikenteen kulku jäsenvaltioiden välillä täysin sisämarkkinoiden perusperiaatteiden, kuten tavaroiden ja henkilöiden vapaan liikkuvuuden, vastaisesti.
<SPEAKER ID="051" NAME="Anne Laperrouze" AFFILIATION="ALDE">
- (FR) Arvoisa puhemies, yhdeksän päivää sitten Aquitainen, Midi-Pyrénées'n ja Languedoc-Roussillonin alueet kärsivät pahasti Klaus-myrskyn vuoksi.
<P>
Vahingot ovat merkittävät, joten pyydän, että näille alueille toimitetaan EU:n hätäapua. Tarkoitan erityisesti Euroopan unionin solidaarisuusrahastoa, rakennerahastoja ja maaseudun kehittämisrahastoa, mutta myös valtiontuen käyttöä.
<P>
Hyvät kollegat, haluaisin kiinnittää huomionne siihen, että Euroopan parlamentti hyväksyi toukokuussa 2005 Rolf Berendin mietinnön solidaarisuusrahaston uudistamisesta, jotta sen soveltamisalaa laajennetaan. Asia on tällä hetkellä jumissa ministerineuvostossa. On välttämätöntä, että siitä saadaan pian myönteinen tulos.
<P>
Euroopan kansalaiset edellyttävät, että Euroopan unioni suojelee heitä ja tarjoaa heille käytännön tukea. Se, että nämä Ranskan alueet saavat hätäapua, mutta myös solidaarisuusrahaston uudistaminen, osoittaisivat tuntuvasti eurooppalaisten silmissä, että Euroopan unionin tehtävä ja tarkoitus on olla heidän tukenaan vaikeissa tilanteissa.
<SPEAKER ID="052" NAME="Georgios Toussas" AFFILIATION="GUE/NGL">
(EL) Arvoisa puhemies, maanviljelijät, joilla on pieniä ja keskisuuria tiloja, ovat taistelleet kahden viikon ajan kaduilla, ja tämä on ravistellut koko maata. Yhteinen maatalouspolitiikka, jota Kreikan hallitukset laativat yhteisesti ja toteuttavat, sekä Maailman kauppajärjestön sopimukset, ovat johtaneet siihen, että maatalouden tuotantomäärät pienenevät, pienten ja keskisuurten maatalousyritysten tulot vähenevät huomattavasti ja niiden toiminta joudutaan lopettamaan yhä nopeammin. Kreikan maatalouden kauppatase on siirtynyt plussan puolelta miinukselle niin, että pelkästään vuonna 2008 tulot vähenivät 3 miljardia euroa. Sen sijaan, että pienten ja keskisuurten maatalousyritysten perustarpeisiin vastataan, Nea Dimokratia -puoleen hallitus yrittää johtaa heitä harhaan merkityksettömillä kannanotoilla ja samaan aikaan se aikoo käyttää erikoisjoukkoja heidän taistelunsa tukahduttamiseksi. Kreikan kommunistinen puolue ja työntekijät tukevat pienten ja keskisuurten maatilojen taistelua yhteistä maatalouspolitiikkaa ja Euroopan unionia vastaan sekä porvarihallitusten tavallisten kansalaisten vastaisia toimia vastaan. Ne tukevat myös pyyntöä maatalous- ja karjataloustuotteiden taatuista vähimmäishinnoista, joilla katetaan tuotantokustannukset sekä parannetaan pienten ja keskisuurten maatilojen tulojen saantia.
<SPEAKER ID="053" NAME="Jim Allister" AFFILIATION="NI">
(EN) Arvoisa puhemies, talouskriisin syventyessä Yhdistyneessä kuningaskunnassa herää tärkeitä kysymyksiä työtaistelutoimenpiteistä. Ne koskevat muun muassa työvoiman vapaan liikkuvuuden pakollisuutta EU:ssa ja merkittäviä julkisia hankintoja koskevia edellytyksiä, kun ulkomaisten yritysten saamat sopimukset johtavat siihen, että maahan saapuu suuria määriä ulkomaisia työntekijöitä, jolloin paikalliset työntekijät ja paikalliset työttömät joutuvat epäedulliseen asemaan ja heidän mahdollisuutensa riistetään.
<P>
Tämän vuoksi uskon, että monet saavat nähdä hinnan, jonka Yhdistyneen kuningaskunnan on maksettava EU:n jäsenyydestä. Meitä pakotetaan noudattamaan työmarkkinalainsäädäntöä sekä EU:n lainsäädännön ja Euroopan yhteisöjen tuomioistuimen tuomioiden ylivaltaa. Julkisia hankintoja koskevat menettelyt, joilla estetään paikallisten alihankkijoiden ja työntekijöiden suosiminen, aiheuttavat yhä enemmän kaunaa EU:ta ja sen joustamatonta järjestelmää kohtaan.
<SPEAKER ID="054" NAME="Panayiotis Demetriou" AFFILIATION="PPE-DE">
(EL) Arvoisa puhemies, parlamentti hyväksyi kaksi vuotta sitten päätöslauselman lähes yksimielisesti. Se kehotti tässä päätöslauselmassa tutkimaan, mikä on Kyproksella kadonneiden henkilöiden kohtalo. Kaksi vuotta on kulunut eikä mitään edistystä ole saatu aikaan. Turkin armeijaa pyydettiin antamaan asiasta vastaavalle komitealle kaikki sen hallussa olevat tiedot, mutta mitään tällaisia toimia ei ole toteutettu. Tilanne on aivan päinvastainen. Meillä on nyt kyseisenä aikana sotilaana olleen turkkilaisen omatunnonsyistä tekemä julkinen tunnustus - koska hän ei jaksa enää kantaa tätä taakkaa - että hän tappoi kymmenen kyproksenkreikkalaista. Turkin armeija on tietoinen näistä ja muista rikoksista. Tällä hetkellä ei ole epäilemättä ketään sivistynyttä - turkkilaista tai muuta - henkilöä, joka ei tuomitsisi näitä sotarikoksia. Mitä meidän on tehtävä? Meidän on jatkettava ponnistelujamme, jotta Turkin armeija toimittaa tiedot toimivaltaiselle komitealle ja jotta kadonneiden henkilöiden sukulaisten kärsimykset saadaan päätettyä.
<SPEAKER ID="055" NAME="Richard Corbett" AFFILIATION="PSE">
(EN) Arvoisa puhemies, kuten tiedätte, kotimaassani on ollut merkittäviä protesteja italialaisen yrityksen vuoksi. Se on saanut urakan vaalipiirissäni sijaitsevasta öljynjalostamosta. Se on käyttänyt urakassa ainoastaan italialaista työvoimaa.
<P>
Tämä paheksunta on ymmärrettävää, jos kyseessä oleva yritys on todella varannut itselleen oikeuden palkata omia kansalaisiaan ja jos se ei ota töihin Yhdistyneen kuningaskunnan kansalaisia. Tällainen toiminta on Euroopan unionin lainsäädännön vastaista (kansalaisuuteen perustuva syrjintä). On myös Yhdistyneen kuningaskunnan oikeudellisten vaatimusten vastaista, jos yritys ei noudata niitä. Sen on noudatettava näitä vaatimuksia lähettyjä työntekijöitä koskevan direktiivin mukaisesti.
<P>
Jos protestoijat toteavat, että ainoastaan Yhdistyneen kuningaskunnan yrityksillä pitäisi olla oikeus osallistua tarjouskilpailuun tästä urakasta ja ottaa työhön vaan oman maansa työntekijöitä, protestoijat esittävät tällaisessa tapauksessa näkemyksen, joka ei ole asianmukainen. Heidän on syytä muistaa, että yli kaksi miljoonaa Yhdistyneen kuningaskunnan kansalaista työskentelee EU:n muissa jäsenvaltioissa ja ainoastaan miljoona muun EU:n jäsenvaltion kansalaista työskentelee Yhdistyneessä kuningaskunnassa.
<P>
Iskulauseen "brittiläisiä työntekijöitä Ison-Britannian työpaikkoja varten" on tarkoitettava, että Yhdistyneen kuningaskunnan työntekijöiden on voitava kilpailla asianmukaisella tavalla ja ilman syrjintää. Se ei voi tarkoittaa, että työpaikat varataan Yhdistyneessä kuningaskunnassa tai missään muussa Euroopan unionin jäsenvaltiossa ainoastaan kotimaan kansalaisille.
<SPEAKER ID="056" NAME="Marco Pannella" AFFILIATION="ALDE">
(IT) Arvoisa puhemies, hyvät parlamentin jäsenet, minulla on ilo kertoa, että palestiinalaishallinnon presidentti saapuu vierailulle ylihuomenna parlamentin juhlaistuntoon. Tässä tilaisuudessa palestiinalaishallinnon presidentti saapuu kansakuntien Euroopan parlamenttiin, joka tuhoaa kansakuntien Eurooppaa ja jolle Välimeri merkitsee vain hautaa köyhille ja nälkään ja tuhoon tuomituille.
<P>
Me edustamme täällä - tällä hetkellä on kansallismielisten protestien aika ja kaikkien puolueiden on yhdyttävä niihin - kansakuntien Euroopan vitsausta, joka tuhoaa Euroopan kansakuntia. Meillä on velvollisuus kertoa tämä Brysselin toimielimille. Kahden päivän päästä täällä puhuu palestiinalainen. Se, että 80 prosenttia Israelin kansalaisista suhtautuu myönteisesti Eurooppaan, toisin kuin Jerusalemin hallitus - kuten Adenauer-säätiö on osoittanut - osoittaa myös, että Palestiinalla, Libanonilla, Välimeren eteläpuolisilla valtioilla ja Tunisialla ei ole oikeutta vallankumoukseen...
<P>
(Puhemies keskeytti puhujan)
<SPEAKER ID="057" NAME="Iosif Matula" AFFILIATION="PPE-DE">
(RO) Kun otetaan huomioon tämänhetkinen ilmapiiri Euroopassa, energiavarmuuden turvaaminen on etusijalla. Energian kauttakulkureittien monipuolistaminen voidaan varmistaa Euroopan kaasuverkkojen yhteenliitännöillä. Näin tuetaan myös jäsenvaltioiden välistä solidaarisuutta, joka on yksi Euroopan unionin perusperiaatteista. Romanian ja Unkarin oman rahoituksen lisäksi komissio ehdotti viime viikolla 30 miljoonan euron tukea Arad-Szegedin kaasuputkihankkeen loppuun saattamiseksi. Se ei ole saanut rahoitusta yli viiden vuoden ajan.
<P>
Tämä hanke on ensiarvoisen tärkeä. Kaasuputki yhdistää Romanian ja Unkarin verkon sekä tarjoaa yhteyden Euroopan unionin kaasuverkkoon. Sen jälkeen, kun kaasuputki on valmis, Romania voi viedä ja tuoda kaasua Euroopan markkinoille normaalitilanteen lisäksi myös eurooppalaisen energiakriisin aikana. Tämän vuoksi pyydän teitä antamaan tukenne, että komission ehdotus toteutetaan mahdollisimman nopeasti.
<SPEAKER ID="058" NAME="Jörg Leichtfried" AFFILIATION="PSE">
(DE) Arvoisa puhemies, Irlannin lihaskandaalia koskevat tiedot ovat kiirineet kaikkialle Eurooppaan, mukaan lukien Itävaltaan, jossa skandaalin outona seurauksena oli se, että irlantilaista lihaa myytiin tirolilaisena pekonina. Mielestäni ainoa ratkaisu tähän EU:n laajuiseen ongelmaan on tuoretta lihaa ja lihatuotteita koskeva pakollinen ilmoitus, johon sisältyy seuraavat tiedot: alkuperä, eläimen teurastamoon vientiä ja teurastamosta myyntipisteeseen kuljettamista koskevien matkojen kesto. Jos liha on peräisin EU:n ulkopuolelta, alkuperävaltio on määriteltävä tarkasti. Lisäksi on korkea aika, että Euroopan unioni määrää tarkastajia tutkimaan nämä seikat. Jotta näin voidaan toimia, kehotan neuvostoa, komissiota ja teitä, hyvät naiset ja herrat, toteuttamaan toimia sen varmistamiseksi, että eurooppalaisia kuluttajia ei enää johdeta harhaan tällä tavalla.
<SPEAKER ID="059" NAME="Jelko Kacin" AFFILIATION="ALDE">
(SL) Olemme nähneet ja kuulleet selontekoja, että pitkään jatkunut sisällissota Sri Lankassa on päättymässä. Tamilitiikerit ajoi pois viimeisestä tärkeästä tukikohdastaan kuitenkin sotilaallinen ylivoima. Tätä ei saatu aikaan poliittisilla saavutuksilla tai kestävällä ratkaisulla. Sotilaallinen ratkaisu on hyvin ongelmallinen. Näemme voittajia ja häviäjiä. Häviäjät ovat kymmenet tuhannet paikalliset siviilihenkilöt, jotka poistuvat tai pakenevat paikalta hallitusten joukkojen pelossa.
<P>
Länsi-Balkanilta saamamme kokemus opettaa meille, että sotilaallisia voittoja ja aseellisten yhteenottojen muodollista lopettamista seuraa usein se, että voittajat tappavat häviäjät ja häviäjien oletetut kannattajat. Voitto voi aiheuttaa yksittäisiä ja hallitsemattomia kostotoimia ja usein myös järjestettyjä murhia. Niihin syyllistyneet yleensä pyrkivät peittelemään tekojaan.
<P>
En yritä syyttää ketään etukäteen. Pyrin vain tuomaan esiin, että Euroopan unionin on toteutettava välittömästi toimia, jotta tämän erittäin kriittisen konfliktin jälkeisen ajanjakson aikana varmistetaan kansainvälinen läsnäolo ja kansainvälinen valvonta. Peloissaan paennut siviiliväestö on suuressa vaarassa tämän ajanjakson aikana.
<SPEAKER ID="060" NAME="James Nicholson" AFFILIATION="PPE-DE">
(EN) Arvoisa puhemies, monet ovat tietoisia Irlannissa äskettäin esiintyneestä dioksiiniuhasta. Pohjois-Irlannin karjankasvattajat ovat myös ongelmallisessa tilanteessa, koska ne toivat rehuseosta, joka aiheutti ongelmia eläimille. Pohjois-Irlannin hallinto on nyt tarjonnut maanviljelijöille 25 prosentin korvausta, mikä merkitsee niille vararikkoa. Pohjois-Irlannin hallinnolla on vaikeuksia löytää varoja, ja ne eivät saa käyttöönsä 37,5 prosentin osuutta, jonka Euroopan unioni on saattanut käytettäväksi. Olen ymmärtänyt, että Irlannin tasavallan hallitus on ilmoittanut selvästi, että se ei ota asiasta vastuuta, vaikka se oli antanut rehutehtaalle luvan ja se valvoi sitä. Tämä merkitsee huomattavaa määrää saastunutta sianlihaa yhdessä tehtaassa. Tämä on erittäin vakava ja vaarallinen ongelma, ja se on ratkaistava mahdollisimman nopeasti.
<SPEAKER ID="061" NAME="Silvia-Adriana Ţicău" AFFILIATION="PSE">
(RO) Euroopan unioni valmistautuu kiireellisesti neuvottelemaan Kioton sopimuksen jälkeisestä sopimuksesta, jotta ilmastonmuutoksen vaikutuksia vähennetään edelleen. Jäsenvaltioiden on vähennettävä asteittain hiilidioksidipäästöjään. Eurooppalaisten yritysten on kiireellisesti sijoitettava tuotantolaitostensa uudenaikaistamiseen energiaa paljon kuluttavilla teollisuudenaloilla, jotta voidaan säilyttää nykyinen tuotantotaso, pelastaa työpaikkoja ja suojella ympäristöä.
<P>
Haluaisin kiinnittää huomionne siihen, että meneillään olevan talouskriisin aikana eurooppalaiset yritykset eivät saa luottoja, mitä ne tarvitsevat uudistamistoimien toteuttamiseksi. Kyse ei ole siitä, että eurooppalaisten yritysten olisi tuotettava vähemmän. Niiden on tuotettava ainoastaan älykkäämmin ja ympäristön kannalta edullisella tavalla. Kehotan komissiota, Euroopan investointipankkia ja jäsenvaltioita asettamaan EU:n talouden kestävän kehittämisen ensisijaiseksi toimeksi ja takaamaan Euroopan talouden elvytyssuunnitelman perusteella tarvittavat edellytykset, jotta eurooppalaiset yritykset voivat toteuttaa uudistamistoimia ja säilyttää kilpailukykynsä yhä vaikeammilla markkinoilla.
<SPEAKER ID="062" NAME="Iuliu Winkler" AFFILIATION="PPE-DE">
(HU) Kiitos paljon, arvoisa puhemies. Euroopan unionilla on haasteenaan vakauden ja turvallisuuden varmistaminen, kansalaisten hyvinvoinnin parantaminen ja yhteisen eurooppalaisen tulevaisuuden rakentaminen. Historiallisilla, kansallisilla ja etnisillä vähemmistöillä on monimuotoisessa Euroopassa tärkeä merkitys. Näiden vähemmistöjen oikeuksien kunnioittamista ei ole vielä varmistettu riittävästi. Asiakirjat, kuten kansallisten vähemmistöjen suojelua koskeva puiteyleissopimus ja alueellisia kieliä ja vähemmistökieliä koskeva eurooppalainen peruskirja, herättävät luottamusta. On selvää, että ennen kuin jokainen Euroopan unionin jäsenvaltio on ratifioinut nämä asiakirjat, tarvitaan lisätoimia. Parlamentin pitäisi asettaa tavoitteekseen sellaisen sitovan puitesopimuksen tekeminen, jolla varmistetaan kansallisten vähemmistöjen suojelu, jossa tunnustetaan autonomian ja itsemääräämisoikeuden eri muodot, joka perustuu toissijaisuusperiaatteeseen ja jolla tarjotaan rohkaisevia ratkaisumalleja vähemmistöyhteisöjen tilanteeseen. Paljon kiitoksia.
<SPEAKER ID="063" NAME="Véronique Mathieu" AFFILIATION="PPE-DE">
- (FR) Arvoisa puhemies, ilmaisen täyden tukeni Klaus-myrskystä kärsineille kansalaisille ja perheille. Myrsky iski yli viikko sitten Etelä-Eurooppaan ja erityisesti Lounais-Ranskaan.
<P>
Myrskyn aiheuttamat seuraukset ovat järkyttäviä. Myrsky aiheutti 11 kuolonuhria, sen vuoksi yli puolitoista miljoonaa taloutta jäi ilman sähköä ja 300 000 hehtaaria metsää tuhoutui, eli 40 prosenttia Landesin alueen metsistä. Noin 30-40 miljoonaa kuutiometriä puuta on kaadettu.
<P>
Euroopan unionilla on vuodesta 2002 lähtien ollut käytössään solidaarisuusrahasto, josta voidaan myöntää taloudellista hätäapua tällaisista luonnononnettomuuksista kärsineille Euroopan alueille. Ministerineuvoston on - ja toistan tässä Anne Laperrouzen päätelmiä - käytettävä tätä solidaarisuusrahastoa. Toivon, että Euroopan parlamentti varmistaa, että näin toimitaan hyvin pian.
<SPEAKER ID="064" NAME="Czesław Adam Siekierski" AFFILIATION="PPE-DE">
(PL) Arvoisa puhemies, juhlimme piakkoin Puolan pyöreän pöydän keskustelun avaamisen 20-vuotispäivää. Vallassa olevat ja oppositio ryhtyivät neuvottelemaan sekä pohtimaan yhteisesti ratkaisua Puolan ongelmiin. Kyse oli taloudellisista ja sosiaalisista ongelmista, mutta myös poliittisen järjestelmämme tärkeimmistä ongelmista.
<P>
Oppositiota edusti etupäässä vuonna 1980 perustettu Solidaarisuus-liike, jota johti Lech Walesa, sekä järjestön neuvonantajat. Hallituksen puolella neuvottelijat olivat murenevan sosialistisen talousjärjestelmän viranomaiset, jotka loivat Puolan sotatilalain.
<P>
Pyöreän pöydän keskustelujen ja sovinnon seurauksena järjestettiin vaalit kesäkuussa 1989. Niiden tuloksena perustettiin Tadeusz Mazowieckin, johtama hallitus, joka oli ensimmäinen ei-kommunistinen hallitus. Tämä hallitus osoitti meille, että Puolan oikea suunta on vapauden ja demokratian lisäksi Euroopan unioniin yhdentyminen. Kotimaassani tapahtuneet muutokset käynnistivät monien Keski- ja Itä-Euroopan maiden marssin kohti vapautta, demokratiaa ja EU:hun yhdentymistä.
<SPEAKER ID="065" NAME="Puhemies">
(EN) Keskustelu on päättynyt.
