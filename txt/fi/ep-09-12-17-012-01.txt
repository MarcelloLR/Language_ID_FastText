<CHAPTER ID="012-01">
1. Uganda: homoseksuaalisuuden vastainen lainsäädäntöehdotus
<SPEAKER ID="850" NAME="Puhemies">
(DE) Esityslistalla on seuraavana keskustelu kuudesta Ugandan homoseksuaalisuuden vastaista lainsäädäntöehdotusta käsittelevästä päätöslauselmaesityksestä.
<SPEAKER ID="225" NAME="Michael Cashman" LANGUAGE="EN">
Arvoisa puhemies, pyydän parlamentin jäseniltä kärsivällisyyttä; toivon, että voimme siirtyä työjärjestyspuheenvuoroista eteenpäin käsittelemään syrjintää.
<P>
Ugandan parlamentti on saanut käsiteltäväkseen lakiehdotuksen, ja jotkut ihmettelevät, miten se meihin liittyy. Kansainvälisten velvoitteiden, Cotonoun sopimuksen ja ihmisoikeuksien loukkaukset kuuluvat kuitenkin Euroopan parlamentin toimivaltaan erottamattomasti kuten olemme jo osoittaneet useissa yhteyksissä.
<P>
Ugandassa käsiteltävänä oleva lakialoite sisältää erittäin ankaria säännöksiä. Lakialoitteessa muun muassa säädetään, että homoseksuaalisuudesta syytetyille henkilöille voidaan langettaa elinkautinen vankeusrangaistus tai joissain olosuhteissa kuolemanrangaistus. Vanhemmille, jotka eivät ilmianna lesboa tytärtään tai homoseksuaalia poikaansa viranomaisille, voidaan määrätä sakkoja tai todennäköisesti kolmen vuoden vankeusrangaistus. Opettajille, jotka eivät ilmianna lesboa tai homoseksuaalia oppilasta viranomaisille 24 tunnin kuluessa voidaan määrät samat rangaistukset. Vuokranantajille, jotka sattuvat vuokraamaan asunnon "epäillylle" homoseksuaalille, voidaan langettaa seitsemän vuoden vankeusrangaistus.
<P>
Lakialoitteessa uhataan lisäksi rangaistuksella tai maineen pilaamisella kaikkia sellaisia henkilöitä, jotka työskentelevät lesbojen tai homoseksuaalien parissa. Heitä ovat esimerkiksi aidsin ja HI-viruksen vastaista työtä tekevät lääkärit sekä kansalaisyhteiskunnan johtohahmot, jotka toimivat seksuaali- ja lisääntymisterveyden alalla. Tämä puolestaan horjuttaa julkisen terveydenhuollon toimia HI-viruksen leviämisen torjumiseksi.
<P>
On ehdottoman tärkeää, että me tässä istuntosalissa asetamme ennakkoluulomme tänään syrjään ja puolustamme niitä, joilla ei ole jäljellä enää ainuttakaan puolustajaa. Olen siksi erittäin ilahtunut kehitysyhteistyöstä ja humanitaarisesta avusta vastaavan komission jäsen de Guchtin julkilausumasta, Yhdistyneen kuningaskunnan, Ranskan ja Ruotsin hallitusten julkilausumista sekä presidentti Obaman ja Yhdysvaltain edustajainhuoneen ulkoasiainvaliokunnan puheenjohtajan ja varapuheenjohtajan julkilausumasta. Kehotan Euroopan parlamentin jäseniä antamaan tälle asialle sen ansaitseman huomion ja puhumaan niiden ihmisten puolesta, joita Ugandassa kieltäydytään kuulemasta.
<SPEAKER ID="227" NAME="Marietje Schaake">
laatija. - (EN) Arvoisa puhemies, yksi Ugandan parlamentin jäsenistä laati viime syyskuussa homoseksuaalisuuden vastaisen lakialoitteen. Tämä lakialoite kriminalisoi homoseksuaalisuuden, josta voidaan sen nojalla langettaa elinikäinen vankeusrangaistus tai jopa kuolemanrangaistus. Lakialoite ei koske vain väitettyjä rikollisia, vaan myös niitä, jotka eivät tee ilmoitusta näistä niin kutsutuista rikoksista tai jotka tukevat ihmisoikeustyötä ja muuta vastaavaa työtä Ugandassa.
<P>
Me pelkäämme, että lakialoite loukkaisi sukupuolista suuntautumista koskevaa vapautta ja sananvapautta, jotka ovat ihmisoikeuksia. Ne eivät ole yksinomaan eurooppalaisia arvoja, vaan yleismaailmallisia arvoja.
<P>
Lisäksi me tuomitsemme kuolemanrangaistuksen kaikissa olosuhteissa ja yhdymme kansainvälisen yhteisön huoleen kansalaisjärjestöistä, jotka voivat joutua keskeyttämään käynnissä olevat toimintansa Ugandassa.
<P>
Me yhdymme presidentti Obaman ja muiden kansainvälisen yhteisön edustajien vaatimukseen hylätä tämä lakialoite ja tarkistaa kaikki lait, jotka mahdollisesti voivat kriminalisoida homoseksuaalisuuden Ugandassa.
<SPEAKER ID="229" NAME="Charles Tannock" LANGUAGE="EN">
Arvoisa puhemies, Uganda on syvästi kristillinen maa, jota hallitsevat perinteiset arvot. Homoseksuaalisuus on laitonta Ugandassa kuten monissa muissakin Afrikan maissa. Meidän ei tule pakottaa muita omaksumaan liberaalimpia ja suvaitsevaisempia arvojamme, sillä se voi osoittautua haitalliseksi.
<P>
Meidän ei pidä kuitenkaan arastella tämän järkyttävän lakialoitteen vastustamista, sillä se on todella säälimätön ja suhteettoman ankara. Se ei ainoastaan uhkaa vaarantaa Ugandan homoseksuaalien turvallisuutta ja vapautta, vaan se voisi myös tahrata Ugandan maineen kaikkialla maailmassa ja tehdä siitä hylkiövaltion.
<P>
Uganda on ottanut kuluneiden kahden vuosikymmenen aikana monia ihailtavia edistysaskeleita, ja sitä voidaan jollain tapaa pitää esimerkkinä Afrikan kehitykselle. Miksi Ugandan parlamentin jäsenet heittäisivät tämän hyväntahtoisuuden menemään? Miksi he asettaisivat maansa Iranin rinnalle - Iranin, joka toteuttaa säännöllisesti homoseksuaalien julkisia teloituksia?
<P>
Toivon, että tämän raa'an lakialoitteen Euroopan parlamentissa ja muissa parlamenteissa ympäri maailman aiheuttama paheksunta saa Ugandan presidentin käyttämään veto-oikeuttaan.
<SPEAKER ID="231" NAME="Ulrike Lunacek" LANGUAGE="DE">
Arvoisa puhemies, edelliset puhujat ovat antaneet tarkempia tietoja Ugandan parlamentin käsiteltävänä olevasta lakialoitteesta. Haluan kertoa teille pienen tarinan. Olin neljä tai viisi vuotta sitten Kampalassa ja tapasin joukon lesboja, homoseksuaaleja ja transgenderihmisiä eräässä pitsaravintolassa, jonka omistaja salli tapaamisemme. Samana iltana hallituksen ministeri ilmoitti, että vastaisuudessa paikoissa, joissa lesbot, homoseksuaalit ja transgenderihmiset tapaavat, tehtäisiin ratsioita. Olin sinä iltana aika huolissani kuten olivat myös tapaamani ugandalaiset lesbot ja homomiehet. Mitään ei onneksi tapahtunut, mutta tuo ilta oli alku homofobian lisääntymiselle Ugandassa. Käsiteltävänä olevassa lakialoitteessa ei ainoastaan aiempien lakien tapaan kriminalisoida homoseksuaalisuutta, vaan siinä säädetään lisäksi homoseksuaaleille langetettavasta kuolemanrangaistuksesta.
<P>
Monet Afrikan valtioiden johtajat, Yoweri Museveni mukaan lukien, ovat tehneet paljon hyvää maalleen, mutta väite, jonka mukaan homoseksuaalisuus olisi epäafrikkalaista, on yksinkertaisesti väärä. Homoseksuaalisuutta on esiintynyt kaikissa kulttuureissa kaikilla mantereilla kaikkina historian aikoina ja sitä tulee esiintymään myös jatkossa lainsäädännöstä huolimatta. Pidän myönteisenä sitä, että olemme onnistuneet laatimaan lähes kaikkien ryhmien tukeman yhteisen päätöslauselman, sillä meidän on tärkeää ilmaista vastustavamme lakialoitetta ja tukea lesboja, homoseksuaaleja ja transgenderihmisiä Ugandassa. Me emme voi vain katsella sivusta heidän joutuessaan vihamielisen lainsäädännön kohteeksi.
<P>
Euroopan unionilla on velvollisuus pitää yllä ihmisoikeuksia kaikkialla maailmassa ja muistuttaa Ugandan parlamentin jäseniä siitä, että muun muassa Cotonoun sopimuksessa todetaan ihmisarvon ja ihmisoikeuksien koskevan kaikkia ja niiden puolustamisen olevan jokaisen tehtävä. Toivon lisäksi, että esittelemämme päätöslauselma hyväksytään kokonaisuudessaan, sillä on tärkeää, että myös Euroopan unioni tukee järjestöjä, jotka puolustavat lesbojen, homoseksuaalien ja transgenderihmisten oikeuksia Ugandassa.
<SPEAKER ID="233" NAME="Michèle Striffler" LANGUAGE="FR">
Arvoisa puhemies, arvoisa komission jäsen, hyvät parlamentin jäsenet, vastatakseni kysymykseen "miksi Euroopan parlamentin pitäisi puuttua tähän asiaan" haluan sanoa, että Ugandan parlamentin käsiteltäväksi jätetty homoseksuaalisuuden vastainen lakialoite on täysin perusvapauksien vastainen ja että sitä ei missään tapauksessa pidä hyväksyä.
<P>
Homoseksuaalisuus on kriminalisoitu jo Ugandan voimassa olevassa lainsäädännössä. Kansalaisjärjestöt ovat jo vuosien ajan varoitelleet näihin ryhmiin kohdistuvasta väkivallasta. Jos laki hyväksytään tammikuussa 2010, tilanne vaikeutuu ja homoseksuaalisesta käytöksestä voidaan langettaa elinkautinen vankeusrangaistus tai kuolemanrangaistus, mikäli tuomittu kantaa HI-virusta.
<P>
Samalla laki vaikeuttaisi aidsin vastaista työtä. Afrikassa on myös muita homoseksuaalien vastaisia lakeja. Tämä lakialoite poikkeaa kuitenkin niistä, sillä, kuten jäsen Cashman totesi, se pakottaa kansalaiset ilmiantamaan homoseksuaaliset teot 24 tunnin kuluessa. Homoseksuaalien lääkäreillä, vanhemmilla ja opettajilla on velvollisuus ilmiantaa nämä henkilöt poliisille vankeusrangaistuksen uhalla.
<P>
Lisäksi lakialoite kriminalisoi ihmisoikeuksia Ugandassa puolustavien ja edistävien kansalaisjärjestöjen, kansainvälisten lahjoittajien ja humanitaaristen järjestöjen oikeutetun työn.
<P>
Heti sen jälkeen, kun lakialoite oli esitelty hallitukselle Kampalassa, ihmisoikeuksien puolustajat ympäri maailman tuomitsivat sen. Sen tuomitsivat myös useat valtiot, kuten Ranska, Yhdysvallat...
<P>
(Puhemies keskeytti puhujan.)
<P>
ja kehitysyhteistyöstä vastaava Euroopan komission jäsen De Gucht. Ugandan on noudatettava kansainvälisen humanitaarisen lain ja Cotonoun sopimuksen mukaisia velvollisuuksiaan.
<P>
Jos tilanne jatkuu, Euroopan unionin tulee kiireellisesti esittää vastustuksensa Ugandan viranomaisille ja harkita uudelleen suhteitaan Ugandaan.
<SPEAKER ID="234" NAME="Puhemies">
(DE) Hyvä jäsen Striffler, saitte 12 sekuntia lisäaikaa. Olisitte voinut lukea hiukan hitaammin, jolloin kolleganne olisivat voineet nauttia vieläkin paremmasta tulkkauksesta. Kehotan jäseniä, jotka lukevat puheenvuoronsa, toimittamaan tekstinsä tulkeille etukäteen, sillä tämä parantaa tulkkauksen laatua.
<SPEAKER ID="235" NAME="Filip Kaczmarek">
PPE-ryhmän puolesta. - (PL) Arvoisa puhemies, jotkut ovat sitä mieltä, että meidän ei pitäisi puuttua tähän asiaan, sillä heidän mielestään homoseksuaalien oikeudet eivät ole osa ihmisoikeuksia. Tämä on väärinkäsitys.
<P>
Ihmisoikeuksien yleismaailmallisessa julistuksessa tunnustetaan, että ihmisoikeudet koskevat jokaista ihmistä ja että ketään ei voida jättää niiden ulkopuolelle. Sukupuoliseen suuntautumiseen perustuvan syrjinnän kieltäminen ei ole mitään uutta. Ongelma on siinä, että kaikki eivät halua myöntää tällaisen syrjinnän loukkaavan ihmisoikeuksia.
<P>
Jotkin tahot Ugandassa ja joissain muissa Afrikan valtioissa väittävät, että meidän tähän asiaan kiinnittämämme huomio on uuskolonialismin ilmentymä tai että me sekaannumme asioihin, jotka eivät meille kuulu. Myös tämä on väärinkäsitys. Kyse on yleisistä, yleismaailmallisista oikeuksista. Tämä ei ole mikään päähänpisto. Me kunnioitamme Ugandan ja muiden valtioiden riippumattomuutta, mutta me emme voi vaieta nähdessämme, että Ugandassa pyritään syrjinnän torjumisen sijaan laajentamaan sitä.
<SPEAKER ID="237" NAME="Kader Arif" LANGUAGE="FR">
Arvoisa puhemies, hyvät parlamentin jäsenet, pidän myönteisenä sitä, että meillä on tänään tilaisuus keskustella Ugandan parlamentille 25. syyskuuta jätetystä homoseksuaalisuuden vastaisesta lainsäädäntöehdotuksesta.
<P>
Näinä aikoina, jolloin ihmisoikeusloukkauksien määrä on vain kasvussa, Euroopan parlamentin kaikkien poliittisten ryhmien on mielestäni erittäin tärkeää katsoa yli puoluerajojen ja tuomita tällainen vapauksien vastainen lakialoite mahdollisimman painokkaasti sekä vaatia Ugandan parlamenttia hylkäämään se ja tarkistamaan kansallista lainsäädäntöään homoseksuaalisuuden dekriminalisoimiseksi.
<P>
Kuten jäsen Cashman äsken totesi kaikki kansalaisjärjestöt ovat ilmaisseet vastustavansa tätä lakialoitetta ja todenneet sen olevan este aidsin vastaiselle työlle. Tämän aloitteen on jo tuominnut Euroopan komissio komission jäsen De Guchtin sanoin sekä valtaosa jäsenvaltioista, jotka näin yhtyvät presidentti Obaman lausuntoon.
<P>
Vetoan näin ollen komissioon EU:n Ugandan suhteiden tarkistamiseksi siinä tapauksessa, että tämä laki hyväksytään. Valtio, joka sillä hetkellä rikkoo paitsi kansainvälistä lainsäädäntöä myös Cotonoun sopimusten perusperiaatteita, ei voi enää jatkossa saada Euroopan unionin tukea.
<P>
Hyvät parlamentin jäsenet, haluan vielä todeta, että jokaisella tulee olla oikeus sukupuolista suuntautumista koskevaan vapauteen ilman pelkoa vankeusrangaistuksesta tai kuolemantuomiosta. Tämä periaate ei ole neuvoteltavissa.
<SPEAKER ID="239" NAME="Raül Romeva i Rueda" LANGUAGE="EN">
Arvoisa puhemies, olisin halunnut aloittaa tämän keskustelun puhumalla Aminatou Haidarin tapauksesta. Syistä, jotka me kaikki tunnemme, en kuitenkaan voi. Joka tapauksessa myös kelpoisuusoikeudet Ugandassa ansaitsevat meidän huomiomme, ja tässä tapauksessa me joudumme jälleen kerran hyväksymään uuden homofobian vastaisen asiakirjan.
<P>
Me olemme hyväksyneet useita tähän asiaan liittyviä päätöslauselmia, jotka ovat koskeneet muun muassa vähemmistöjen suojelua ja syrjinnän vastaisia politiikkoja. Tänään meidän on liitettävä taas uusi teksti aiemmin hyväksyttyjen joukkoon. Ugandalaisen parlamentin jäsenen pelkkä yrityskin jättää homoseksuaalisuuden vastainen lakialoite ansaitsee poliittisen vastalauseen.
<P>
Lakialoite sisältää säännöksiä, joiden nojalla lesboudesta, homoudesta tai biseksuaalisuudesta epäillyt henkilöt voidaan tuomita elinkautiseen vankeusrangaistukseen tai jopa kuolemanrangaistukseen. Aloitteessa on myös säännös, jonka nojalla kuka tahansa heteroseksuaalikin ihminen voidaan tuomita jopa kolmeksi vuodeksi vankeuteen, mikäli hän ei ilmianna 24 tunnin kuluessa tuntemiaan lesboja, homoja, biseksuaaleja ja transgenderihmisiä tai mikäli hän tukee tällaisten ihmisten ihmisoikeuksia. Näiden säännösten perusteella kuka tahansa meistä voisi siis joutua oikeuden eteen näistä samoista syistä.
<P>
Meidän on muistutettava Euroopan unionia ja kansainvälistä yhteisöä siitä, että sukupuolinen suuntautuminen on asia, joka kuuluu henkilökohtaisen yksityisyyden piiriin. Oikeus yksityisyyteen on taattu kansainvälisessä ihmisoikeuslainsäädännössä, jonka perusteella yhdenvertaisuutta ja syrjimättömyyttä tulee edistää ja sananvapaus tulee taata. Me pyydämme kansainvälisiä lahjoittajia - sekä hallituksia että muita tahoja - keskeyttämään toimintansa tietyillä aloilla, jos lakialoite hyväksytään.
<P>
Vastustan ehdottomasti kaikkia pyrkimyksiä kuolemanrangaistuksen käyttöön ottamiseksi. Jos Ugandan viranomaiset eivät täytä näitä vaatimuksia, niin meidän on vaadittava neuvostoa ja komissiota harkitsemaan uudelleen suhteitaan Ugandaan, mikäli lakialoite hyväksytään ja maassa rikotaan kansainvälistä ihmisoikeuslainsäädäntöä. Haluan tästä syystä muistuttaa Ugandan hallitusta sen velvollisuuksista, jotka perustuvat yleismaailmallisia oikeuksia tukevaan kansainväliseen lainsäädäntöön ja Cotonoun sopimukseen.
<SPEAKER ID="241" NAME="Ana Gomes" AFFILIATION="S&amp;D">
(PT) Euroopan on puututtava tähän asiaan kaikin mahdollisin keinoin ja erityisesti Cotonoun sopimuksen tarjoamin välinein. Meidän on vaadittava, että tämä säälimätön lakialoite peruutetaan tai muutoin Ugandan taloudelliselle ja poliittiselle yhteistyölle koituu seurauksia.
<P>
Kun kuulin tämän lakialoitteen sisällöstä ja sain tietää homoseksuaalien murheellisesta tilanteesta muun muassa Ugandassa, Sudanissa, Iranissa ja Nigeriassa vain muutamia esimerkkejä mainitakseni, ymmärsin, miten syvälle juurtunutta homofobia on yhä monissa kulttuureissa vastoin kyseisten valtioiden ihmisoikeuksia koskevia velvoitteita. On järkyttävää, että Yhdysvalloissa asuvat äärioikeistolaiset evankeliset kristityt ovat osallistuneet monien tällaisten aloitteiden järjestämiseen ja rahoittamiseen Afrikassa.
<P>
Euroopan unionin ja sen elinten on tehtävä kaikkensa paikan päällä näissä Afrikan maissa, jotta tällaisten suvaitsemattomuuden kylväjien ilkeämieliset, taantumukselliset ja viharikoksia lietsovat pyrkimykset tehdään tyhjiksi.
<SPEAKER ID="243" NAME="Luis Yáñez-Barnuevo García" AFFILIATION="S&amp;D">
(ES) Arvoisa puhemies, pidän erittäin myönteisenä sitä, että eri poliittisia ryhmiä edustavat parlamentin jäsenet ovat puhuneet yksimielisesti tätä keskuudessamme tuohtumusta aiheuttanutta Ugandan lakialoitetta vastaan. Uskon tämän kertovan koko parlamentin kattavasta yksimielisyydestä. Olen pyytänyt puheenvuoroa vain yhtyäkseni näihin aiempiin puhujiin ennen tämän asian puolesta äänestämistä.
<P>
Tuen jäsen Cashmania, laatijoita ja ryhmäpuheenvuorojen pitäjiä, sillä suvaitsemattomuuden, syrjinnän ja tässä tapauksessa myös homofobian ja kuolemanrangaistuksen vastustaminen edellyttää meiltä määrätietoisuutta, jota meidän on vaadittava myös komissiolta ja neuvostolta. Meidän on pidettävä kannastamme kiinni sinnikkäästi, kunnes tämä epäoikeudenmukainen lakialoite peruutetaan. Lakialoitteen hyväksyminen tarkoittaisi käytännössä Ugandan paluuta siirtomaa-aikaan.
<SPEAKER ID="245" NAME="Cristian Dan Preda" AFFILIATION="PPE">
(RO) Olen edellisten puhujien tavoin järkyttynyt tavasta, jolla tänään käsittelemämme lakialoite on esitelty. On itsestään selvää, että EU ei voi hyväksyä seuraamusten langettamista tietyille henkilöille heidän sukupuolisen suuntautuneisuutensa perusteella tai sen perusteella, että he eivät anna tietoja toisten henkilöiden sukupuolisesta suuntautuneisuudesta.
<P>
Haluan lisäksi painottaa, että tätä keskustelua käydään samaan aikaan kun Cotonoun sopimuksen toisesta tarkistamisesta keskustellaan. Uganda on Cotonoun sopimuksen osapuoli, ja sopimuksessa vaaditaan hyvin selvästi ihmisoikeuksien kunnioittamista. Äänestin kehitysyhteistyövaliokunnassa tämän viikon maanantaina jäsen Jolien laatimasta Cotonoun sopimusta koskevasta mietinnöstä.
<P>
Uskon, että tämänpäiväinen keskustelu asettaa meidät asemaan, jossa me emme voi olla tuomitsematta Ugandan tapahtumia, vaikka tämä keskustelu olisi ehkä pitänytkin käydä jo viime kuussa.
<SPEAKER ID="247" NAME="Heidi Hautala" AFFILIATION="Verts/ALE">
(FI) Arvoisa puhemies, haluaisin vielä lisätä tähän sen, että ensi toukokuussa Ugandassa Kampalassa pidetään kansainvälisen rikostuomioistuimen perussäännön tarkistamiskonferenssi. On nimittäin kulunut kymmenen vuotta tämän tärkeän rikostuomioistuimen perustamisesta, ja toivoisin, että Ugandan hallitus kaikin puolin tarkastelisi omaa lainsäädäntöään niin, että se on linjassa kansainvälisten sopimusten kanssa ja noudattaa syrjimättömyyden periaatetta.
<SPEAKER ID="249" NAME="Paweł Samecki">
komission jäsen. - (EN) Arvoisa puhemies, komissio suhtautuu erittäin vakavasti hiljattain Ugandan parlamentin käsittelyyn jätettyyn homoseksuaalisuuden vastaiseen lakialoitteeseen. Jos lakialoite hyväksytään, siitä aiheutuu merkittäviä ihmisoikeuksiin liittyviä ongelmia, joihin komissio kiinnittää erityistä huomiota.
<P>
Komissio katsoo, että lakialoitteessa säädetty rangaistusten langettaminen homoseksuaalisuuden perusteella olisi vastoin YK:n ihmisoikeuksia koskevia yleissopimuksia. Uganda on ratifioinut nämä yleissopimukset. Näin ollen sillä on oikeudellinen velvollisuus noudattaa niitä poikkeuksetta ja syrjimättä ketään. Kansallisen lainsäädännön on oltava linjassa kansainvälisten ihmisoikeuksia koskevien velvoitteiden kanssa. Lakialoite olisi myös vastoin EU:n tukemaa YK:n julistusta sukupuolisesta suuntautumisesta ja sukupuoli-identiteetistä, joka on päivätty 18. joulukuuta 2008 ja jossa käsitellään homoseksuaalisuuden dekriminalisointia.
<P>
Komission jäsen De Gucht otti nämä asiat henkilökohtaisesti puheeksi presidentti Musevenille viime marraskuussa osoittamassaan kirjeessä. Hän painotti, että komissio ja Euroopan parlamentti pitävät ihmisoikeuksien kunnioittamista äärimmäisen tärkeänä asiana. Samalla hän kuitenkin totesi luottavansa presidentti Museveniin sen suhteen, että tämä ei salli tällaisen taantumuksellisen lainsäädännön hyväksymistä.
<P>
Puheenjohtajavaltio ja Ugandan edustuston päälliköt ottivat tämän asian puheeksi Ugandan hallituksen kanssa useita kertoja tavatessaan pääministerin ja oikeusministerin sekä osallistuessaan 8 artiklan tapaamisiin ja Ugandan ihmisoikeustoimikunnan tapaamisiin. Viimeisin tapaaminen oli EU:n puheenjohtajavaltion ja paikallisen troikan neuvottelu väliaikaisen ulkoasiainministerin kanssa 3. joulukuuta. Puheenjohtajavaltio ja troikka ilmaisivat ulkoasiainministerille jälleen kerran syvän huolensa tilanteesta, toistivat hänelle tukevansa perusvapauksia ja muistuttivat häntä Ugandan kansainvälisistä velvoitteista. Ministeri viittasi perinteisiin arvoihin ja kulttuurisiin tapoihin, jotka muuttuvat hitaasti, sekä väitti saaneensa todisteita värväyskampanjoista, joiden tarkoituksena on käyttää hyväksi köyhiä ihmisiä ja käännyttää heitä homoseksuaalisuuteen. Hän pani kuitenkin EU:n näkemykset merkille ja lupasi välittää ne henkilökohtaisesti hallitukselle ja parlamentille, jotta ne voisivat tehdä päätöksensä tietoisina näistä asioista.
<P>
Komissio toivoo, että nämä toimet voivat muiden toimien ohella johtaa EU:n ja Ugandan välisen nykyisen kumppanuuden hengessä lainsäädäntöehdotuksen tarkistamiseen siten, että se vastaa kansainvälisiä periaatteita, joiden mukaan sukupuoliseen suuntautumiseen perustuva syrjintä ei ole hyväksyttävää.
<SPEAKER ID="250" NAME="Puhemies">
(DE) Keskustelu on päättynyt.
<P>
Äänestys toimitetaan keskustelujen jälkeen.
