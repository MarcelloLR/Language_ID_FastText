<CHAPTER ID="006">
EHEC-epidemia EU:n jäsenvaltioissa (keskustelu) 
<SPEAKER ID="010" NAME="Puhemies">
(IT) Esityslistalla on seuraavana komission julkilausuma EHEC-epidemiasta EU:n jäsenvaltioissa.
<SPEAKER ID="011" NAME="John Dalli">
komission jäsen. - (EN) Arvoisa puhemies, haluaisin kiittää teitä kaikkia mahdollisuudesta kertoa E. coli -bakteeriin liittyvästä tilanteesta.
<P>
Olen hyvin huolissani siitä kuoleman- ja sairastapausten raskaasta taakasta, jonka tämä elintarvikevälitteinen epidemia on aiheuttanut eurooppalaisille. Haluankin jälleen kerran käyttää tilaisuuden ilmaistakseni surunvalitteluni niille, jotka tästä joutuvat kärsimään.
<P>
On kuitenkin todettava, että tilanne kehittyy edelleen. Shigatoksiinia tuottavan E. coli -bakteerin aiheuttamia tartuntoja on tähän mennessä todettu yli 1 672, ja ainakin 661 ihmisellä oireet ovat olleet vakavia. Viimeisimpien tietojen mukaan epidemia on aiheuttanut 21 kuolemantapausta Saksassa ja yhden Ruotsissa. Satunnaisia tapauksia on raportoitu 11 muussa jäsenvaltiossa. Lisäksi Sveitsi on ilmoittanut 15 tapauksesta ja Yhdysvallat neljästä. Epidemian keskus sijaitsee edelleen Pohjois-Saksassa Hampurin alueella. Suurin osa Saksan ulkopuolella todetuista tapauksista koskee saksalaisia matkailijoita tai henkilöitä, jotka ovat käyneet Saksassa kyseisellä alueella. Mitä sitten Euroopan komissio tekee epidemian torjumiseksi?
<P>
Ensinnäkin aktivoimme välittömästi kaikki kriisinhallintaverkostomme. Verkostot ovat päivittäin yhteydessä keskenään. Näin tietoja voidaan vaihtaa oikea-aikaisesti, mikä luo perustan nopealle toiminnalle. Komissio tapaa lähes päivittäin kansallisia terveysviranomaisia ja elintarviketurvallisuudesta vastaavia viranomaisia keskustellakseen näiden kanssa epidemian kehittymisestä, tartuntojen ehkäisemiseksi toteutetuista toimenpiteistä sekä tartunnan saaneiden ihmisten hoidosta. Varhaisvaroitus- ja reagointijärjestelmä sekä elintarvikkeita ja rehuja koskeva nopea hälytysjärjestelmä ovat luoneet vakaan perustan tiedonvaihdolle.
<P>
Toiseksi olemme pyytäneet Euroopan tautien ehkäisy- ja valvontakeskusta (ECDC) laatimaan tieteellisen riskiarvioinnin, jota päivitetään säännöllisesti tilanteen kehittyessä. EU:lla on nyt yhtenäinen tautimääritelmä, jonka ansiosta jäsenvaltiot voivat noudattaa samanlaista lähestymistapaa epidemian tutkinnassa. ECDC kerää ja vertailee kyselylomakkeita, joita potilaat ovat täyttäneet epidemiaselvitysten yhteydessä. ECDC on myös laatinut yhdessä Euroopan elintarviketurvallisuusviraston (EFSA) kanssa kansalaisille suunnatut ohjeet ennaltaehkäisevistä toimista. Ohjeet löytyvät kaikilla virallisilla kielillä komission verkkosivuilta.
<P>
Olemme pyytäneet ECDC:tä perustamaan pikaisesti foorumin, jolla jäsenvaltiot ja ammattiyhteisöt voivat vaihtaa hoitotoimenpiteitä koskevia parhaita käytäntöjä. Roomassa sijaitseva EU:n elintarviketurvallisuutta koskeva vertailulaboratorio kehitti ennätysnopeasti menetelmän, jonka avulla E. coli -bakteeri voidaan todeta noin 48 tunnin kuluessa entisen kuuden päivän sijasta.
<P>
Haluan korostaa myös sitä, että kansalaisten tekemät havainnot ovat äärimmäisen tärkeitä. Tähän liittyen komissio toimittaa päivittäin ajantasaisia tiedotteita terveysturvakomitean tiedotusverkostolle sekä elintarviketurvallisuusviranomaisille. Lisäksi komissio päivittää jatkuvasti epidemiaa käsitteleviä verkkosivujaan.
<P>
Kehotan Euroopan parlamentin jäseniä todella tukemaan tieteellisiin tietoihin perustuvan tiedon välittämistä kansalaisille, jotta voimme poistaa turhia pelkoja sekä lisätä yhteisiä toimia. Vakuutan teille, että komissio ja edellä mainitut virastot työskentelevät kovasti terveysasioista ja elintarviketurvallisuudesta vastaavien kansallisten ministeriöiden kanssa auttaakseen niitä hillitsemään epidemian leviämistä.
<P>
Tämä edellyttää myös, että jatkamme intensiivisesti tutkimuksia tartunnan lähteen selvittämiseksi. Tätä työtä tehdään parhaillaankin. Eilisessä terveysministereiden kokouksessa pyysin Saksaa vahvistamaan valvontaa, epidemian hallintaa sekä toimenpiteitä epidemian alkuperän selvittämiseksi ja epidemian leviämisen pysäyttämiseksi. Pyysin myös, että tartunnan syyt käsitellään nopeasti. Saksan viranomaiset hyväksyivät komission ehdotuksen, jonka mukaan komissio, ECDC ja EFSA lähettävät Saksaan elintarvikevälitteisiin tauteihin erikoistuneita epidemiologeja.
<P>
Asiantuntijat aloittivat sunnuntaina 5. kesäkuuta työnsä auttaakseen Saksan viranomaisia epidemiologian hallinnassa, tarkastaakseen tulokset sekä osallistuakseen tutkintaan tartunnan lähteen löytämiseksi. Kuten kaikki tiedämme, Saksan viranomaiset epäilivät alun perin taudin olevan peräisin espanjalaisista kurkuista. Mitkään saatavilla olevat testitulokset eivät kuitenkaan ole vahvistaneet tätä.
<P>
Saksan viranomaiset ilmoittivat sunnuntaina 5. kesäkuuta Euroopan komissiolle epäilevänsä epidemiologisten tutkimusten perusteella, että pääasiassa Pohjois-Saksassa vaikuttavan E. coli -epidemian lähteenä ovat pavun idut. Tieto välitettiin viipymättä kaikille jäsenvaltioille elintarvikkeita ja rehuja koskevan nopean hälytysjärjestelmän kautta.
<P>
Komissio seuraa tiiviisti tilanteen kehittymistä ja päättää tarvittavista toimenpiteistä sitten, kun laboratoriotutkimukset mahdollisesti vahvistavat epidemiologiset löydökset. Toistaiseksi mitään testituloksia ei ole vielä saatavilla.
<P>
Haluaisin tässä yhteydessä painottaa, ettei kansallisten viranomaisten pidä missään tapauksessa kiirehtiä tiedottamaan mahdollisesta tartunnan lähteestä, jos sitä ei ole vahvistettu bakteorologisilla tutkimuksilla. Siten levitetään vain turhia pelkoja kansalaisten keskuudessa eri puolilla unionia sekä aiheutettaisiin ongelmia elintarviketuottajillemme, jotka myyvät tuotteitaan niin EU:ssa kuin sen ulkopuolella.
<P>
Meidän ei pidä vetää ennenaikaisia johtopäätöksiä niin kauan kuin tarkat tutkimukset ovat vielä kesken. Tässä yhteydessä haluan viitata Saksan antamiin uusimpiin tietoihin, joiden mukaan tartunnan lähteeksi epäillään ituja: Saksa huomautti, etteivät laboratoriotutkimukset ole vielä valmiit eikä ennenaikaisia johtopäätöksiä pitäisi näin ollen tehdä.
<P>
Tämä osoittaa miten tärkeää on, että jäsenvaltiot syöttävät RASFF:iin vain vahvistettuja ja tieteellisiin tutkimuksiin perustuvia hälytyksiä ja antavat RASFF:n kautta hälytyksen vain siinä tapauksessa, että luottavat tieteelliseen näyttöön, johon hälytys perustuu.
<P>
On toimittava nopeasti ja määrätietoisesti sisämarkkinoiden suojaamiseksi. Jos onnistumme tässä, voimme ottaa opiksemme tästä kriisistä ja parantaa jatkuvasti järjestelmiämme. Olen toistanut useaan otteeseen: järjestelmämme toimii. Meidän on otettava opiksemme tilanteen edetessä. Mielestäni se on tehtävämme. Meidän on kyettävä mukauttamaan prosessejamme ja menetelmiämme joustavasti ja nopeasti, jotta voisimme reagoida tämänkaltaisiin tapauksiin.
<P>
Koordinointi ja selkeä tiedotus- ja viestintästrategia ovat keskeisessä asemassa sen suhteen, että voimme toimia tehokkaasti tällaisissa tilanteissa. Tässä meillä on vielä opittavaa.
<P>
Ennen kuin päätän puheenvuoroni, haluaisin vielä ottaa esiin kaksi asiaa. Ensimmäinen liittyy viittauksiin tiettyjen tuotteiden kieltämisestä. Haluaisin vielä kerran korostaa sitä, että epidemia rajoittuu maantieteellisesti katsottuna Hampurin kaupunkia ympäröivälle alueelle. Näin ollen ei ole toistaiseksi mitään syytä toteuttaa kyseisiä toimenpiteitä unionin tasolla. Tämän seikan sekä tartunnan lähdettä koskevien tutkimusten keskeneräisyyden huomioon ottaen pidämme kaikkia tuontikieltoja suhteettomina.
<P>
Kiinnitän myös erityistä huomiota siihen, miten tämä kriisi vaikuttaa taloudellisesti maanviljelijöihin, etenkin vihannestuottajiin. Siksi teemme tiivistä yhteistyötä kollegani, komission jäsenen Cioloşin kanssa, jotta voisimme lieventää ongelmia, joita epidemia on aiheuttanut kyseiselle väestöryhmälle. Maatalousministerit järjestävät tänään myös ylimääräisen neuvoston kokouksen, jossa käsitellään E. coli -bakteeria. Tämän keskustelun päätyttyä lähdenkin takaisin Brysseliin osallistuakseni kollegani, komission jäsenen Cioloşin kanssa ylimääräiseen maatalousministereiden neuvostoon.
<P>
Lisäksi olemme jatkuvasti yhteydessä kolmansiin maihin, esimerkiksi Venäjään, jotta ne poistaisivat suhteettomina pitämämme tuotteiden tuontikiellot. Komissio työskentelee jäsenvaltioiden rinnalla yhteisen tavoitteen puolesta: epidemia on saatava loppumaan mahdollisimman nopeasti. Korostan todella sitä, että tällaiset tilanteet eivät ole vain paikallinen ongelma, vaan ongelma koskee koko unionia.
<P>
(Suosionosoituksia)
<SPEAKER ID="012" NAME="Peter Liese">
PPE-ryhmän puolesta. - (DE) Arvoisa puhemies, hyvä komission jäsen, hyvät kuulijat, haluaisin kiittää komission jäsentä Dallia siitä, että hän puhui ensimmäisenä potilaista. Haluaisin tehdä samoin. Sadat ihmiset ovat vakavasti sairaita. Terveydenhoidon ammattilaiset toimivat Pohjois-Saksassa todellakin voimavarojensa rajoilla. Kaksikymmentäkaksi ihmistä on jo kuollut. Eilisessä neuvoston kokouksessa yhden toisen jäsenvaltion, Luxemburgin, edustaja sanoi, että taloudelliset menetykset ovat korvattavissa toisin kuin ihmishenget. Siksi haluaisin aivan aluksi pyytää ymmärrystä sille, että annoimme hälytyksen, vaikkemme olleet täysin varmoja tartunnan lähteestä - kyse oli vasta epäilystä - ja että myös julkistimme tiedon.
<P>
Toki meidän täytyy löytää oikea tartunnan lähde. Nähdäkseni lukuisat eri viranomaisten alaisuudessa työskentelevät henkilöt todella pyrkivät siihen Euroopan elintarviketurvallisuusviraston (EFSA) tuella. Kiitän unionin toimielimiä sekä komission jäsentä Dallia siitä, että Euroopan unioni avustaa asian tutkinnassa. Euroopan parlamentin saksalaisena jäsenenä en kuitenkaan voi seistä tässä ja sanoa, että kaikki on kunnossa. Kriisinhallinnassa on ollut joitakin ongelmia.
<P>
Hampurin terveyssenaattori esimerkiksi tiedotti asiasta kansalaisille, mikä oli aivan oikein, vaikka espanjalaisia kurkkuja ei voitu aivan täydellä varmuudella todeta taudinaiheuttajaksi. EHEC-patogeenia oli espanjalaisissa kurkuissa, vaikka sitä ei pitäisi niissä olla. Espanjalaistenkin kollegoiden on ymmärrettävä tämä. Terveyssenaattori tiedotti kuitenkin ensin asiasta kansalaisille ja vasta paljon myöhemmin, tunteja tai puoli päivää myöhemmin, Euroopan komissiolle ja Espanjan viranomaisille. Tätä ei voida hyväksyä. Tässä mielessä Saksan pitää tarkastella myös sisäisesti sitä, miten tällaiset tilanteet voitaisiin hoitaa paremmin. Meidän pitäisi kuitenkin yhdessä keskittyä siihen, ettei vihollinen ole Espanja tai Saksa, vaan todellinen ongelma on patogeeni, joka meidän on saatava hallintaan ja torjuttava.
<P>
Lopuksi totean, että hyväksyimme edellisessä täysistunnossa päätöslauselman antibioottiresistenssistä. Tätä patogeeniä ei pitäisi ensisijaisesti hoitaa antibiooteilla, mutta ongelmana on, että se on jo vastustuskykyinen monille yleisille antibiooteille. Kyse on vanhasta ongelmasta, johon meidän on nyt puututtava nopeammin. Muuten voi käydä niin, että ensi kerralla, kun tätä patogeeniä joudutaan hoitamaan antibiooteilla, se ei ole mahdollista, koska patogeeni on täysin vastustuskykyinen niille. Meidän on käsiteltävä tätä asiaa.
<SPEAKER ID="013" NAME="Linda McAvan">
S&D-ryhmän puolesta. - (EN) Arvoisa puhemies, hyvä komission jäsen, olette oikeassa siinä, että kyse on kansanterveydellisestä ongelmasta ja että meidän pitäisi nyt keskittyä huolehtimaan sairaista ja löytämään tartunnan lähde. Meidän pitää kuitenkin pohtia asiaa pitkällä aikavälillä ja miettiä, miten voimme estää tällaista tapahtumasta uudelleen.
<P>
Tapasin pari viikkoa sitten Yhdysvaltain elintarvike- ja lääkeviraston edustajan. Hän kertoi minulle ongelmista, joita E. coli -bakteeri oli aiheuttanut Yhdysvalloissa hedelmissä ja vihanneksissa, ja puhuimme siitä, ettei vastaavia ongelmia yleensä esiintynyt Euroopan unionissa. Nyt tämä epidemia on kuitenkin valloillaan, mikä herättää joitakin kysymyksiä. Johtuuko tämä viljelymenetelmistä, kuten Peter Liese juuri totesi? Johtuuko tämä tehoviljelystä, eli siitä, että hedelmiä ja vihanneksia tuotetaan kasvihuoneissa? Johtuuko tämä siitä, että karjanhoidossa käytetään liikaa antibiootteja? Johtuuko tämä lannan levittämisestä? Voisivatko asianmukaisemmat elintarvikemerkinnät auttaa löytämään tartunnan lähteen nopeammin? Huomautan, ettei neuvoston edustajia ole tänään paikalla, vaikka juuri neuvosto vastustaa kunnollisten alkuperämaamerkintöjen lisäämistä elintarvikkeisiimme. Toivon neuvoston kuuntelevan tätä keskustelua jatkossa.
<P>
Arvoisa komission jäsen, meidän pitää nyt tutkia asiaa tarkasti pitkällä aikavälillä. Meidän pitää myös ottaa tästä opiksemme ja siirtää saatu oppi osaksi politiikkaamme. Komissio sekä monet Euroopan parlamentin jäsenet viittaavat liian usein ylisääntelyyn. Olen kuitenkin alkanut miettiä, onko meillä taipumusta asettaa, kuten pankkien tapauksessa, markkinoiden ja toimitusketjujen tarpeet kansalaisten ja kuluttajien suojelun edelle. Vanhojen toimintatapojen jatkaminen ei riitä. Ei ole normaalia, että eurooppalaiset ihmiset syövät ravintolassa salaattia ja kuolevat. Meidän on muutettava politiikkaamme puuttuaksemme tähän.
<SPEAKER ID="014" NAME="Corinne Lepage" LANGUAGE="FR">
Arvoisa puhemies, hyvä komission jäsen, kiitos siitä, että aloititte puhumalla kuolonuhreista ja sairastuneista. Meidän pitää luonnollisesti ajatella ensimmäisenä heitä sekä maanviljelijöitä, joiden tilanne on hyvin hankala, minkä voimme hyvin ymmärtää.
<P>
Haluan tuoda esiin kolme asiaa. Ensinnäkin meillä on ennalta varautumisen periaate. Sitä noudatettiin tässä tapauksessa, joten emme voi valittaa. Nyt on tietenkin vastattava seurauksista. Kuten Peter Liese totesi, ihmiset pitäisi selkeästi asettaa taloudellisten ongelmien edelle, koska taloudellisia ongelmia voidaan käsitellä milloin vain. Kuolema on valitettavasti lopullista.
<P>
Toiseksi olen täysin samaa mieltä siitä, mitä Linda McAvan juuri sanoi jäljitettävyyden merkityksestä. Keskustelemme pakkausmerkinnöistä tänään. On aivan ensisijaisen tärkeää, että pakkausmerkinnät ovat kattavia ja että voimme jäljittää tuotteet ja tiedämme, mistä ne ovat peräisin.
<P>
Kolmanneksi tuon esiin aivan ratkaisevan tärkeän asian, joka on tämän ongelman ytimessä: Meidän on myönnettävä, ettemme voi tietää kaikkea, että tieteellisessä tietämyksessämme on puutteita ja että olemme joskus täysin tietämättömiä jostain asiasta. Emme voi tietää kaikkea. Emme voi samanaikaisesti arvostella niitä, jotka ovat tehneet päätökset, ja ajatella, että meidän pitäisi odottaa. Tässä tapauksessa oli valittava ennalta varautumisen periaate.
<SPEAKER ID="015" NAME="James Nicholson">
ECR-ryhmän puolesta. - (EN) Arvoisa puhemies, aivan ensiksi minäkin haluaisin ilmaista sympatiani niitä kohtaan, jotka ovat kärsineet tästä epidemiasta. Henkensä menettäneistä totean: kuollutta ei voi herättää henkiin. Voimme luultavasti korjata vallitsevan tilanteen pitkällä aikavälillä, mutta se osoittaa, miten väärin on tehdä johtopäätöksiä liian aikaisessa vaiheessa. Ymmärrän suuttumuksen - jos suuttumusta on ilmassa, ja olen varma, että on - espanjalaisten taholta sekä yrityksensä menettäneiden taholta. Voimme luultavasti tehdä jotain korvataksemme tämän, mutta kuolleita emme voi herättää henkiin.
<P>
Meidän on otettava tästä opiksemme sekä varmistettava, että meillä on jatkossa kestävä perusta puuttuaksemme tilanteeseen, aivan kuten komission jäsen totesi. Meidän on löydettävä mahdollisimman nopeasti ratkaisu vallitsevaan tilanteeseen ja parannettava pitkällä aikavälillä mekanismejamme tällaisiin tilanteisiin reagoimiseksi.
<P>
On varmastikin hyvin helppoa puhua jälkiviisaana siitä, mitä olisi voitu tai olisi pitänyt tehdä tai mitä emme tehneet. Voisimme kuitenkin nyt jälkiviisauden avulla luoda mekanismit, joilla varmistamme, ettei tällaista enää koskaan tapahdu. Komission jäsen on oikeassa. Meidän on otettava tästä tapauksesta opiksemme. Virheistä on aina otettava opikseen. Jos kerran virheitä on tehty, korjatkaamme ne ja varmistakaamme, ettei tällaista enää koskaan tapahdu.
<SPEAKER ID="016" NAME="Rebecca Harms">
Verts/ALE-ryhmän puolesta. - (DE) Arvoisa puhemies, hyvä komission jäsen, totesitte aivan oikein, että liian moni on kuollut tai sairastunut EHEC-patogeenin takia. Mielestäni vallitseva tilanne osoittaa myös, ettei Saksa tai sen paremmin Euroopan unionikaan ole valmistautunut EHECin leviämiseen tällä tavoin.
<P>
Yksinkertainen vertailu muutaman muun maan kanssa osoittaa, että voisimme toimia paremmin. Haluaisin viitata jälleen kerran Yhdysvaltojen esimerkkiin. Yhdysvalloissa on edistytty tehty tutkimuksen alalla valtavasti 1980-luvulta lähtien, maassa on raportointivelvollisuus ja Atlantassa toimii keskitetty tautienvalvontaviranomainen, jolla on laajat valtuudet puuttua suoraan tilanteeseen vastaavissa epidemiatapauksissa. Toisaalta Saksassa on kaksi liittovaltion ministeriötä, jotka ovat vastuussa näistä asioista, mutta kyseiset kaksi ministeriötä eivät selvästikään päässeet yksimielisyyteen siitä, kenelle vastuu kuuluu. Saksassa on myös alueellisia ministeriöitä, jotka haluavat ja joiden täytyy kantaa vastuunsa, mutta niiltä vaaditaan selvästi liikaa. Laboratorioiden ja poliitikkojen välillä on kommunikaatio-ongelmia. Näin ollen on täysin epäselvää, milloin tiedeyhteisön pitäisi puuttua tilanteeseen, milloin taudintorjuntatoimenpiteistä pitäisi ilmoittaa ja missä vaiheessa olisi ryhdyttävä poliittisiin toimiin.
<P>
Voin ymmärtää, miksi ministeri antaa varoituksen saadessaan tiedon, että kurkut ovat mahdollisesti syynä tilanteeseen. Mutta missä on täsmällinen koordinointi? Missä on varsinainen päätöksentekoviranomainen? Minusta näyttää siltä - ja sanon tämän erittäin harkitusti - että noihin toimenpiteisiin ryhdyttiin aivan yhtä ennenaikaisesti pavun itujen kohdalla kuin kurkkujen kohdalla Tieteellisten löydösten ja poliittisen toiminnan välillä on ristiriita.
<P>
Palatakseni siihen, mitä meidän on tehtävä: meidän on otettava kaikkialla unionissa käyttöön raportointivelvollisuus, nimettävä keskuslaboratoriot sekä perustettava Euroopan unioniin keskuselin, jolla on päätöksentekovalta vastaavissa tautiepidemioissa. Mielestäni meidän olisi toteuttava kyseiset toimet.
<P>
Panen suurella kiitollisuudella merkille, että Peter Liese mainitsi antibioottiongelman. Siinäkin on kyse ongelmista, joista olemme oikeastaan jo tietoisia. Välttelemme kuitenkin keskustelua terveydenhoitoalan, lääketeollisuuden sekä intensiivisen karjankasvatuksen edustajien kanssa - viimeksi mainitulla alalla onkin paljon ongelmia ratkaistavaksi - minkä vuoksi emme ole riittävän johdonmukaisia käsitellessämme antibioottiresistenssiin liittyviä asioita. EHEC ja antibioottiresistenssi ovat kumpikin suuria ongelmia.
<SPEAKER ID="017" NAME="Sabine Wils" LANGUAGE="DE">
Arvoisa puhemies, EHEC-epidemia tuo esiin puutteet, joita EU:n vapautetuilla sisämarkkinoilla esiintyy teollisessa elintarviketuotannossa. Kun voittojen saaminen menee terveyden suojelun edelle, elintarvikkeiden laatu ja turvallisuus kärsivät. Tähän mennessä Saksassa on kuollut 22 ihmistä EHEC-patogeenin takia. Tartuntoja on havaittu yli 1 500. Yli 600 potilaalla on todettu vaarallinen hemolyyttisureeminen syndrooma (HUS), joka voi aiheuttaa jopa neurologisia ongelmia.
<P>
Yli kaksi viikkoa epidemian alkamisen jälkeen tämän hengenvaarallisen epidemian lähde on edelleen epäselvä. Jos elintarvikkeet tuotettaisiin alueellisesti, tartunnan lähde olisi helpompi määrittää eivätkä epidemian seuraukset olisivat niin pahat. Pitkien kuljetusmatkojen ja tuntemattomien tuotanto-olojen vuoksi elintarvikkeiden alkuperää on hyvin vaikea jäljittää. Elintarvikkeiden alkuperän jäljitettävyys on kuitenkin elintarviketurvallisuuden kannalta ensisijaisen tärkeää. Kuluttajilla on oikeus tietää, miten heidän syömänsä ruoka on tuotettu ja mistä se on peräisin.
<P>
Saksan liittohallitus epäonnistui täysin EHEC-epidemian hoidossa. Epäselvyydet alue- ja liittotason välisessä toimivaltajaossa johtivat siihen, että kriisinhallinnassa pudottiin kelkasta. Valvontaviranomaiset eivät olleet valmistautuneet vastaavaan tilanteeseen.
<P>
Meidän on pohdittava maatalouspolitiikkamme muuttamista radikaalisti. Elintarvikkeidemme on oltava turvallisia. Lisäksi maataloustuottajia pitäisi suojata myös mittaamattomilta taloudellisilta riskeiltä. Maatalouden ja maaseutualueiden edistämispolitiikassa täytyy pyrkiä johdonmukaisesti siihen, että elintarviketuotannon ja markkinarakenteiden keskittymisestä päästään selvästi eroon.
<SPEAKER ID="018" NAME="Francisco Sosa Wagner" AFFILIATION="NI">
(ES) Arvoisa puhemies, haluaisin puhua lyhyesti kolmesta seikasta, jotka liittyvät kurkkujen tämänhetkiseen tilanteeseen.
<P>
Yksi isovanhemmistani on saksalainen, ja tunnen suurta myötätuntoa Saksaa kohtaan. Saksan viranomaiset ovat kuitenkin selvästi toimineet hätiköidysti ja harkitsemattomasti tässä nimenomaisessa tapauksessa.
<P>
Jos puolestaan analysoidaan EU:n toimielinten toimintaa, voidaan todeta, että sekä Euroopan elintarviketurvallisuusviraston että komission suorittamat toimet olivat tehottomia ja kömpelöitä. Ne eivät ole onnistuneet koordinoimaan tai hallitsemaan tilannetta.
<P>
Kolmanneksi sairastuneilla on oikeus saada nopeasti rahallisia korvauksia. Samalla ehdotan, että Euroopan parlamentti järjestää joko Brysselissä tai täällä Strasbourgissa suuren eurooppalaista gastronomiaa esittelevän näyttelyn, jossa on pääosassa kurkku.
<P>
Meidän on puolustettava kunniaa - saksalainen kirjailija Heinrich Böll pitäisi kovin tästä ilmaisusta - nimittäin kurkun tuottajien kunniaa. Euroopan unioni on oikea näyttämö tähän tarkoitukseen.
<SPEAKER ID="019" NAME="Esther Herranz García" AFFILIATION="PPE">
(ES) Arvoisa puhemies, ei voi muuta kuin esittää syvät pahoittelut 23 kuolemantapauksen johdosta: kuolemista 22 on tapahtunut Saksassa ja yksi Ruotsissa. Kriisi osoittaa selvästi, että Euroopan unionilla on paljon parannettavaa elintarviketurvallisuutta koskevassa hälytysjärjestelmässä sekä sisäisessä koordinoinnissa.
<P>
Asianosaiset jäsenvaltiot ovat reagoineet hitaasti ja tehottomasti, ja vaikka tähän mennessä on kuollut jo 23 ihmistä, emme edelleenkään tiedä, mistä ongelma on saanut alkunsa.
<P>
Euroopan komission täytyy miettiä vakavasti ongelmia, joita se aiheuttaa toteuttamalla vastuuttomia toimia tai olemalla toimimatta tämänkaltaisissa kriiseissä. Tämä johtaa vararikkoihin, tuhoaa aiemmin vakaita työpaikkoja, aiheuttaa työttömyyttä ja avuttomuutta sekä - mikä on sanomattakin selvää - aiheuttaa äärimmäisen vaarallisen kansanterveyskriisin. Kun te komissiossa kuuntelitte Saksan alueviranomaisten vastuuttomia julkilausumia - jotka olivat täysin harhaanjohtavia ja melko lailla vastuuttomia - joissa mainittiin espanjalaisia maatiloja nimeltä ja annettiin niiden osoitteet, kansalaiset altistuivat edelleen tälle bakteerille täysin tietämättään. Kansalaiset altistuivat vain enemmän mahdollisesti saastuneelle ruoalle, vaikka luulivat välttelevänsä sitä.
<P>
Euroopan komission pitäisi ehdottaa maatalousministereiden neuvostossa, joka kokoontuu tänään iltapäivällä Luxemburgissa kello kahdelta, että yhteisen maatalouspolitiikan alalla käyttämättä jääneet 2 500 miljoonaa euroa otetaan käyttöön. Nuo 2 500 miljoonaa euroa pitäisi käyttää syntyneiden vahinkojen korvaamiseksi mahdollisimman kattavasti. Tätä varten on löydettävä oikeudellinen ratkaisu, kuten tehtiin edellisissä tapauksissa, esimerkiksi hullun lehmän tautia ja dioksiinia koskevissa tapauksissa. Ja tällainen ratkaisu on löydettävä heti.
<P>
Arvoisat komission jäsenet ja ministerit, teidän täytyy toimia tänään Luxemburgissa tehtäväänne liittyvän arvon mukaisesti.
<P>
Lisäksi vastuuttomia syytöksiä esittäneiden Saksan viranomaisten pitäisi jo lähtökohtaisesti tukea kyseistä taloudellista ratkaisua sekä käyttää omia varojaan tiedotuskampanjoihin, joilla pyritään palauttamaan kuluttajien luottamus puutarhatuotteisiin. Tuo luottamus on nyt pirstaleina.
<SPEAKER ID="020" NAME="Luis Manuel Capoulas Santos" AFFILIATION="S&amp;D">
(PT) Arvoisa puhemies, Saksassa puhjennut epidemia tarkoittaa, että olemme keskellä yhtä hankalimmista kansanterveydellisistä ja kriisinhallinnallisista tilanteista ihmismuistiin. Komissio ja erityisesti Saksa eivät ole onnistuneet parhaalla mahdollisella tavalla tämän kriisin hoitamisessa. Edessämme on valtaisa inhimillinen tragedia, jonka yhteydessä on jo menetetty useita ihmishenkiä ja tuhansien muiden henki on uhattuna. Tämä kriisi syö myös kuluttajien luottamusta peruselintarvikkeisiin, millä voi olla ennalta arvaamattomia taloudellisia ja yhteiskunnallisia seurauksia.
<P>
Yhteiskunta odottaa kansallisilta ja unionin viranomaisilta nopeaa reaktiota kriisin syiden selvittämiseksi ja tehokkaiden toimien toteuttamiseksi. Lisäksi on huolehdittava siitä, että eräälle toiselle viattomien uhrien ryhmälle, nimittäin hedelmä- ja vihannestuottajille, koituvat tuhoisat seuraukset jäävät mahdollisimman pieniksi, kuten täällä on tänään todettu. Näitä työntekijöitä on syytetty hätiköidysti ja epäreilusti, minkä takia he ovat menettäneet tulonsa ja heidän tulevaisuutensa on vakavasti uhattuna.
<P>
Tarvitaan myös ennaltaehkäiseviä ja kiireellisiä toimia, jotta vastaavanlaista ei enää tapahdu. Yksi tähän liittyvä toimenpide on valvonta- ja seurantamekanismien tehokkuuden parantaminen eläinantibioottien alalla, kuten mainitsin alle kuukausi sitten täällä pidetyssä keskustelussa. Toinen ala, jolla tarvitaan toimenpiteitä, on yhteisen maatalouspolitiikan (YMP) tuleva rakenne. Mehän olemme juuri uudistamassa sitä. On ratkaisevan tärkeää, että tukien avulla pyritään jatkossa varmistamaan tuotteiden laatu kestävien tuotantomenetelmien avulla, kuten Euroopan parlamentin sosialistien ja demokraattien ryhmä on vaatinut.
<SPEAKER ID="021" NAME="Frédérique Ries" AFFILIATION="ALDE">
(FR) Arvoisa puhemies, tilanne on aiempaakin huonompi: Euroopassa on kuollut 23 ihmistä ja yli 2 200 on sairastunut. Ajatuksemme on luonnollisesti tänään heidän luonaan. Saksan viranomaiset eivät ole vieläkään kyenneet selvittämään varmasti epidemian syytä. Tästä johtuen eurooppalaiset vihannekset eivät kelpaa kenellekään, ja terveyskriisi on muuttunut myös yhteiskunnalliseksi ja taloudelliseksi kriisiksi. Hedelmä- ja vihannesala vaatii oikeutetusti korvauksia, ja kuten komission jäsen totesi, asiasta vastaavat ministerit ja komission jäsenet keskustelevat asiasta tänään Luxemburgissa.
<P>
Täällä on jo mainittu ennalta varautumisen periaate ja jäljitettävyyden tarpeellisuus - tärkein asia - mutta lisäksi on selvitettävä, miten oli mahdollista antaa yleinen hälytys, jonka mukaan syynä olivat espanjalaiset kurkut, vaikka asiasta ei ollut juuri minkäänlaisia todisteita. Miten komissio aikoo välittömästi ottaa opikseen tästä vakavasta kriisistä, arvoisa komission jäsen, jotta elintarvikkeita koskeva hälytysjärjestelmämme perustuisi aiempaa paremmin "luotettaviin ja tieteellisesti perusteltuihin todisteisiin", kuten itse sitä kuvailitte?
<SPEAKER ID="022" NAME="Janusz Wojciechowski" AFFILIATION="ECR">
(PL) Arvoisa puhemies, minäkin haluaisin esittää surunvalitteluni ihmishenkien menettämisen johdosta. Toivon myös, että sairastuneet paranevat pikaisesti. Moni asia vaatii selvitystä. Meidän on selvitettävä epidemian aiheuttaja ja syy, mutta meidän pitää myös selvittää, mistä Euroopassa ja kaikkialla maailmassa levinneet väärät tiedot epidemian aiheuttajasta ja syystä olivat peräisin. Nuo väärät ja haitalliset tiedot ovat aiheuttaneet suurta vahinkoa. Meidän täytyy käsitellä syvällisesti epidemian syitä sekä erityisesti teollista karjataloutta, jossa käytetään laajamittaisesti antibiootteja. Olen samaa mieltä niiden kanssa, jotka tästä ovat puhuneet. Jos antibiootteja käytetään niin paljon, ei ole mikään yllätys, että joistain bakteereista tulee antibiooteille vastustuskykyisiä. Minun mielestäni Euroopan unionissa pitäisi rajoittaa tehomaataloutta ja antibioottien käyttöä, tai se voitaisiin mahdollisesti lopettaa kokonaan. Ja vahinkojen aiheuttajien pitäisi korjata aiheuttamansa vahingot.
<SPEAKER ID="023" NAME="Martin Häusling" AFFILIATION="Verts/ALE">
(DE) Arvoisa puhemies, EHEC ei ole mikään uusi ongelma, mutta on selvää, ettei Eurooppa ole vielä varautunut asianmukaisesti tällaisiin kriiseihin. Selkeiden ohjeiden antaminen kestää liian kauan. Kolme viikkoa on todellakin liian pitkä aika.
<P>
Kuluttajien suojeleminen on ehdottomasti asetettava aina taloudellisten etujen edelle, olemme kaikki yhtä mieltä tästä.
<P>
On kuitenkin myös selvästi määritettävä, kenen tehtävänä on antaa varoitus ja missä vaiheessa, kuka ottaa jatkossa vastuun varoituksista ja missä vaiheessa Euroopan komissio puuttuu tilanteeseen.
<P>
Saksassa vastuu kuuluu 16 liittovaltiolle ja kahdelle ministerille, eli vastuu on jakautunut liian monelle taholle, kun on kyse koko unionia koskettavasta kriisistä. Unionin on puututtava tilanteeseen aiemmin. Minun mielestäni emme ole ottaneet riittävästi opiksemme 1990-luvun kriiseistä. Tämä asia on nyt korjattava kiireellisesti.
<P>
Elintarviketuotannossa tarvitaan avoimuutta ja selkeää jäljitettävyyttä. Alkuperämaa on merkittävä selkeästi. Unionilla on kuitenkin oltava myös keinoja reagoida, jotta se voi koordinoida tieteellistä ja lääketieteellistä työtä sekä laatia valvontasuunnitelmat.
<P>
(Suosionosoituksia)
<SPEAKER ID="024" NAME="João Ferreira" AFFILIATION="GUE/NGL">
(PT) Arvoisa puhemies, ottaen huomioon äkkipikaisesti toimitetut ja ristiriitaiset raportit tämän epidemian alkuperästä on tärkeää pitää mielessä muutama seikka. Ensinnäkin haluaisin tuoda esiin, että ensimmäisistä tapauksista ilmoitettiin yli 15 päivää sitten ja ensimmäiset tartunnat tulivat ilmi kuukausi sitten, mutta Euroopan varhaisvaroitus- ja reaktioyksiköt eivät ole vieläkään löytäneet todellista tartunnan lähdettä. Tämä on aiheuttanut paljon haittaa, kuten täällä on jo mainittu. Toiseksi on tärkeää muistaa, että kyse on vakavasta muttei suinkaan ainoasta tapauksesta, jossa EU:n elintarviketurvallisuudessa on ilmennyt puutteita. Haluaisin palauttaa mieliinne hiljattain käymämme keskustelun, jossa käsittelimme dioksiiniongelmaa.
<P>
Nämä tapaukset ovat suoraan sidoksissa yhteiseen maatalouspolitiikkaan (YMP), joka edistää intensiivisiä ja vientiin keskittyviä tuotantomalleja. Jos se sen sijaan tukisi paikallista tuotantoa ja kulutusta, niin kuin sen pitäisi, samalla voitaisiin varmistaa myös parempi jäljitettävyys. Tämä auttaisi parantamaan myös elintarviketurvallisuutta.
<P>
Lisäksi eurooppalaisten tuottajien on saatava korvaus kärsimistään vahingoista myös muualla kuin epidemian maantieteellisellä vaikutusalueella. YMP on yhteistä politiikkaa, joten nämä toimenpiteet pitäisi toteuttaa ennemmin unionin tasolla kuin pelkästään kansallisesti. Muuten kaikki tahot eivät ole tasavertaisia keskenään.
<SPEAKER ID="025" NAME="Nick Griffin" AFFILIATION="NI">
(EN) Arvoisa puhemies, ensin syypäänä oli kurkku, eilen syypäänä olivat pavun idut. Tänään syypäänä eivät enää ole pavun idut. Totuus on yksinkertaisesti se, että asiantuntijat eivät tiedä. Joka kerta, kun asiantuntijat esittävät tällaisia väitteitä, he kuitenkin tuhoavat yhden elinkeinoalan asianomaisten maiden talouksissa. Sen ainakin tiedämme, että tähän epidemiaan liittyy outoja piirteitä. Virus sisältää luonnottoman yhdistelmän mikrobikantoja ja DNA:ta. Se vaikuttaa joihinkin ihmisryhmiin epätyypillisellä tavalla, joka ei ole yleensä ominainen E. coli -epidemialle. Se on jo iskenyt paljon suurempaan joukkoon ihmisiä paljon laajemmalla alueella kuin tällaisissa epidemioissa yleensä. Tavanomaisista epidemiatapauksista poiketen sitä ei ole myöskään kyetty liittämään nopeasti yhteen tai kahteen elintarviketoimittajaan.
<P>
Ottaen huomioon kaikki nämä selittämättömät tekijät sekä sen, että useiden maiden - kuten Yhdistyneen kuningaskunnan, Yhdysvaltojen, Irakin ja Israelin - on ilmoitettu tehneen kokeita geneettisesti muunnellusta E. coli -bakteerista tehdyillä biologisilla aseilla, olisi varmaankin syytä pikaisesti tutkia myös se mahdollisuus, että tässä epidemiassa onkin itse asiassa kyse bioterrorismista tai sitä koskevasta testistä.
<SPEAKER ID="026" NAME="Françoise Grossetête" AFFILIATION="PPE">
(FR) Arvoisa puhemies, tilanne on vakava, jopa hyvin vakava, koska tämä EHEC-epidemia on täysi mysteeri. Voin kuvitella sairastuneiden huolen, emmekä voi muuta kuin pahoitella kuolemantapauksia.
<P>
Tämän tapauksen on saatava meidät suhtautumaan hyvin tiukasti unionissa esiintyviin kansanterveysongelmiin sekä ymmärtämään, miten tärkeää on tehdä yhteistyötä tutkijoiden ja lääketeollisuuden kanssa. Siten voisimme reagoida tehokkaasti tällaisiin tilanteisiin ja varmistaa sitä varten myös välineet.
<P>
Tämä bakteeri vie ihmishenkiä, liian monia ihmishenkiä. Se tulee myös maanviljelijöillemme kalliiksi ja heikentää vaarallisesti kuluttajien luottamusta unionin maataloustuotteisiin ja elintarviketeollisuuteen, vaikka ne ovat epäilemättä edelleen maailman turvallisimpia ja tiukimmin valvottuja.
<P>
Mikä mahtaa olla kurkkujen, tomaattien, salaatin ja pavun itujen jälkeen tämän terveyshysterian seuraava uhri? Tämä aiheuttaa pahoja taloudellisia seurauksia maanviljelijöille. On totta, että hälytysjärjestelmä toimi oikein hyvin. Ongelma piilee siinä, ettei komissiolla ole voimavaroja eikä mahdollisuutta tarkistaa, onko jäsenvaltiolta tuleva tieto totta vai ei.
<P>
Bakteerit kiertävät nykyään nopeammin kuin ennen. Tämän terveyskriisin hallinnasta on otettava opiksi viestinnän alalla. On annettava palautetta. On epäilemättä suoritettava lisätarkistuksia ennen kuin kansallisen tai alueellisen terveysviraston johtopäätöksiä voidaan pitää varmoina.
<P>
Tämä kriisi osoittaa todella myös sen, miten tärkeää on parantaa elintarvikkeiden jäljitettävyyttä. Velvollisuus merkitä tuotteen alkuperämaa tai lähtöpaikka koskee valitettavasti vain joitakin tapauksia. Sitä pitäisi laajentaa koskemaan useampia elintarvikkeita. Terveyskriisin puhjetessa olisi siten mahdollista jäljittää tartunnanaiheuttajat ja varoittaa asianosaisia kuluttajia nopeammin.
<SPEAKER ID="027" NAME="Jo Leinen" AFFILIATION="S&amp;D">
(DE) Arvoisa puhemies, arvoisa komission jäsen, hyvät kuulijat, maanviljelijöille voidaan maksaa korvauksia, mutta ihmisiä ei voida palauttaa henkiin. Tunnemme luonnollisesti sympatiaa kaikkia niitä kohtaan, jotka ovat kuolleet tai makaavat sairaalassa vuoteenomina. Tilanne on dramaattinen eikä sitä voida hyväksyä. Emme voi hyväksyä sitä, että kolme viikkoa kriisin puhkeamisesta emme edelleenkään tiedä varmasti, mistä kriisin aiheuttanut patogeeni on peräisin. Tällaista ei todellakaan pitäisi tapahtua Euroopassa.
<P>
Meidän pitää ottaa monella tavalla opiksemme tästä. Ensinnäkin meidän täytyy löytää taudin lähde ja tutkia, sovelletaanko elintarviketuotannossa tai elintarvikkeiden toimitusketjussa edelleen sopimattomia menettelyjä. Nykyinen lainsäädäntö on ollut voimassa 20 vuotta ja Euroopan unionin standardit ja menettelysäännöt ovat melko tiukkoja. On kuitenkin selvää, että olemme edelleen haavoittuvaisia elintarvikkeiden alalla. Alalla näyttää edelleen olevan aukkoja ja puutteita, joten meidän täytyy jälleen kerran ottaa opiksemme.
<P>
Mielestäni myös viestintä on ollut kaoottista tässä tapauksessa. Asiaa koskevista tosiasioista ei tiedoteta kunnolla tai oikealla tavalla. Tarvitsemme selvästikin enemmän Euroopan tason toimia. Monet kollegat ovat jo todenneetkin tämän. Kun alueellinen tai kansallinen viranomainen lähettää varoituksen koko unionille, tuloksena ei voi olla muuta kuin katastrofi. Mielestäni Euroopan tautien ehkäisy- ja valvontakeskus (ECDC) on tehnyt hyvää työtä, ainakin näkemäni perusteella. Meidän on kuitenkin parannettava ja uudistettava raportointivelvollisuutta syiden selvittämiseksi sekä parannettava suurelle yleisölle kohdistettua tiedotusjärjestelmää.
<SPEAKER ID="028" NAME="Antonyia Parvanova" AFFILIATION="ALDE">
(EN) Arvoisa puhemies, saksalaiset ja eurooppalaiset viranomaiset yrittävät yhä löytää E. coli -epidemian aiheuttajan. Emme ole tähän päivään mennessä saaneet konkreettisia todisteita kyseisen tartunnan syistä, minkä takia kaikki mahdolliset skenaariot olisi otettava huomioon. Tämä koskee myös esimerkiksi mahdollista huolimattomuutta tai bakteerin tahatonta levittämistä elintarvikeketjuun. Se, miten bakteeri todellisuudessa syntyi, on eri asia; tutkimusta ja tuloksia tarvitaan pikaisesti. Haluaisin kuitenkin kiinnittää myös erityistä huomiota siihen, miten saksalaiset ja eurooppalaiset viranomaiset ovat tiedottaneet tapahtumista suurelle yleisölle. Mehän tiedämme, miten vakavia seurauksia sillä on ollut hedelmä- ja vihannesalalla - ei pelkästään Espanjassa vaan kaikkialla unionissa.
<P>
Tämä ei ole ensimmäinen kerta, kun Saksassa on ongelmia elintarviketurvallisuuden alalla. Ehdotan, että komissio auttaa Saksan viranomaisia parantamaan jäljitettävyyttä ja saksalaisten tuottajien valvontaa. Samanlaisiin toimenpiteisiin olisi ryhdyttävä myös muissa jäsenvaltioissa sovellettavien menettelyjen osalta.
<P>
Avoimuus on tarpeen kuluttajien luottamuksen säilyttämiseksi. Kaiken mahdollisen tiedon pitäisi olla saatavilla. Tietoa ei kuitenkaan saa levittää niin, että annetaan useita varoituksia ja saadaan kuluttajat pelkäämään, vaikka minkäänlaisia todisteita ei ole vielä olemassa. Haluaisin korostaa myös tiedotusvälineiden vastuuta.
<SPEAKER ID="029" NAME="Marina Yannakoudakis" AFFILIATION="ECR">
(EN) Arvoisa puhemies, kuulopuheiden perusteella annettu tieto voi olla vaarallista. Alkoiko tämä epidemia Saksasta vai jostakin toisesta jäsenvaltiosta? Kuulopuheet voivat olla tuhoisia ja saattavat jopa edesauttaa epidemian leviämistä. Tähän epidemiaan liittyy lukuisia kysymyksiä, joihin ei ole vielä löydetty vastausta. Ainut varma asia on se, että useimmat jäsenvaltiot ovat ilmoittaneet kyseistä bakteeria koskevista tapauksista. EU:ssa on kuollut tähän mennessä 22 henkilöä.
<P>
Tämä epidemia osoittaa, miten tärkeää rajatylittävä yhteistyö on ehkäisevän terveydenhoidon alalla. Se osoittaa myös, miten tärkeää on, että unionin tason virasto, kuten Euroopan tautien ehkäisy- ja valvontakeskus (ECDC), valvoo tilannetta, tekee yhteistyötä jäsenvaltioiden kanssa ja tiedottaa niille tilanteesta. Olemme Yhdistyneessä kuningaskunnassa melko onnekkaita, kun maassa on ilmoitettu ainoastaan kolmesta tapauksesta. Kyse on kuitenkin vain tämänhetkisestä tilanteesta: jatkossa tilanne voi olla aivan toinen. Siksi meidän täytyy olla valppaina. Epidemian syyn määrittämisen lisäksi meidän on pidettävä kansalaiset ajan tasalla, jotta voimme suojella heitä. ECDC julkaisee päivittäin ajankohtaista tietoa tilanteesta.
<P>
Yhteistyön avulla voimme pitää epidemian hallinnassa. Kun kansalaiset saavat tietoa, heillä on paremmat mahdollisuudet välttää tartunta. Ennen kaikkea meidän pitää pysyä rauhallisina ja antaa harkittuja vastauksia.
<SPEAKER ID="030" NAME="Nikolaos Chountis" AFFILIATION="GUE/NGL">
(EL) Arvoisa puhemies, jo toisen kerran kuuden kuukauden aikana Eurooppaa koettelee elintarvikekriisi, joka on aiheuttanut vakavia terveysongelmia monille ihmisille ja jonka seurauksena jotkut kanssakansalaisemme ovat jopa menettäneet henkensä. Jokin tässä mättää, arvoisa komission jäsen.
<P>
Tammikuussa Saksassa oli myrkkyongelmia, nyt on ongelmia bakteerien kanssa - jälleen Saksassa. Ensimmäinen tapaus onnistuttiin salaamaan, vaikka siitä tiedettiin kuukausien ajan. Toisessa tapauksessa syylliseksi on kätevästi nimetty espanjalaiset kurkut.
<P>
Kyse on ongelmista tunnistettavuudessa ja jäljitettävyydessä sekä puutteellisesta valvonnasta EU:n tasolla. Ensimmäiseen tapaukseen liittyen komission jäsen Dalli sanoi puhuessaan tammikuussa dioksiinitapauksen yhteydessä, että hän toteuttaisi kaikki tarvittavat toimenpiteet sen varmistamiseksi, että elintarvikkeiden valvontajärjestelmiä tiukennetaan. Hiljattain hän totesi, ettei kyse ollut tunnistettavuutta koskevasta ongelmasta, vaan ongelma johtui jostain muusta. Komission kannanotoista paistaa hämmennys, salailu ja paniikki. Sen seurauksena suremme kuolleita, suremme sairastuneiden puolesta ja suremme seurauksia, joita tämä tapaus on aiheuttanut maataloustuotannolle.
<SPEAKER ID="031" NAME="Elisabetta Gardini" AFFILIATION="PPE">
(IT) Arvoisa puhemies, tilanne, josta keskustelemme, on hyvin vakava. Olen kuitenkin sitä mieltä, että joissakin tapauksissa sekoitamme yhä eri mittaluokkien asioita keskenään.
<P>
Menetettyjä ihmishenkiä ei tietenkään voi asettaa samalle viivalle taloudellisten ongelmien kanssa. Emme niin teekään. Haluaisin kuitenkin korostaa, ettemme voi ratkaista ongelmaa osoittelemalla syyllisiä - varsinkin jos nämä sitten osoittautuvatkin syyttömiksi.
<P>
Jos joku murhataan ja syytön joutuu kyseisestä murhasta vankilaan, se ei lievennä murhaa tai tuo oikeutta murhatulle. Me toimimme kuitenkin juuri näin: erittäin vakavassa tilanteessa, joka aiheuttaa kansanterveydellisen kriisin ja kyseenalaistaa elintarviketurvallisuuden, osoitamme sormillamme ihmisiä, jotka osoittautuvat syyttömiksi. Näin saamme aikaiseksi vain lisää uhreja.
<P>
Espanjalaiset viljelijät ovat jo lähteneet kaduille, ja tänään, noin 40 minuutin kuluttua, myös italialaiset maanviljelijät lähtevät Milanossa sekä Latinan maakunnassa kaduille osoittamaan mieltään. He aikovat tarjota kuluttajille tuoreita kurkkuja ja muita hedelmiä ja vihanneksia näyttääkseen, että ne ovat terveellisiä elintarvikkeita ja tarpeellisia terveellisen ja tasapainoisen ruokavalion ylläpitämiseksi. Emme haluaisi lisätä saksalaisten kuluttajien taakkaa viemällä heiltä elintarvikkeet, jotka ovat ehdottoman tärkeitä heidän ruokavalionsa ja terveytensä kannalta.
<P>
Haluaisin myös viitata eräisiin tietoihin, joiden pitäisi saada etenkin keskeiset viranomaiset harkitsemaan vakavasti ennen kuin levittävät huolta, pelkoa ja paniikkia aiheuttavaa tietoa. Coldirettin Italiassa toteuttaman Eurobarometrin mukaan 43 prosenttia italialaisista välttää elintarvikekriisien yhteydessä jonkin aikaa elintarvikkeita, joista ovat kuulleet, ja 13 prosenttia jättää ne pysyvästi pois ruokavaliostaan. Näin ollen meidän täytyy miettiä, mitä sanomme ja miten vaikutamme ihmisten ruokailutottumuksiin.
<P>
Haluaisin siis kysyä komission jäseneltä, pitäisikö hänen mielestään nyt soveltaa unionin hätätilalauseketta ja aloittaa keskustelu rahallisista korvauksista.
<SPEAKER ID="032" NAME="Dagmar Roth-Behrendt" AFFILIATION="S&amp;D">
(DE) Arvoisa puhemies, arvoisa komission jäsen Dalli, te sekä kolleganne terveys- ja kuluttaja-asioiden pääosastolla olette tehneet kaiken oikein. Samaa ei voi sanoa Saksan viranomaisista. Vähintä, mitä voimme sanoa, on se, että tiedottaminen on ollut kaoottista, siis lievästi sanottuna. Saksan terveysministeri ei katsonut eilen tarpeelliseksi matkustaa Luxemburgissa pidettyyn terveysministereiden kokoukseen, vaikka kokouksen pääaiheena oli tämä vakava tautikriisi. Se osoittaa, että hänellä ei ole minkäänlaista käsitystä siitä, mistä unionissa on todella kyse, että hän ei tiedä asioista, että hän ei tunnusta ongelmia tai että puolueen sisäinen poliittinen kriisi pitää hänet edelleen kiireisenä.
<P>
(Suosionosoituksia)
<P>
Lisäksi minun on sanottava - kuten komission jäsen Dallikin totesi - että Saksan viranomaiset olivat selvästikin sitä mieltä, että selviäisivät ilman Euroopan unionin asiantuntijoita ja uskoivat alentuvasti ja ylimielisesti, etteivät tarvitsisi heitä. Asiantuntijoilla kesti myös kolme päivää päästä Saksaan, mikä on skandaali. Euroopan parlamentin pitää suhtautua tähän kriittisesti. Samaan aikaan meidän pitää kuitenkin sanoa, että Euroopan unionin tehtävänä on varoittaa kuluttajia, jos markkinoilla liikkuu vaarallisia elintarvikkeita.
<P>
Sanon tämän teille hyvin selvästi - jos kurkussa tai salaatissa havaitaan bakteereja, jotka eivät ole aiheuttaneet kuolemantapauksia, se on ehkä hyvä asia. Minun mielestäni se ei ole kuitenkaan riittävä peruste korvauksien maksamiselle. Espanjalaisissa ja muista maista tulleissa kurkuissa oli EHEC-bakteeria. Ne eivät aiheuttaneet tätä epidemiaa, mutta sen selvittäminen vie aikaa.
<P>
Mielestäni tässä ei myöskään ole kyse siitä. Ne teistä, jotka ymmärtävät Euroopan unionia ja tuntevat varhaisvaroitusjärjestelmän, tietävät myös, miten varhaisvaroitusjärjestelmä toimii. Te tiedätte, että varhaisvaroitusjärjestelmässä on mainittava tuote sekä nimettävä tuottaja. Tämän voitte myös helposti tarkistaa säädöksistä. Minun mielestäni on tärkeää kysyä, mitä jatkossa tapahtuu. Meidän on pohdittava sitä, voidaanko lietteen käyttöä jatkaa. Onko käytössä yhä sellaisia tuotantomenettelyjä, joita ei voida hyväksyä? Kuka Euroopan unionissa oikeastaan valvoo, mitä, milloin ja millaisin tuloksin asioita dokumentoidaan, ja kuka on tällä alalla vastuussa mistäkin?
<P>
(Suosionosoituksia)
<SPEAKER ID="033" NAME="George Lyon" AFFILIATION="ALDE">
(EN) Arvoisa puhemies, tämä on todellinen kriisi. Kuolleita on 23, yli 2 000 ihmistä on sairastunut ja vihannesmarkkinat ovat sekaisin ja hinnat pohjamudissa. On myös arvioitu, että viljelijät tekevät 300 miljoonan euron tappiot joka päivä. Saksa ja Espanja ovat hädin tuskin puheväleissä, emmekä vieläkään tiedä, mikä tämän epidemian on alun perin aiheuttanut, vaikka kriisi on kestänyt jo kolme viikkoa.
<P>
Arvoisa komission jäsen, haluan teidän vakuuttavan täällä tänään, että kaikki mahdollinen tehdään sen selvittämiseksi, mistä tämä E. coli -epidemia on peräisin. Voimme nimittäin yrittää palauttaa kuluttajien luottamuksen vasta sitten, kun olemme määrittäneet taudin aiheuttajan. Toiseksi haluan teidän kertovan selvästi, mitä toimenpiteitä aiotte toteuttaa kriisin jälkeen markkinoiden vakauttamiseksi ja kuluttajien luottamuksen palauttamiseksi.
<P>
Kolmanneksi teidän on kerrottava, mitä komissio aikoo tehdä pyrkiäkseen korvaamaan haitat niille viljelijöille, jotka ovat täysin viattomina joutuneet seuraamaan, kuinka markkinat tuhoutuvat, eivätkä saa tuotteitaan myydyiksi. Neljänneksi haluan komission vakuuttavan, että tapauksesta tehdään avoin ja riippumaton tutkimus sen selvittämiseksi, mikä meni pieleen. Vasta sitten kun tiedämme tosiasiat, voimme ryhtyä toimiin elintarvikelainsäädännön puutteiden korjaamiseksi.
<SPEAKER ID="034" NAME="Elisabeth Köstinger" AFFILIATION="PPE">
(DE) Arvoisa puhemies, hyvä komission jäsen, EHEC-epidemiasta johtuvan kriisin terveydelliset seuraukset ovat todella traagisia. Tilanne on vakava. Tilanteesta kärsineille on saatava pikaisesti apua ja tartunnan leviäminen on pyrittävä estämään kaikin mahdollisin keinoin. Tutkimuslaitoksille ja sairaaloille on taattavat niiden tarvitsemat voimavarat.
<P>
Nopea toiminta on ollut kaiken ytimessä siitä lähtien, kun tämä patogeeni havaittiin. Yhdenmukainen ja unionin laajuinen kriisinhallinta, jossa puhutaan samaa kieltä, ei kuitenkaan ole vaikuttanut kovin ammattimaista. Sairaalloinen tarve löytää tartunnan lähde johti ennenaikaisiin syytöksiin kaikkialla, ja noiden argumenttien takia lehtiotsikot olivat päiväkausien ajan negatiivisia ja kuluttajien epävarmuus kasvoi äärirajoilleen.
<P>
Tämä on aiheuttanut dramaattisia tulonmenetyksiä asianomaisille tuottajille ja jopa vaarantanut heidän elantonsa. Täysin moitteettomat, alueellisesti tuotetut tuotteetkaan eivät enää mene kaupaksi. Pelkästään Itävallassa tuoreiden vihannesten myynti on laskenut 75 prosentilla. Vihannesviljelijät menettävät tuloja keskellä parhainta satokautta. Tilanteesta ei ole tiedotettu kuluttajille koordinoidusti, mikä jälleen kerran tuo esiin tarpeen ottaa käyttöön yleinen ja eri aloja koskeva alkuperämerkintä sekä tehostaa "merkitty ja tarkistettu tuotantopaikalla" -periaatteen soveltamisen valvontaa.
<P>
Kuluttajilla on oikeus tietää, mistä tuotteet ovat peräisin. Tämä pätee myös kauppojen hyllyihin sekä ravintoloihin ja pitopalveluihin.
<P>
Kaikkien viranomaisten on nyt nopeasti poistettava tuoreita vihanneksia koskevat ennakkoluulot, elvytettävä tuoreiden vihannesten myynti uudelleen sekä puhallettava uutta voimaa kolmansien maiden kanssa käytävään kauppaan. EHEC-tapaus on syössyt vihannesviljelijät eksistentiaaliseen kriisin täysin yllättäen, vaikka he eivät ole itse tehneet mitään väärää. Komission on mahdollistettava se, että tappiot korvataan esimerkiksi Euroopan maatalouden tukirahastosta, Euroopan kriisirahastosta tai myynninedistämistoimenpiteiden avulla.
<P>
Peter Liese oli aivan oikeassa sanoessaan, että ihmishenkiä ei voi korvata ja että yksikin kuolemantapaus on liikaa. Emme kuitenkaan missään tapauksessa saa jättää tuottajiamme pulaan, koska he eivät ole itse syyllisiä tähän tilanteeseen, joka vaarantaa koko heidän elantonsa.
<SPEAKER ID="035" NAME="Iratxe García Pérez" AFFILIATION="S&amp;D">
(ES) Arvoisa puhemies, hyvä komission jäsen, me kaikki haluamme Saksan elintarvikekriisin loppuvan mahdollisimman pian. Meidän täytyy muistaa uhrit, ja toivon, että kunhan alkuperäiset virheet on korjattu, myös tartunnan lähde voidaan määrittää. Se varmistaisi kaikille mielenrauhan.
<P>
Kriisiin liittyvien terveysnäkökohtien lisäksi on mainittava taloudelliset seuraukset. Espanjan puutarhaviljelyalan on arvioitu kärsivän viikoittain 200 miljoonan euron tappiot viestinnässä tehtyjen tuhoisien virheiden vuoksi. Olemme nyt tietoisia noista virheistä. Haluan korostaa, että kyseisen alan toimijat ovat suhtautuneet asiaan hyvin vastuullisesti ja tekevät täysimääräisesti yhteistyötä maani viranomaisten kanssa.
<P>
Arvoisa komission jäsen, alkuperän jäljittäminen toimi. Mutta miten paljon aikaa kului hukkaan, kun keskityimme vain alkuperään, eli maataloustuotantoon, ja jätimme kokonaan huomioimatta muut mahdolliset tartuntamuodot, kuten tuotteiden käsittelyn tai jakelun kohteessa? Miksi komissio välitti edelleen Saksan antamaa hätiköityä tietoa?
<P>
Koordinointi on ollut puutteellista, arvoisa komission jäsen, ja rajojen sulkeminen yksipuolisesti espanjalaisilta tuotteilta on todiste siitä, että Euroopan unioni on epäonnistunut kriisin valvonnassa.
<P>
Kehotan komissiota aktivoimaan välittömästi kaikki tarvittavat mekanismit, joiden avulla voidaan korjata alalle aiheutuneet vahingot niin Espanjassa kuin muualla unionin alueella. Tämä koskee sekä taloudellisia vahinkoja että alan imagoa kuluttajien keskuudessa. Pitkällä aikavälillä kuitenkin nähdään, millaisia muita toimenpiteitä tällä alalla toteutetaan.
<P>
Perusteettomat syytökset, improvisointi, koordinoinnin puute, miljoonien tappiot sekä alan kunnian ja uskottavuuden kolhiintuminen; eiköhän tässä ole riittävästi syitä kysyä, kuka kantaa vastuun?
<SPEAKER ID="036" NAME="Mairead McGuinness" AFFILIATION="PPE">
(EN) Arvoisa puhemies, haluaisin kiittää komission jäsentä Dallia harkituista huomioista keskustelun alussa. Täysistuntosalissa on esitetty myös vähemmän harkittuja huomioita, mikä johtuu kriisin vaikutuksista ihmisten elämään sekä lisäseurauksista, jotka kohdistuvat tuottajiin ja kuluttajien luottamukseen. Tämä on pahin elintarvikekriisi, myös komission jäsen Dalli on myöntänyt sen. Tiedämme, että kriisi on keskittynyt tietylle Euroopan unionin alueelle, mutta kyse ei ole vain Saksaa koskevasta ongelmasta; ongelma koskee koko EU:ta.
<P>
On olemassa järjestelmä syyn selvittämiseksi sekä seurauksiin reagoimiseksi. Pelkäänpä kuitenkin, ettei kaikkia järjestelmän osia ole otettu asianmukaisesti käyttöön. Myös ajoitus herättää joitakin kysymyksiä. Olen ymmärtänyt, että nopea hälytys annettiin 22. toukokuuta 2011. Ihmettelen, miksi unionin asiantuntijat matkustivat Saksaan vasta sunnuntaina 5. kesäkuuta. Mistä näin suuri viive johtui? Mielestäni tämä asia pitää selvittää.
<P>
Meillä on mahdollisuus perustaa kriisiyksikkö asetuksen (EY) N:o 178/2002 55 artiklan nojalla. Kaikki puheenvuoroja käyttäneet ovat sanoneet, että tämä on kriisi. Myös komission jäsen Dalli myöntää, että tämä on kriisi. Ja tämä kriisi pahenee ennemmin kuin helpottaa. Minun mielestäni EU:n onkin nyt aika hyödyntää kyseistä asetusta ja perustaa tällainen kriisiyksikkö.
<P>
Kaikista järkyttävintä on ollut se, että ensin vihannekset laitettiin mustalle listalle ja sitten niiden ilmoitettiinkin olevan syyttömiä. Tämä on vaurioittanut kuluttajien luottamusta tuoreiden hedelmien ja vihannesten ohella myös unionin elintarviketurvallisuus- ja valvontajärjestelmään. Arvoisa komission jäsen Dalli, tiedän, että nyökyttelette myöntymisen merkiksi ja panen sen tyytyväisenä merkille. Mielestäni nyt on kuitenkin aika perustaa kriisiyksikkö, ja haluaisin teidän kommentoivan tätä asiaa loppupuheenvuorossanne.
<SPEAKER ID="037" NAME="Ulrike Rodust" AFFILIATION="S&amp;D">
(DE) Arvoisa puhemies, hyvä komission jäsen, tulen sellaiselta unionin alueelta, jolla EHEC-patogeeni aiheuttaa pahinta tuhoa. Näyttää siltä, ettei tätä aggressiivista bakteeria voi pysäyttää. Toukokuun puolestavälistä eiliseen puoleenpäivään mennessä 1 733 ihmistä oli saanut tartunnan ja 23 ihmistä kokenut tuskaisen kuoleman. Tilanne sairaaloissa on äärimmäisen tukala. Teho-osastojen vuodepaikat alkavat loppua ja veriplasmaa tarvitaan kiireellisesti. Loppua ei ole näkyvissä. Kotiseutuni ihmiset pelkäävät, että uusia tapauksia tulee joka päivä.
<P>
Minun mielestäni on rohkeaa ja vastuullista varoittaa kaikista mahdollisista bakteerin kantajista. Lukuisia elintarvikkeita on tutkittu, mutta taudin levittäjää ei ole löydetty. Minun näkemykseni mukaan korkealaatuiset elintarvikkeet ovat terveellisiä ja niiden saattamista markkinoille valvotaan. Oletan, että tässä suhteessa on tehty räikeitä virheitä. Jälleen kerran huomaamme porsaanreiät. Tällaisessa tilanteessa on kuitenkin äärimmäisen leväperäistä väittää, että syy on tiedossa, vaikka sitä ei ole vahvistettu perusteellisilla laboratoriotutkimuksilla. Paniikki on ymmärrettävää, mutta missään tilanteessa ei pitäisi ryhtyä noitavainoihin, koska siten aiheutetaan vain ongelmia lujasti työtä tekeville maanviljelijöille eri puolilla Eurooppaa. Näin ollen kaikille on tehtävä selväksi, että meidän on Euroopan unionissa osoitettava solidaarisuutta toisiamme kohtaan ja oltava valmiita tarjoamaan vastavuoroista apua hätätilanteissa. Toisin sanoen kaikkien lääketieteen asiantuntijoiden on kokoonnuttava yhteen ja taloudellista apua on annettava niille, jotka ovat ilman omaa syytään taloudellisesti katastrofaalisessa tilanteessa.
<SPEAKER ID="038" NAME="Pilar Ayuso" AFFILIATION="PPE">
(ES) Arvoisa puhemies, aivan ensiksi haluan esittää surunvalitteluni tämän kriisin vuoksi kuolleiden omaisille.
<P>
Arvoisa komission jäsen, terveysuhista tiedottaminen kansalaisille on hankala ja arkaluonteinen tehtävä. Näin ollen se on dokumentoitava ja tarkistettava täydellisesti. Kyse ei ole syyllisten hakemisesta, mutta tässä tapauksessa on tehty suuria virheitä. Ensinnäkin hiljattain tehtäväänsä palkattu aluetason päällikkö teki uhkarohkeita ja piittaamattomia oletuksia ja lietsoi siten yhteiskunnallista levottomuutta ja käynnisti hyvin vakavan taloudellisen kriisin, jota on mahdoton korjata.
<P>
Komissio ei myöskään näytä onnistuneen kovin hyvin kriisin hallinnassa. Mietin, milloin ensimmäinen tapaus tuli ilmi ja onko tapauksessa noudatettu nopeaa varoitusjärjestelmää koskevan asetuksen 3 artiklaa, jonka mukaan jäsenvaltioiden on ilmoitettava uhasta välittömästi ja korkeintaan 48 tunnin kuluessa. Mietin myös, onko tapauksessa noudatettu mainitun asetuksen 8 artiklaa, jonka mukaan komission täytyy tarkistaa, ovatko annetut tiedot täydellisiä, totuudenmukaisia sekä helposti ymmärrettäviä ja onko niillä riittävä oikeusperusta.
<P>
Varmaa on ainakin se, että asetukseen liittyvät vakavat puutteet ovat tulleet ilmi ja että voimassa olevaa säädöskehystä on tarkistettava. Sitä kautta voitaisiin muun muassa määrittää yksityiskohtaisesti kriisinhallintamenettelyt toimivaltaisia viranomaisia varten, määrittää, kuka on syyllinen elintarvikeketjuun kohdistuviin virheisiin ja laiminlyönteihin (tässä hyödynnetään jäljitettävyyttä), estää se, että terveyden suojelemiseksi luodaan kauppaesteitä, sekä toimia välittäjänä menettelyissä kaupallisten vahinkojen ja tulonmenetysten korvaamiseksi.
<P>
Arvoisa komission jäsen, kurkku tai soija ei kumpikaan ole syynä tähän. Kuten Peter Liese totesi, syyllinen on kyseessä oleva patogeeni. Syyllinen on Escherichia coli -bakteerin serotyyppi O104:H4, joka jo tunnetaan tieteellisessä kirjallisuudessa ja joka liitetään lihatuotteisiin.
<P>
Arvoisa komission jäsen, meidän täytyy joka tapauksessa antaa tutkijoiden tehdä työnsä: heidän on käytävä läpi koko jäljitettävyysjärjestelmä ja koko elintarvikeketju elintarvikkeiden käsittely ja jakelu mukaan luettuina.
<SPEAKER ID="039" NAME="Andrés Perelló Rodríguez" AFFILIATION="S&amp;D">
(ES) Arvoisa puhemies, hyvä komission jäsen, mitkään meidän tekomme tai Euroopan unionin teot eivät voi herättää kuolleita henkiin. Toivottavasti voimme toimillamme kuitenkin estää uudet kuolemat sekä rajoittaa taudin tarttumista uusiin ihmisiin ja rajoittaa niiden ihmisten joukkoa, jotka kärsivät täysin ilman omaa syytään.
<P>
Emme tiedä, mikä tämän on aiheuttanut, mutta tiedämme asioita, jotka meidän on sanottava ääneen: poliittiset toimet ovat olleet leväperäisiä ja Saksan liittohallitus on toiminut välinpitämättömästi. Saksan liittohallitus ei voi toimia kuin Hampuri olisi joku toisella mantereella sijaitseva kaupunkivaltio.
<P>
Jos Angela Merkel ja hänen terveysministerinsä olisivat toimineet huolellisesti ja tehokkaasti sen sijaan, että kohtelevat muita maita ylimielisesti, kuten he usein tekevät, jotkut asiat olisivat jääneet tapahtumatta. Ylimielisyydellä on ollut rikollisia seurauksia yhdelle jäsenvaltiolle, nimittäin Espanjalle, ja ne ovat kohdistuneet sen kaikkein tärkeimpään elinkeinoon, maatalouteen. Se on syössyt tuhansia ihmisiä ja pieniä yrityksiä vararikkoon sekä horjuttanut uskoa kyseiseen toimialaan pitkäksi aikaa.
<P>
Pyydän teitä menemään tämänpäiväiseen neuvoston kokoukseen ja vaatimaan täysimääräistä korvausta niille, joihin tämä on vaikuttanut, koska emme voi pyytää herättämään kuolleita henkiin. Kehotan myös tarkistamaan valvontajärjestelmiä. Ja pyydän Angela Merkeliä kantamaan vastuunsa. Pyydän myös, ettei hän olisi niin ylimielinen vaan toimisi huolellisemmin. Hänen pitäisi myös kantaa vastuunsa aiheuttamistaan vahingoista. Hänen on huomioitava, että Hampuri sijaitsee hänen maassaan. Hän ei voi olla kantamatta vastuutaan. Hän ei voi siirtää syytä liittovaltion niskoille, kun hänen itsensä pitäisi kantaa vastuu aiheutuneista vahingoista.
<P>
Vähän enemmän nöyryyttä, vähän enemmän hyvää hallintoa ja vähän vähemmän konservatismia; tämä olisi auttanut huomattavasti sen varmistamisessa, ettei tämä kriisi lähde käsistä ja etteivät Espanjan ja muiden eteläisten jäsenvaltioiden viljelijät joudu kärsimään kriisin kivuliaita seurauksia.
<P>
Arvioikaa valvontaa, arvioikaa varoitusjärjestelmiä ja vaatikaa vastuullisuutta. Juuri tätä vaadimme Espanjassa teiltä, arvoisa komission jäsen, sekä neuvostolta ja Saksalta.
<SPEAKER ID="040" NAME="Esther de Lange" AFFILIATION="PPE">
(NL) Arvoisa puhemies, haluaisin kiittää komission jäsentä siitä, että hän on tullut tänne. Minun mielestäni hänen pitäisi kuitenkin olla mieluummin jossain muualla, esimerkiksi lentokoneessa matkalla Venäjälle keskustelemaan mahdollisimman korkean tason edustajien kanssa siitä, että Venäjän asettama tuontikielto olisi kumottava, koska se menee aivan liian pitkälle. Kiitän komission jäsentä hänen halustaan keskustella kanssamme tässä vaiheessa, mutta tähänastisessa viestinnässä - tämä koskee myös komissiota - on täysin epäonnistuttu. Komissio järjesti lehdistötilaisuuden useita päiviä kriisin puhkeamisen jälkeen. Tilanne oli kuitenkin jo siinä vaiheessa muuttunut peruuttamattomasti ja villeimmät mahdolliset tarinat kiersivät tiedotusvälineissä. Komission jäsenen mukaan hollantilaiset kurkut saattoivat olla mahdollinen tartunnan lähde, vaikka yli 200 testiä oli jo päiväkausia aiemmin osoittanut, ettei tämä pitänyt paikkaansa.
<P>
Olen kanssanne samaa mieltä siitä, että tekninen puoli oli kunnossa. Nopea varoitus, seuranta ja jäljittäminen; ne kaikki toimivat. Tapaukseen liittyy kuitenkin myös viestintä, ja se on ollut tässä tapauksessa kamalan huonoa etenkin Saksassa, jossa on niin monia eri laitoksia, viranomaisia ja ministereitä, jotka kaikki välittävät erilaista viestiä. Maatalousministeri antoi älyttömän lausunnon, jonka mukaan ihmisten "pitäisi lopettaa kaikkien kypsentämättömien tuotteiden syöminen", vaikkei hän ole edes vastuussa kyseisistä asioista. Oletan, että keskustelette Saksan kanssa näistä asioista. On tutkittava perusteellisesti, miten asiat oli mahdollista hoitaa niin ala-arvoisella tavalla.
<P>
Toivon myös, että käytte pian tapauksen läpi maatalousministereiden kanssa esittääksenne kriisirahastoa, joka rahoitettaisiin maatalouteen kohdennetuista ylimääräisistä määrärahoista. Meidän pitää nyt vaatia käyttämättä jääneiden määrärahojen ottamista käyttöön aivan kuten teimme maitotuotteiden kohdalla, kun kyseinen ala oli pahassa kriisissä. Pelkästään omassa maassani kyseinen ala kärsii joka viikko 80 miljoonan euron suuruiset tappiot, vaikka epidemian lähde on aivan muualla. Seurauksena on, että terveet yritykset ovat vaarassa mennä nurin. Tämä ei voi olla Euroopan unionin tarkoituksena. Oletan, että välitätte Euroopan parlamentin voimakkaan viestin maatalousministereiden neuvostolle.
<SPEAKER ID="041" NAME="Anna Záborská" AFFILIATION="PPE">
(SK) Arvoisa puhemies, olen tyytyväinen tähän keskusteluun. Tarkastelemme tätä ongelmaa monista eri näkökulmista ja pyrimme määrittämään tartunnan lähteen, tunnistamaan patogeenin sekä nimeämään mahdolliset hoitokeinot. Nyt vain odotan, mikä lääketehdas astuu esiin ja sanoo kehittäneensä lääkkeen tähän sairauteen, mikä aiheuttaa uuden paniikin.
<P>
Minun mielestäni eniten parannettavaa on kansalaisten tietoisuuden parantamisessa. Mielestäni on sopimatonta ja vastuutonta kertoa kansalaisille jonakin tiettynä päivänä, mitä elintarvikkeita heidän ei pitäisi ostaa ja mitkä elintarvikkeet vaikuttavat epäilyttäviltä.
<P>
Kansalaisille olisi tiedotettava, mitä heidän pitäisi tehdä jokapäiväisessä elämässään, ja sama kampanja olisi toteutettava sekä Euroopan unionin tasolla että jäsenvaltioissa. Se, että ihmiset pitävät kiinni hygienian perussäännöistä ja huolehtivat henkilökohtaisesta hygieniastaan sekä pesevät tai kypsentävät ruokansa, riittää suojelemaan heitä tartunnalta. Tämä kampanja ei vaadi paljon. Uskon, että menneiden ja tulevien epidemioiden ja erilaisten sairauksien yhteydessä ihmiset ovat suojelleet ja suojelevat itseään parhaiten omalla käytöksellään.
<P>
Uskon vakaasti, että mainitsemani kampanja auttaisi ehkäisemään taudin leviämistä ja auttaisi myös vihannesten viljelijöitä.
<SPEAKER ID="042" NAME="Czesław Adam Siekierski" AFFILIATION="PPE">
(PL) Arvoisa puhemies, on tärkeää, että keskustelemme tänään uhasta, jonka tämän vaarallisen bakteerityypin ilmaantuminen aiheuttaa potilaille, elintarviketuottajille sekä kuluttajille ja jonka alkuperää emme ole vielä onnistuneet määrittämään. Sanomme, että käytössämme on hyvä järjestelmä elintarvikkeiden laadun valvomiseksi ja korkeiden standardien ylläpitämiseksi. Tästä huolimatta tämänkaltaisia hankalia tilanteita tulee eteen jatkuvasti. Näin ollen meidän on ehdottomasti tarkistettava ja parannettava valvonta- ja seurantajärjestelmäämme. Meidän on oltava valmiita reagoimaan vieläkin vaarallisempiin tilanteisiin. Emme saa julkistaa tietoa mahdollisesta tartunnan lähteestä, jos tieto ei ole luotettava. Tämä hidastaa todellisen lähteen jäljittämistä sekä aiheuttaa vakavia moraalisia haittoja ja valtavia taloudellisia vahinkoja.
<P>
Osoitamme sympatiaa uhrien perheitä ja sairastuneita kohtaan, mutta emme saa unohtaa maksaa korvauksia useiden maiden maanviljelijöille, jotka ovat kärsineet tappioita. Puhumme yhteisen maatalouspolitiikan tulevaisuudesta ja ongelmista elintarvikkeiden toimitusvarmuudessa ja laadussa. Ehkä tämä hankala tilanne saa meidät tietoiseksi siitä, miten merkittäviä nämä kysymykset ja ongelmat ovat, koska ne eivät liity pelkästään siihen, mitä kansalaiset syövät, vaan vaikuttavat myös heidän terveyteensä.
<SPEAKER ID="043" NAME="Josefa Andrés Barea" AFFILIATION="S&amp;D">
(ES) Arvoisa puhemies, edessämme on kansanterveydellinen ongelma - komission jäsenen mukaan epidemia - ja tässä on etsitty syyllisiä syyn sijaan.
<P>
Järjestelmä ei ole toiminut: Kuolleita on 22, sairastuneita on 1 600, emmekä ole onnistuneet kolmen viikon aikana määrittämään syytä. Ja koska ennalta varautumisen periaatteeseen on turvauduttu ilman tieteellistä perustaa - toistan, ilman tieteellistä perustaa - Espanja on leimattu syylliseksi.
<P>
Hyvät kuulijat, espanjalaiset kurkut eivät olleet saastuneita. Ne eivät olleet saastuneita! Toistan tämän, koska täällä on kuultu myös päinvastaisia väitteitä. Ja jotta ymmärtäisitte noiden sanojen vaikutukset: 300 000 työpaikkaa on uhattuna ja luottamus on mennyttä.
<P>
Epidemiat eivät tunne rajoja. Sanon teille, arvoisa komission jäsen: ne eivät tunne rajoja!
<P>
Vaadimme vastuullisuutta sen suhteen, mitä on jätetty tekemättä ja mitä meidän täytyy tehdä välittömästi, koska tartunta on tällä hetkellä vaarassa levitä Saksassa - missä on eniten sairastuneita - mutta tilanteesta ei voida syyttää Espanjaa. Vaadimme korvauksia.
<SPEAKER ID="044" NAME="Isabelle Durant" AFFILIATION="Verts/ALE">
(FR) Arvoisa puhemies, hyvä komission jäsen, kuten totesitte, kyse ei ole paikallisesta ongelmasta vaikka se onkin keskittynyt yhteen paikkaan. Haluaisin teidän sanovan sen kovemmalla äänellä ja selvemmin, koska tällä alalla tarvitaan kipeästi uusia työkaluja ja unionin tason koordinointia.
<P>
Viesti on ollut todella sekava ja ahdistava, mistä on ollut ikäviä seurauksia espanjalaisten tuottajien lisäksi myös muille. Tämä asia on mainittu täällä useaan otteeseen.
<P>
Tasapainon löytäminen yhtäältä varhaisen varoittamisen ja toisaalta avoimuuden lisäksi on varmasti vaikeaa. Ennalta varautuminen tai ennalta varautumisen periaate ei kuitenkaan tarkoita sitä, että meidän pitäisi antaa tietoa umpimähkään ja aivan liian nopeasti. Asiat pitäisi siten tehdä yksinkertaiseksi ja korvaukset olisi maksatettava niillä, jotka ovat vastuussa varhaisen varoituksen antamisesta. Keskustelette tästä tänään iltapäivällä. Tämä on tärkeää, vaikka minäkin ajattelen kaikkien muiden lailla tietenkin ensisijaisesti ja ennen kaikkea uhreja. Maanviljelijät odottavat kuitenkin heille kuuluvia korvauksia.
<P>
Lisäksi antibioottiresistenssi ja jäljitettävyys ovat jatkossakin avainkysymyksiä, joita meidän on käsiteltävä syvällisemmin.
<SPEAKER ID="045" NAME="Diane Dodds" AFFILIATION="NI">
(EN) Arvoisa puhemies, EU:n alueella on kuollut 22 ihmistä ja yli 2 000 ihmistä on joutunut sairaalaan Euroopassa riehuvan E. coli -epidemian takia. Näin ollen tämän parlamentin on osoitettava sympatiansa niitä kohtaan, jotka ovat menettäneet rakkaansa, ja toivotettava pikaista paranemista sairastuneille.
<P>
Kuluttajat haluavat laadukkaita ja turvallisia elintarvikkeita, joiden alkuperä on jäljitettävissä. Koska tämän epidemian alkuperä on edelleen epäselvä ja vastausten etsiminen on vaikuttanut hetkittäin sattumanvaraiselta, kuluttajien luottamus murenee nopeasti. Taloudellisesti tästä kriisistä kärsivät maanviljelijät - joiden tuottamat elintarvikkeet ovat täysin turvallisia.
<P>
Meidän on myös vaadittava tällaisissa tilanteissa malttia. Kansalliset hallitukset ovat kiirehtineet nimeämään syyllisiä. Yhdistynyt kuningaskuntakin on kärsinyt menneisyydessä tuotteisiimme kohdistuvasta pelottelusta; tällainen spekulatiivinen syyttely on lopetettava. Haluan myös todeta, että tämä parlamentti pyrkii jatkuvasti kiirehtimään sääntelyn lisäämistä. Ennen kuin teemme niin, kaikki tosiasiat on tutkittava perinpohjaisesti.
<SPEAKER ID="046" NAME="Teresa Jiménez-Becerril Barrio" AFFILIATION="PPE">
(ES) Arvoisa puhemies, kaikkein tärkein asia, joka myös yhdistää meitä tänään, ovat uhrit. Kenenkään ei pitäisi tuntea oloaan niin turvattomaksi kuin me eurooppalaiset kuluttajat tällä hetkellä. Lisäksi tarvitaan selkeää ja vastuullista toimintaa uhreja kohtaan.
<P>
Minun tehtävänäni on tuomita Saksan viranomaiset, jotka syyttivät väärin perustein ja hätäisesti espanjalaisia kurkkuja. Erityisesti he syyttivät Malagan ja Almerian osuuskuntia, jotka kuitenkin olivat malliyrityksiä eivätkä selviä näistä syytöksistä.
<P>
Tuhannet työttömäksi jääneet perheet miettivät, miksi - ja he tarvitsevat vastauksen - ja haluavat erityisesti tietää, mitä maatalous voi tulevaisuudessa tarjota heille Andalusiassa tai ylipäätään Euroopan unionissa.
<P>
Näin ollen toivon, että asiantuntijat löytävät pian ratkaisun tähän tilanteeseen. Pyydän myös, että komissio kehottaa tänään neuvostoa hyväksymään välittömästi moraalisia taloudellisia toimenpiteitä kaikkien andalusialaisten ja eurooppalaisten tuottajien hyväksi. Tällä hetkellä he katsovat meihin päin närkästyneesti mutta kuitenkin täynnä toivoa.
<SPEAKER ID="047" NAME="Antonio Masip Hidalgo" AFFILIATION="S&amp;D">
(ES) Arvoisa puhemies, sen sijaan, että Saksan viranomaiset olisivat asettaneet etusijalle unionin tason tutkimukset ja yhteistyön, he ovat panetelleet kurkun tuottajia ja muita tahoja ja aiheuttaneet näille vahinkoa. Kuitenkaan kukaan Saksassa ei ole vielä eronnut virastaan tai tarjoutunut korjaamaan aiheuttamansa vahingot. Saksalla on nyt vakava uskottavuusongelma. Angela Merkelin tapa kohdella eteläisiä jäsenvaltioita niin maatalouden kuin rahoituksen alalla on sietämätön.
<P>
Joku on todennut, että Angela Merkel on Adenauerin ja Kohlin seuraaja. Sitä hän ei ole: hänellä ei ole tarvittavaa luonteenlujuutta.
<SPEAKER ID="048" NAME="Bart Staes" AFFILIATION="Verts/ALE">
(NL) Arvoisa puhemies, hyvä komission jäsen, meidän on tietenkin otettava opiksi tehdyistä virheistä. Saksaa vaivaa koordinointiongelma - monet Euroopan parlamentin saksalaiset jäsenet niin hallituspuolueiden kuin opposition leireistä ovat jo todenneet tämän - koska liittovaltion ministeriöitä on kaksi, osavaltioita kuusitoista ja koordinointi on puutteellista.
<P>
Tarvitaan tiukka kansallinen valvontajärjestelmä. Lisäksi on tarkasteltava, miten se toimii Saksassa ja muissa 27 jäsenvaltiossa. Tällä hetkellä osoitamme sormella Saksaa, mutta ehkäpä kohta osoittelun kohteena ovatkin omat jäsenvaltiomme. Näin ollen meidän on kysyttävä, ovatko sisäiset valvontajärjestelmät riittävän vahvoja kaikissa jäsenvaltioissa. Käytössä olevat eurooppalaiset järjestelmät toimivat - Dagmar Roth-Behrendt on tässä aivan oikeassa. Ehkä siis ongelmana on koordinoinnin puute. Ainakin on varmaa, että viestintä oli puutteellista. Meidän olisikin kiinnitettävä huomiomme siihen.
<P>
Haluaisin ensinnäkin kysyä teiltä, arvoisa komission jäsen, aiotteko vastata esimerkiksi Jo Leinenin ja Dagmar Roth-Behrendtin esittämiin kysymyksiin siitä, onko teillä aikomus ehdottaa todellista eurooppalaista ratkaisua. Toiseksi voisitteko kertoa meille, mitä aiotte tehdä maatalousministereiden neuvostossa ja miten voitte korvata maanviljelijöille heidän kärsimänsä vahingot?
<SPEAKER ID="049" NAME="Gabriel Mato Adrover" AFFILIATION="PPE">
(ES) Arvoisa puhemies, eri instituutioiden tehokkuus ja niiden nauttima luottamus mitataan juurikin kriisitilanteissa. Tässä tapauksessa ne jättivät paljon toivomisen varaa.
<P>
Komissio on sanonut, ettei espanjalaisia kurkkuja koskevia epäilyksiä ole vahvistettu. Ei niin, hyvä komission jäsen: Se puolestaan on vahvistettu, että epäilykset olivat perusteettomia ja vastuuttomia eivätkä perustuneet objektiiviseen tietoon. Myös se on vahvistettu, että kuolleita on 23 ja että Espanjan puutarhaviljelyala on kärsinyt valtavia vahinkoja.
<P>
Sekin on vahvistettu, että komission täytyy toimia toisin kuin tähän asti. Tämä tarkoittaa, että komission on toimittava vakuuttavasti eri rintamilla: Komission on pysäytettävä epidemian leviäminen ja estettävä perusteettomien epäilyksien esittäminen vähänkään uskottavina, jos se aiheuttaa vakavia ongelmia jollekin jäsenvaltiolle - tässä tapauksessa Espanjalle - ja ryhdyttävä tarvittaviin toimenpiteisiin tämän lopettamiseksi. Komission on myös viipymättä korvattava syntyneet vahingot sekä palautettava Espanjan imago turvallisten ja laadukkaiden maataloustuotteiden tuottajana.
<SPEAKER ID="050" NAME="Judith A. Merkies" AFFILIATION="S&amp;D">
(NL) Arvoisa puhemies, arvoisa komission jäsen, olemme keskellä kriisiä. Meillä olisi siis tällä hetkellä rehellisesti sanottuna tärkeämpääkin tekemistä kuin osoitella sormella ja nimittää syyllisiä. Kriisitilanteessa pitäisi ennen muuta tehdä päätöksiä. joilla kriisi ratkaistaan. Kaikesta muusta voidaan keskustella myöhemmin. Tärkeimpänä tavoitteena on löytää hoitokeino näille antibiooteille vastustuskykyisille bakteereille ja jäljittää epidemian alkuperä. Ennen kaikkea meidän täytyy varmistaa kunnollinen viestintä, jotta löydämme oikeanlaisen tasapainon tiedottaessamme tilanteesta potilaille, kuluttajille ja tuottajille ja toimimme oikein heitä kaikkia kohtaan.
<P>
Sitten vasta voimme keskittyä siihen, miten kriisinhallinta oikeastaan sujuu. Tämä ei varmasti ole viimeinen kriisi. Kuka on vastuussa? Asiasta vastaavia viranomaisia on liikaa, ja jonkun on otettava johtoasema. Tästä teidän pitäisi keskustella tänään neuvoston kanssa. Miten johtajuus varmistetaan jatkossa ja kuka ottaa tehtävän hoitaakseen? Antibioottien käyttö on tosiaan piikki lihassa niin eläinten kuin ihmisten kannalta. Jäsenvaltioiden väliset erot ovat suuria. Viimeisenä vaan ei vähäisimpänä totean, että aiheutetut vahingot on korvattava. Lyhyesti sanottuna tarvitsemme selkeyttä ja päättäväisyyttä.
<SPEAKER ID="051" NAME="Angelika Werthmann" AFFILIATION="NI">
(DE) Arvoisa puhemies, EHEC on viime viikon termi. Ensinnäkin osoitamme luonnollisesti sympatiaa uhreja kohtaan. Kansanterveyden suojelemiseksi viranomaisilla on velvollisuus välittää tietoa. Ihmisten hyvinvointi on asetettava etusijalle.
<P>
Yhdysvalloissa on varhaisvaroitusjärjestelmä tätä varten. Tosiasia on se, että yli 2 000 ihmistä on saanut tartunnan ja yli 20 ihmistä on kuollut. Ihmisille on kerrottava, missä tätä bakteeria esiintyy. Sitä löytyi espanjalaisista kurkuista, missä sitä ei tosiaankaan olisi pitänyt olla. Ulosteperäiset bakteerit eivät nimittäin missään tapauksessa kuulu elintarvikkeisiin.
<P>
Taloudellisista korvauksista olen sitä mieltä, että ne pitää maksattaa syyllisillä, ei muilla. Lopuksi haluaisin huomauttaa, että neuvosto ei ole ollut läsnä koko tämän keskustelun aikana.
<SPEAKER ID="052" NAME="Bogusław Sonik" AFFILIATION="PPE">
(PL) Arvoisa puhemies, kiitos oikein paljon siitä, että saan käyttää puheenvuoron tämän tärkeän keskustelun aikana. Euroopan unionin kansalaisten vuoksi unionin toimielinten täytyy toimia tehokkaasti monilla eri aloilla. Tämä koskee muun muassa kaikenlaisten tautien leviämisen ehkäisemistä kaikkialla Euroopan unionin alueella, mikä on ymmärrettävää. Ennen kaikkea terveyden ja elintarviketurvallisuuden alalla toimivien virastojen pitäisi olla valmiita toteuttamaan toimenpiteitä paniikin estämiseksi. Kyseisten elinten pitäisi olla täysin riippumattomia jäsenvaltioiden hallinnoista, ja niillä pitäisi olla myös valtuudet toimia ilman täytäntöönpanoviranomaisia kriisitilanteissa.
<P>
Emme kyenneet estämään paniikkia tällä kertaa. Tämä on aiheuttanut miljoonien vahingot, ja tämä on vaikuttanut myös puolalaisiin maanviljelijöihin. Puolan markkinoilla myytävien vihannesten hinnat ovat laskeneet kahdella kolmasosalla viikon sisällä. Vihannesten tuottajat menettävät joka päivä kaksi miljoonaa Puolan zlotya. Joitakin kuukausia sitten varoitimme sikainfluenssasta. Euroopan unionin elimet eivät läpäisseet testiä silloinkaan eivätkä kyenneet estämään paniikkia leviämästä kaikkialla Euroopan unionissa. Nyt on käynyt samalla tavalla.
<SPEAKER ID="053" NAME="Marc Tarabella" AFFILIATION="S&amp;D">
(FR) Arvoisa puhemies, hyvä komission jäsen, hyvät kuulijat, solidaarisuuden on oltava vallitsevana periaatteena: kyse on yhdestä Euroopan unionin perusperiaatteista, mutta solidaarisuutta ei kuitenkaan saa käyttää tekosyynä, jonka varjolla eri sidosryhmät voivat luistaa vastuustaan.
<P>
On väärin, etteivät Saksan viranomaiset taipuneet alusta lähtien Euroopan unionin edessä tässä tragediassa, joka ylitti Saksan rajat välittömästi sen jälkeen, kun heidän järjestämänsä ensimmäinen lehdistötilaisuus päättyi. Tuossa lehdistötilaisuudessa viranomaiset syyttivät virheellisesti espanjalaisia kurkkuja. Ei ole oikein esittää perusteettomia syytteitä, välittää epävarmaa tietoa ja aiheuttaa tällaista hämmennystä. Ei ole oikein, että kaikkia kriisiviestinnän periaatteita on pidetty tällä tavalla pilkkana. Tämän takia kriisi on muuttunut hysteriaksi. Kyseiset viranomaiset ovat ruokkineet näitä kuulopuheita ja noitavainoja ja aiheuttaneet sillä tavalla valtavaa harmia. Tämä osoittaa heidän olevan vastuuttomia. Kuluttajien ja tuottajien välinen luottamus on jälleen kerran mennyttä.
<P>
Meidän pitää myös varmistaa, ettei tämä tragedia ole täysin turha, ja ottaa siitä opiksemme. Meidän pitää päättää siitä, miten vankka rajatylittävä jäljitettävyysjärjestelmä voitaisiin parhaiten panna täytäntöön. Meidän on myös perustettava unionin alaisuuteen viestintäyksikkö sekä kriisinhallintayksikkö. Jos emme ota nopeasti opiksemme tehdyistä virheistä, 23 ihmistä on kuollut aivan turhaan.
<SPEAKER ID="054" NAME="John Dalli">
komission jäsen. - (EN) Arvoisa puhemies, haluaisin kiittää teitä ja kaikkia keskusteluun osallistuneita parlamentin jäseniä. Minulla ei ole riittävästi aikaa reagoidakseni joka ikiseen mielenkiintoiseen huomioon, mutta voin vakuuttaa teille, että olemme panneet merkille parlamentin esittämät mielipiteet. Kuten jo sanoin, osallistun tänään maatalousministereiden kokoukseen. Huomenna matkustan Berliiniin, jossa osallistun elintarviketurvallisuusalan ja terveydenhoitoalan yhteiseen koordinointikokoukseen. Myös paikan päällä olevat asiantuntijamme osallistuvat kokoukseen.
<P>
Tärkein tavoitteeni on se, ettei ihmisiä enää joutuisi sairaalaan. Tämä on ensisijainen ja tärkein tavoitteeni. Keskityn erityisesti tutkimusten käynnistämiseen sekä epidemian syyn määrittämistyön vauhdittamiseen. Perustimme 30. toukokuuta 2011 kriisiyksikön, ja komissio otti välittömästi käyttöön kaikki mahdolliset voimavarat. Kansanterveysasioista vastaava komission yksikkö hälytti apuun Euroopan tautien ehkäisy- ja valvontakeskuksen (ECDC). ja ECDC aktivoi kriisitilan suorittaakseen mahdollisimman nopeasti tieteelliset arvioinnit.
<P>
Komissio pyysi välittömästi ECDC:tä suorittamaan tieteellisen arvioinnin. Komissio on koordinoinut arviointeja päivittäisissä kokouksissa jäsenvaltioiden asiantuntijoiden kanssa. Yhteisten tautimääritysten laatiminen, tapauksista raportointi, potilaille suunnatut kyselylomakkeet, hoitonäkymien jakaminen sekä hygieniaa koskevat ohjeet kansalaisille - siinä joitakin tuloksia, joita olemme saaneet aikaiseksi hyvin lyhyellä aikavälillä.
<P>
Meidän täytyy toimia erittäin huolellisesti sekä pitää asiat oikeissa mittasuhteissa. Kaikkien mielestä olisi tietysti helppoa vain olla ja arvioida tilannetta jälkiviisaasti sen sijaan, että joutuu myrskynsilmään kriisin hetkellä. Meidän pitää olla varovaisia antaessamme lausuntoja ja esittäessämme kritiikkiä. Korostamme toki sitä - näin itsekin teen - että päätösten täytyy perustua vankkoihin todisteisiin, mutta emme saa pelotella niitä, jotka joutuvat tekemään riskialttiita päätöksiä hyvinkin hankalissa tilanteissa. Muutoin nämä tahot pelkäävät, että joutuvat myöhemmin syytettyjen penkille ja kaikki tuomitsevat heidän päätöksensä. Mielestäni tämä tilanteen kääntöpuoli on hyvin tärkeää huomioida.
<P>
Sama pätee liikkeellä olevien tietojen tarkistamiseen ja valvomiseen. Unionissa on käytössä järjestelmä, joka mahdollistaa nopean viestinnän, ja jotta nopea viestintä olisi mahdollista, sovellamme toissijaisuusperiaatetta. Tämä tarkoittaa sitä, että viestintä pyritään aloittamaan mahdollisimman alhaiselta tasolta. Meidän on oltava varovaisia, sillä jos alamme tarkastaa toimitetut tiedot aiempaa useammilla tasoilla, vaarannamme nopeustavoitteen. Kuitenkin terveyden kannalta uhkaavissa tilanteissa, joissa voi olla kyse elämästä ja kuolemasta, nopeus on yleensä äärimmäisen tärkeää.
<P>
Tiedottamisen alalla annamme tietoa sitä mukaa kuin saamme sitä. Tähän liittyen komissio katsoo, että koordinoitu ja nopea viestintä on olennainen osa riskinhallintaa. Muistanette, että otimme vuosien 2009-2010 aikana käyttöön kansanterveyden alan viestintää koskevan koordinointijärjestelmän, joka perustui H1N1-tapauksesta saamiimme kokemuksiin. EU:n terveysturvakomitealla on myös oma tiedotusverkostonsa. Alueelliset toimijat sekä Maailman terveysjärjestö (WHO) on saatava paremmin mukaan tähän prosessiin. Vasta eilen keskustelin puhelimessa WHO:n pääjohtajan Margaret Chanin kanssa tiedottamisen koordinoimisesta sekä täydellisen yhteistyön varmistamisesta ennen minkäänlaisten tietojen julkaisemista.
<P>
Aiomme selvittää, mitä tapahtui, sekä suorittaa tarkemmat tutkimukset ja analyysit. Heti kun olemme varmoja siitä, ettei tartunta enää leviä, keskitymme tarkastelemaan sitä, mitä tiedotuksen alalla oikein tapahtui, kiinnittäen erityisesti huomiota tutkimusprotokollaan ja eri osa-alueiden koordinointiin kriisin puhjetessa. Aiomme tarkastella samassa yhteydessä myös sitä, tarvitsemmeko uusia työkaluja ja tiiviimpää koordinointia unionin tasolla. Tämä voi olla osa vastausta, mutta kuten olette todenneet, asiasta keskusteltaneen vielä paljon sekä Euroopan parlamentissa että jäsenvaltioissa.
<P>
Korvauksista keskustellaan tänään iltapäivällä maatalousministereiden neuvostossa. Olen varma, että kollegani, komission jäsen Cioloş, tekee kaikkensa löytääkseen ja kehittääkseen tapoja ja keinoja maksaa korvauksia maanviljelijöillemme, jotka ovat joutuneet kärsimään tästä ongelmasta.
<SPEAKER ID="056" NAME="Puhemies">
(ES) Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="056" NAME="János Áder" AFFILIATION="PPE">
kirjallinen. - (HU) Viimeisin Saksassa koettu elintarviketurvallisuusskandaali on saanut meidät jälleen kerran kiinnittämään huomiomme puutteisiin sääntelyn valvonnassa. Kuluttajien luottamus elintarviketuottajien huolellisuuteen ja ennen kaikkea valvontaviranomaisten ammattimaiseen toimintaan on jälleen horjunut. Toimivassa oikeusvaltiossa kuluttajilla on hyvä syy uskoa, että heidän ruokapöytiinsä päätyviä ja lapsille tarjottavia elintarvikkeita on turvallista syödä. Valitettavasti tämä ei ollut ensimmäinen kerta, kun luottamus horjuu. Riittää, kun ajattelemme myrkytettyjä tomaatteja koskevaa skandaalia Unkarissa, mutta yhtä lailla voisimme mainita dioksiinin saastuttamaa porsaanlihaa koskevan tapauksen Saksassa. Kaikki nämä surulliset tapahtumat vaativat, että kiinnitämme huomiomme jälleen kerran siihen, että valtioiden täytyy lisätä säännönmukaisia tarkastuksia sekä pyrkiä kaikin mahdollisin tavoin torjumaan puutteita ja väärinkäytöksiä. Joka tapauksessa on täysin mahdotonta odottaa, että kansalaiset hoitaisivat tämän tehtävän valtioiden puolesta. Emme voi kouluttautua elintarviketutkijoiksi tai perustaa koteihimme elintarvikelaboratorioita. Sen sijaan oikea ratkaisu on määrätä tiukimpia mahdollisia rangaistuksia niille, jotka rikkovat asetuksia, ja meillä on oltava myös rohkeutta sulkea yrityksiä.
<SPEAKER ID="056" NAME="Luís Paulo Alves" LANGUAGE="PT">
Ensinnäkin haluaisin ilmaista solidaarisuuteni uhrien perheitä kohtaan. Lähitulevaisuudessa EU:n ja jäsenvaltioiden pitäisi keskittää voimavaransa saastumisen alkuperän määrittämiseen, jotta tämä epidemia ja sen aiheuttamat kuolemantapaukset saataisiin pysäytettyä ja jotta kuluttajien luottamus elintarvikeketjuun voitaisiin palauttaa. Jos nimittäin näin ei tehdä, maanviljelijöidemme epätoivo vain jatkuu. Jotta tämä olisi mahdollista, Euroopan elintarviketurvallisuusviraston ja jäsenvaltioiden terveysministereiden on työskenneltävä yhdessä. Tämän käynnistäminen on ollut hidasta, koska kriisinhallinta on ollut Saksassa aivan katastrofaalista. EU ei voi jättää huomioimatta maanviljelijöitä tässä tilanteessa. EU:n on luotava mekanismit, joiden kautta heille voidaan maksaa pikaisesti korvauksia kriisin aiheuttamista hyvin kielteisistä seurauksista. Tämä kriisi uhkaa nimittäin jo kaataa monia maatiloja. Kaikkein tärkein tavoite on kuluttajien suojaaminen, mutta myös menettelyjämme on parannettava. On ehdottoman tärkeää määrittää, kenen tehtävänä on antaa varoitus ja milloin ja miten se pitäisi tehdä. Siten voitaisiin estää tiedotuskaaos, jota olemme nyt joutuneet todistamaan. Tällä kaikella on ollut katastrofaalisia seurauksia, mutta ongelman alkuperää ei ole vielä edes määritetty. Tarvitsemme myös selkeitä toimenpiteitä yleiseurooppalaisilta elimiltä.
<SPEAKER ID="057" NAME="Ivo Belet" LANGUAGE="NL">
Suurin huolenaiheemme ovat tämän epidemian uhrit ja heidän huollettavanaan olevat jälkeläiset. Tämä järkyttävä tilanne ei saa toistua. Meidän on siis otettava tästä nopeasti opiksemme, jotta voisimme tulevaisuudessa löytää nopeammin syyn ja tiedottaa asioista tehokkaammin ja koordinoidummin. Tällä alalla, eli tiedottamisessa ja jäsenvaltioiden välisessä olemattomassa konsultoinnissa, on surkeasti epäonnistuttu. Hyvin suuri osa aiheutuneista taloudellisista vahingoista olisi voitu kokonaan estää, jos kriisiviestintään olisi kiinnitetty enemmän huomiota. Tilanteesta kärsineillä toimijoilla on oikeus saada korvauksia. Näin ollen vaadimme Euroopan kriisirahaston perustamista. Kansalliset lisätuet ovat kuin murtuneen käsivarren laastaroimista, eivätkä ne myöskään ole varsinainen osoitus eurooppalaisesta solidaarisuudesta. Kuten komission jäsen Dalli totesi aiemmin aamulla, kyse ei ole Saksan kansallisesta ongelmasta, vaan kyse on eurooppalaisesta ongelmasta. Siksi meidän pitää myös käsitellä sitä unionin tasolla. Tämä kriisi antaa myös mahdollisuuden tehdä selväksi unionin kansalaisille, ettei unioni jätä tällaisten kansanterveydellisten katastrofien uhreja oman onnensa nojaan.
<SPEAKER ID="057" NAME="Sergio Berlato" LANGUAGE="IT">
E. coli -epidemian alkuperän löytäminen on osoittautumassa hankalaksi. Pavun itujen arvellaan olevan tartunnan lähde ja aiheuttaneen Euroopassa 20 henkilön kuoleman sekä noin 300 vakavaa tautitapausta pelkästään Saksassa. Uusimpien testitulosten mukaan pavun iduista otetut näytteet ovat kuitenkin olleet puhtaita. Epidemian välittömänä seurauksena hedelmien ja vihannesten kulutus on vähentynyt huomattavasti kaikkialla Euroopassa. Toistaiseksi emme kuitenkaan vielä tiedä täsmällisesti, miten suuret tappiot E. coli -kriisi on aiheuttanut unionin puutarhaviljelyalalla. Kyseisen alan kärsimät taloudelliset vahingot ovat joka tapauksessa huomattavat. Olen jo esittänyt parlamentin nimissä kysymyksen tästä aiheesta. Näin ollen käytän tämän tilaisuuden korostaakseni sitä, että unionin on sitouduttava tukemaan tällä alalla toimivia eurooppalaisia tuottajia välineillä, joissa huomioidaan kriisin vakavuus. Pyydän komissiota kiinnittämään huomiota myös siihen, että sen pitäisi harkita toimenpiteitä hedelmien ja vihannesten suojelemiseksi ja niiden pakkaamista koskevien tarkastusten lisäämiseksi.
<SPEAKER ID="058" NAME="Spyros Danellis" LANGUAGE="EL">
EU on jo toistaa kertaa kuuden kuukauden sisällä uutisissa elintarviketurvallisuuden takia, ja tämä tapaus on aiheuttanut monta kuolemaa. Kyse ei siten ole elintarvikeskandaalista vaan elintarvikekriisistä. Kaksi viikkoa kriisin alkamisen jälkeen kiirehdimme nimeämään syylliset ja aiheutimme siten uskottavuusongelman, vaikkemme olleet vielä edes määrittäneet todellista syytä.
<P>
Olemme aiheuttaneet ongelmia tuottajille, jotka ovat joutuneet syntipukeiksi vaikka ovatkin toimineet aivan oikein. He maksavat siitä edelleen. Olemme myös horjuttaneet eurooppalaisten ja Euroopan ulkopuolisten kuluttajien luottamusta. Olemme vaurioittaneet kauppasuhteitamme sekä sisäistä yhteenkuuluvuuttamme. Kriisi kyseenalaistaa koko eurooppalaisen maatalousmallin ja koettelee sisämarkkinoiden toimivuutta. Ei riitä, että vain toteamme, ketä ja mitä tästä pitää syyttää. Komission pitäisi toteuttaa pysyviä konkreettisia toimia, joista yksi on jäljitettävyys. Sen pitäisi olla ensisijainen tavoite.
<SPEAKER ID="059" NAME="Anne Delvaux" LANGUAGE="FR">
Keskustelumme aiheesta voidaan esittää useita tärkeitä huomioita. Haluankin välittää teille maanmiesteni huolenaiheet.
<P>
Ensinnäkin eurooppalaisten kuluttajien täytyy tietää, mitä he syövät. On siis ratkaisevan tärkeää varmistaa, että maataloustuotteiden kulkureitti voidaan jäljittää pellolta pöytään unionin tasolla.
<P>
Toiseksi meidän on vaadittava Saksaa tekemään kaikkensa bakteerin alkuperän määrittämiseksi. Tähän liittyen olen tyytyväinen komission päätökseen lähettää Saksaan asiantuntijoita. Komission täytyy kuitenkin hoitaa tehtävänsä laajemmin katsottuna ja tarkistaa, onko kaikkia valvonta-, analyysi- ja tutkimusjärjestelmiä käytetty asianmukaisesti, koska meidän on parannettava ja vahvistettava elintarvikkeita koskevia varoitusmekanismejamme.
<P>
Kolmanneksi on suoritettava tarkastuksia kaikkialla unionissa sen varmistamiseksi, että valvontajärjestelmät toimivat tehokkaasti.
<P>
Neljänneksi ja viimeiseksi emme saa unohtaa maanviljelijöitä, joita on kohdeltu huonosti: heitä on epäilty syyttä, vaikka he eivät ole tehneet yhtään mitään väärää! Ja vielä useampi joutuu tulevaisuudessa kärsimään luottamuspulasta kuluttajien keskuudessa. Näin ollen unionin on tuettava yhtenäisesti kunnollisia korvaustoimenpiteitä.
<SPEAKER ID="060" NAME="Elżbieta Katarzyna Łukacijewska" LANGUAGE="PL">
Kun nyt keskustelemme EU:n jäsenvaltioissa puhjenneesta EHEC-epidemiasta, haluaisin kiinnittää huomionne siihen, että jotkut EU:n jäsenvaltiot ja EU:n ulkopuoliset valtiot ovat päättäneet sulkea rajansa. Tarkoituksena on ollut suojella markkinoita sellaisista maista tuotavilta vihanneksilta, joissa tartunnan lähteen epäillään sijaitsevan. Vihannestuottajilta saadut tiedot ovat järkyttäviä. Vähittäiskauppiaiden mukaan asiakkaat eivät ole alkuunkaan halukkaita ostamaan kurkkuja, tomaatteja ja muita vihanneksia. He kärsivät valtavia taloudellisia tappioita, koska joutuvat heittämään pois kokonaisia myyntieriä tai myymään ne huomattavasti halvemmalla kuin mitä itse ovat niistä alun perin maksaneet. Tuottajat eivät ole enää halukkaita viljelemään vihanneksia. Näin ollen heidän täytyy alkaa tuottaa jotain muuta, mikä vuorostaan tarkoittaa sitä, että työntekijöitä irtisanotaan. Jos ennusteet ovat jatkossakin yhtä huonoja emmekä löydä tartunnan lähdettä, kaupankäynti loppuu kyseisellä alalla kokonaan, koska yrityksillä ei ole rahaa. Euroopan unionilla on mielestäni käytössään hallinnollisia välineitä, joiden avulla se voi reagoida nopeasti tällaisiin tapauksiin. Näin ollen meidän pitäisi pohtia, miten voimme parantaa järjestelmän tehokkuutta. Noiden välineiden avulla meidän pitäisi myös voida löytää tartunnan lähde mahdollisimman nopeasti, jotta vihannestuottajat eivät menettäisi enempää rahaa.
<SPEAKER ID="060" NAME="Katarína Neveďalová" LANGUAGE="SK">
Yhteiskunnan täytyy nyt hiljalleen tottua siihen, että joka vuosi tulee jokin uusi epidemia; ensin oli lintuinfluenssa, sitten sikainfluenssa ja nyt tuoreista vihanneksista on löytynyt bakteereja.
<P>
Tämä epidemia aiheuttaa myös uhreja sekä valtavia taloudellisia tappioita. Suurin ero edellisiin epidemioihin verrattuna on mielestäni se, ettemme ole vieläkään määrittäneet todellista tartunnan lähdettä. Ensin epäiltiin (espanjalaisia) kurkkuja, nyt epäillään (saksalaisia) pavun ituja.
<P>
Myös jäsenvaltioiden tekemät virheet ovat aiheuttaneet ihmetystä. Tarkoitan tässä Saksan tekemiä virheitä, kun se kieltäytyi komission tarjoamasta avusta ja yritti ratkaista kriisin itsekseen. Väärät syytökset ovat aiheuttaneet valtavia taloudellisia tappioita espanjalaisille viljelijöille - eikä pelkästään heille, vaan luultavasti koko maatalousalalle.
<P>
Euroopan komissio ehdotti eilen 150 miljoonan euron korvauksia vihannesviljelijöille, jotka ovat kärsineet tappioita Saksan ruokamyrkytysepidemian takia. Minun mielestäni on hyvin tärkeää neuvotella korvauksista tällaisten virheiden yhteydessä, kuten nyt Espanjan tapauksessa. Uusimmat tapahtumat osoittavat, että ainoita vahinkoja ovat eurooppalaisten maanviljelijöiden kokemat taloudelliset tappiot. Emme kuitenkaan saa unohtaa, että korkein hinta, jonka tästä epidemiasta maksamme, ovat kymmenet uhrit monissa Euroopan unionin jäsenvaltioissa. Tehtävämme on ryhtyä toimiin, jotta vastaavat virheet ja epidemiat voidaan estää jatkossa.
<SPEAKER ID="061" NAME="Rareş-Lucian Niculescu" LANGUAGE="RO">
Ensimmäiseksi on tehtävä selväksi eräs asia, johon tässä täysistunnossa on viitattu. Kyse on siitä, että tällaisissa kriiseissä maatalouspolitiikka ei ole ongelma vaan pikemminkin ratkaisu. Eurooppalaiset kuluttajat ovat tottuneet luottamaan elintarvikkeisiin, joita myydään supermarkettien hyllyillä, koska eurooppalaisten tuottajien on noudatettava maailman korkeimpia standardeja. Tämä kriisi on kuitenkin osoittanut, että unionin järjestelmä ei ole aukoton ja että olemme äärimmäisen haavoittuvia. Meidän pitääkin nyt ajatella ensisijaisesti uhreja. Nämä tapahtumat muodostavat tragedian. Meidän pitää myös miettiä millaisia tukitoimenpiteitä tarvitaan, jotta voimme turvata tuhannet työpaikat maatalousalalla ja estää kokonaista elinkeinoa tuhoutumasta.
<SPEAKER ID="062" NAME="Georgios Toussas" LANGUAGE="EL">
Uusi ja erittäin myrkyllinen bakteeri on aiheuttanut uuden elintarvikeskandaalin, joka on jo tappanut kymmeniä ihmisiä ja aiheuttanut vakavaa vahinkoa tuhansien työntekijöiden terveydelle. Tämä skandaali on taas yksi tapaus EU:n elintarvikeskandaalien listalla, joka ei näytä loppuvan koskaan. Tämä johtuu itse asiassa rikollisista kansainvälisistä yrityksistä, jotka myrkyttävät elintarvikeketjun sekä uhraavat ihmishenkiä ja vaarantavat työntekijöiden terveyden tavoitellessaan suurempia voittoja. Tämänkertainen elintarvike-epidemia osoittaa, ettei EU voi eikä aio suojella ihmishenkiä tai kansanterveyttä, koska se on monopolien monikansallisena unionina luvannut palvella ja suojella pääomia työntekijöiden henkien sijasta. Saksa esitti EU:n eteläisissä jäsenvaltioissa toimivia pieniä ja keskisuuria yrityksiä kohtaan valheellisia syytöksiä - jotka eivät siis perustuneet tieteelliseen näyttöön - ja EU hyväksyi ne kiireisesti, mikä aiheutti vakavia vahinkoja mainittujen maiden maanviljelijöille. Syytösten ainoana tavoitteena oli peittää ja salata yhteisen maatalouspolitiikan kansalaisvastainen ja vaarallinen luonne sekä EU:n, porvarihallitusten ja monopoliyritysten vastuu. Viimeksi mainitut eivät nimittäin epäröi lainkaan syöttää työntekijöille myrkyllistä ruokaa, joka vaarantaa näiden terveyden, kunhan vain tekevät mahdollisimman suuria voittoja.
<SPEAKER ID="063" NAME="Kathleen Van Brempt" LANGUAGE="NL">
Tapa reagoida Pohjois-Saksassa riehuvaan EHEC-epidemiaan herättää suuria kysymyksiä. Ensinnäkin meidän on määritettävä epidemian syyt sekä tekijät, jotka ovat haitanneet epidemian torjuntaa. Käytetäänkö karjalle syötettävässä rehussa liikaa antibiootteja? Onko niin, ettei ylitehokas maatalous hyödytä meitä millään tavalla? Missä määrin on parannettava tuotteiden merkintöjä ja jäljitettävyyttä? Nämä ovat tärkeitä kysymyksiä etenkin tällä hetkellä, kun yhteistä maatalouspolitiikkaa ollaan uudistamassa.
<P>
Lisäksi on käynyt selväksi, että elintarvikekriisejä koskevassa unionin kriisinhallintajärjestelmässä on huomattavia puutteita. Tässä tapauksessa on erityisesti huomioitava se, että liittohallituksen lisäksi toimivaltaa käyttää kaksi alueellista ministeriötä. Näin ollen toimivalta on liian sirpaloitunutta ja kriisiä koskeva lähestymistapa ja viestintä liian epäselvää. Tällaisissa kriiseissä on niin kuluttajien kuin elintarviketuottajien kannalta ratkaisevan tärkeää, että unionin tasolle luodaan mahdollisimman nopeasti koordinointiyksikkö, joka on vastuussa sekä viestinnästä että tieteellisten tutkimusten koordinoinnista. Tämä nopeuttaa ja tehostaa epidemian aiheuttaneiden syiden tutkintaa sekä varmistaa, että muiden eurooppalaisten tutkijoiden ja laboratorioiden asiantuntemus tulee hyödynnettyä täysimääräisesti.
