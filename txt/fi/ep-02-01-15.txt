<CHAPTER ID=1>
Euroopan parlamentin puhemiehen vaali
<SPEAKER ID=1 NAME="Puhemies">
Aloitamme nyt työjärjestyksen 14 artiklan mukaisesti puhemiehen vaalin. Olen vastaanottanut seuraavat ilmoitukset ehdokkuudesta:
<P>
jäsen Bonde,
<P>
jäsen Cox,
<P>
jäsen David Martin,
<P>
jäsen Onesta ja
<P>
jäsen Wurtz.

<SPEAKER ID=2 LANGUAGE="EN" NAME="Bonde">
Hyvää huomenta, kollegat. Parlamentin on oltava jatkossakin monikielinen. 11 kieltä muodostaa 110 yhdistelmää. 22 kieltä muodostaa 462 yhdistelmää. 35 kieltä muodostaa 1090 yhdistelmää. Voitteko kuvitella tulkkausta suomesta englannin ja ranskan kautta puolaksi? Suoran tulkkauksen kannattajat äänestävät budjettikohtaa 2, kun taas toiset äänestävät edelleen budjettikohtaa 1. Jos tulkkauksessa käytetään yhden releen sijasta useampia, järjestelmämme ei toimi. Jos emme pyri uudistamaan sitä, useimmat meistä eivät voi käyttää enää omaa kieltään. Kahden vuoden kuluttua meillä saattaa olla kymmenen uutta jäsenvaltiota. Rakennuksemme eivät ole valmiita siihen.
<P>
Pian yhä uusista maista - Ukrainasta Balkanille - tulee ehdokasvaltioita. Meitä uhkaa Baabelin kaltainen sekasorto. Seuraavan puhemiehemme on omistauduttava sisäiselle uudistukselle ja onnistuneelle laajentumiselle. Seuraavalla puhemiehellämme ei ole todellakaan paljon aikaa matkustella.
<P>
Me tarvitsemme käsityöläisen, kätevän ihmisen, pikemminkin kuin valtiomiehen. On kaikkien meidän syytämme, jos emme ole valmiita laajentumiseen vuoteen 2004 mennessä. Osa sitä vastuuta on se, miten me äänestämme tänään.
<P>
Jokainen minulle annettu ääni on selkeä viesti jäsen Coxille ja jäsen Martinille: rajoittakaa kunnianhimonne laajentumiseen ja sisäiseen uudistukseen. Me menetämme tällä hetkellä paljon aikaa huonosti valmisteltujen äänestysten vuoksi. Jos toimittajat kysyvät, miten me äänestimme, me emme aina tiedä sitä. Jos tietäisimme, meillä ei olisi aikaa palvella kansalaisiamme. Me olisimme sitten huonoja parlamentin jäseniä. Jättäkää äänestysten valmisteleminen valiokuntien tehtäväksi. Antakaa täysistunnon käsitellä tärkeitä poliittisia asioita. Antakaa meille vähintään viikko aikaa neuvotella ja miettiä, miten äänestämme. Tällä hetkellä moni jäsen ei saa käyttää puheenvuoroa keskusteluissa. Jos edustaa pientä valtuuskuntaa isossa ryhmässä tai vaihtoehtoista näkemystä, ryhmäpiiskurit antavat harvoin käyttää puheenvuoron. Antakaa jokaiselle jäsenelle oikeus käyttää puheenvuoro ainakin kolmesti vuodessa. Jättäkää kolmasosa puheajasta varsinaisille keskusteluille. Antakaa meidän panna komission jäsen ahtaalle, kun hän ilmoittaa, että komissio voi hyväksyä tarkistuksen 3 ja hylkää tarkistukset 2, 4, 5, 6, 7, 8 ja 9.
<P>
Tällä hetkellä yleinen päätöksenteko tapahtuu komission ja neuvoston välillä. Ne jakavat tiedon keskenään. Edes sovittelukomiteoissa meidän jäsenemme eivät saa käyttöönsä työasiakirjoja, oikeudellisia huomautuksia tai pöytäkirjoja. Tarkoittaako "yleinen" todellakin "yksipuolista"? Valiokunnissa jäsenet keskustelevat lakiehdotuksista, jotka perustuvat vanhentuneisiin suunnitelmiin. Meidän takanamme istuu pysyvien edustustojen nuoria virkamiehiä. Komissiolla ja neuvostolla on kaikki se tieto, jota me emme saa. Olen ollut täällä 22 vuotta. Tänä aikana, kun olen toiminut kansalaisten valitsemana parlamentin jäsenenä, en ole saanut koskaan riittävästi tietoa valiokunnalta. Saadakseni tietoa minun on etsittävä toimittajien tapaisia lähteitä. Seuraavan puhemiehemme on varmistettava, että kaikki tieto on kaikkien meidän saatavilla, ja tarpeen vaatiessa haastettava komissio ja neuvosto oikeuteen.
<P>
Tällä hetkellä nuoremmat virkamiehet hyväksyvät työryhmissä 70 prosenttia kaikista laeista. Lähettiläät lyövät lukkoon 15 prosenttia laeista. Vain 15 prosenttia pääsee ministeritasolle, jossa ministerit lukevat sitten virkamiesten valmistelemia käsikirjoituksia. Demokratia syntyi Euroopassa, ja se haudattiin komissiossa ja neuvostossa. Seuraavan puhemiehemme pitäisi palauttaa demokratia. Hänen pitäisi innostaa meitä keskustelemaan siitä, pitäisikö tulevaisuuden Eurooppamme olla liittovaltioon perustuva näkemys demokraattisesta EU:sta vai demokratioiden Eurooppa. Seuraavan puhemiehemme pitäisi yhdistää kaikki kansalaisten valitsemat kansallisten parlamenttien ja Euroopan parlamentin edustajat siirtämään lainsäädäntö suljettujen ovien takaa avoimeksi, virkamiehiltä kansalaisten valitsemille parlamenttien jäsenille.
<P>
Tarjoan taitoni ja tarmoni siihen, mitä nyt tarvitaan. Pyydän kuitenkin ainoastaan saada lainata ääniänne ensimmäisellä kierroksella: ensinnäkin, koska se saattaa olla teidän ainoa mahdollisuutenne äänestää minua, ja toiseksi, koska suuri äänimäärä panee koetukselle jäsen Coxin ja jäsen Martinin takana olevat ryhmittymät. Me tarvitsemme tällä kertaa käytännöllisen ja poliittisesti neutraalin luottamusmiehen palvelemaan meitä kaikkia. Antakaa itsellenne parempi vaihtoehto. Tehkää sekä jäsen Coxista että jäsen Martinista parempia äänestämällä Bondea työhuoneesta numero 007.
<P>
Iltaan mennessä meillä on parempi puhemies niiden ansiosta, jotka hahmottelivat ns. oikeudenmukaisen puhemiehen toimintaohjelman (fair chair platform) ja saivat aikaan historiamme ensimmäisen todellisen vaalitaistelun. Seuraavalla puhemiehellä on todelliset valtuudet. Hän ansaitsee täyden tukemme.

<SPEAKER ID=3 LANGUAGE="EN" NAME="Cox">
Arvoisa puhemies, hyvät parlamentin jäsenet, meillä on nyt päätöksenteon aika. Vaalissa on ollut aikaisempaa enemmän ehdokkaita, siinä on keskusteltu aikaisempaa enemmän ja se on ollut avoimempi. Se edustaa muutosta siinä menetelmässä ja tavassa, jolla olemme hoitaneet tehtäviämme. Se on hyvä muutos, ja toivon, että se on merkki koko parlamentin halusta sitoutua tulevina vuosina ja näiden valtuuksien mukaisesti työskentelytapojemme muutoskulttuuriin.
<P>
Kampanja paljastaa monia näkökulmia eikä vähiten ehdokkaiden vahvuuksista ja heikkouksista - ja minulla on niitä molempia. Luen itsestäni sivistyneistä aikakausjulkaisuista , että olen puhelias. Asun Irlannissa, missä me kaikki olemme puheliaita, lähellä Blarneyta, missä on eräs kivi ja eräs linna. Kun matkailijat tulevat sinne ja suutelevat tuota kiveä, he sanovat irlanninenglanniksi lähtevänsä sieltä hyvät puheenlahjat mukanaan, joista sivistyneissä aikakausjulkaisuissa käytetään ilmausta puhelias.
<P>
Saatan olla puhelias, mutta tärkeämpi osa tätä kampanjaa on, että se on tarjonnut tilaisuuden kuunnella ja oppia. Olen kuunnellut ja oppinut, että parlamentissa halutaan muutosta, että täällä vallitsee sellainen yleinen mieliala, että meidän on harjoitettava enemmän politiikkaa sanan parhaassa ja visionaarisessä merkityksessä. Olen oppinut, että me haluamme vähemmän äänestyksiä ja muotoseikkoja ja enemmän kykyä olla poliitikkoja ja käyttää vaikutusvaltaamme. Toisin sanoen haluamme enemmän tarmoa tapaamme hoitaa asioita. Meidän on saatettava päätökseen monet uudistusta koskevat asiat, jotka ovat olleet edessämme niin kauan. Monimutkainen jäsenten ohjesääntö on vaikea asia, ja Nicole Fontainen johtama kova työ on osoitus siitä. Meidän on kuitenkin jatkettava yrittämistä. Sanon parlamentin jäsenille: yritän kädestä pitäen saada tämän uudistuksen aikaan, mutta en koskaan sivuuttamalla parlamentin jäsenet. Uudistaminen tapahtuu mahdollisimman laajan, läpinäkyvän ja kaikille avoimen kuulemisen avulla.
<P>
Olen oppinut täällä, miten hyviä olemme laatimaan lakeja ja puhumaan yhtäläisistä mahdollisuuksista ja sukupuolten välisestä tasa-arvosta, mutta miten huonoja me olemme toisinaan toimielimenä toteuttamaan sitä käytännössä. Lupaan nyt parlamentin edessä, että jos minulla on etuoikeus johtaa puhemieskilpaa iltaan mennessä, edistän sukupuolten välistä tasa-arvoa eri tavoin, mutta kaikkein näkyvimmin ja aluksi siten, että se käy ilmi kabinetin rakenteesta.
<P>
Vuodesta 1998 lähtien minulla on ollut etuoikeus toimia Euroopan liberaali- ja demokraattipuolueen ryhmän johtajana, ja uskoakseni yhdessä kollegoideni kanssa me olemme luoneet kyvyn tehdä politiikkaa, mikä on tämän toimielimen tehtävä. Meitä on 626 jäsentä, me olemme parlamentti. Jäsen Bonde tai muut kollegat, jotka jakavat teidän pelkonne, tavoitteeni ei ole olla 16. valtion 16. presidentti tai pääministeri. Olen ylpeä parlamentin jäsenyydestäni, ja meidän on sovellettava parlamentaarista ja demokraattista näkemystämme ajankohtaisiin suuriin eurooppalaisiin asioihin. Meidän on tehtävä Euroopasta maanosan mittakaavassa tulevaisuudenkelpoinen, ja meidän on tehtävä parlamentin demokratiasta sellainen, että se voi tarjota todellista johtajuutta sekä toimia vastapainona ja valvovana ja vertailevana tekijänä liialliselle teknokratialle tai byrokratialle.
<P>
Haluan sanoa Hans-Gert Poetteringille ja PPE-DE-ryhmälle, miten suuresti arvostan hänen ja heidän vankkumatonta sitoumustaan olla kokonaisvaltaisia ja uskollisia kumppaneita tekemässämme sopimuksessa. Haluan kuitenkin sanoa myös tämän: minulla on ollut etuoikeus vierailla monissa ryhmissä, monissa valiokunnissa, monissa laajennetuissa työryhmissä. Haluan, jos voin, olla puhemies, joka ottaa huomioon parlamentin toimintaan liittyvät eri osapuolet (ns. stakeholder-puhemies) ja on valmis rakentamaan niiden osapuolten kykyjen varaan, jotka antavat oman panoksensa parlamentin toimintaan. Pyydän teidän tukeanne.
<P>
Lopuksi, arvoisa puhemies, parlamentin pienillä ryhmillä ei ole sitä uskottavaa mahdollisuutta, joka Euroopan liberaali- ja demokraattipuolueen ryhmälläni nyt on. En tiedä, mikä vaalin lopputulos on, mutta tiedän tämän verran: en ymmärrä0, miten ne, jotka sanovat arvostavansa entistä suurempaa avoimuutta ja järjestelmän muuttamista ja jotka haluaisivat nähdä sen olevan oikeudenmukaisempi kaikille, voivat yhteensovittaa tämän suuren ryhmän ehdokkaan äänestämiseen, ei siksi, että ehdokkaassa olisi jotain vikaa, vaan järjestelmämme luonteen vuoksi. Jos te haluatte muuttaa järjestelmää, tämänpäiväinen äänestys on ensimmäinen merkki siitä, olemmeko me omistautuneet muutokselle. Tämä on vetoomukseni, pyydän teidän tukeanne. Olisin erittäin iloinen etuoikeudesta saada toimia puhemiehenä, mutta valinta on nyt teidän.

<SPEAKER ID=4 LANGUAGE="EN" NAME="Martin, David W">
Arvoisa puhemies, hyvät kollegat, en pyydä anteeksi sitä, että aloitan puheenvuoroni kiittämällä paikkansa jättävää puhemiestä, jäsen Fontainea, hänen puhemiehenä tekemästään työstä. Hän johti terrorisminvastaista taistelua jo kauan ennen 11. syyskuuta. On hänelle kunniaksi, että hän teki ne aloitteet silloin.
<P>
Ennen kuin tässä vaalissa on edes annettu yhtään ääntä, me tiedämme jo voittajan. Voittaja on Euroopan parlamentti, koska meillä on ollut avoin vaali, kuten Pat Cox on oikein sanonut, kilpailu on ollut kovaa mutta reilua. Se voi ainoastaan auttaa nostamaan tämän toimielimen profiilia ja parantamaan sen imagoa - mikä on suoraan sanoen kovasti tarpeen. Vuoden 1999 Euroopan parlamentin vaalit, Eurobarometri ja muut mielipidetutkimukset osoittavat kaikki, että tällä toimielimellä on imago-ongelma. Valmistelukunnan, laajentumisen ja vuoden 2004 Euroopan parlamentin vaalien myötä meillä on edessämme valtavia haasteita.
<P>
Jokaisella parlamentin jäsenellä on nyt mahdollisuus äänestää salaisessa äänestyksessä sitä henkilöä, jonka uskoo voivan parhaiten ohjata meidät tämän elintärkeän vaiheen läpi.
<P>
Olen ollut tämän parlamentin jäsen 17 vuotta. Minulla on ollut kunnia toimia sen varapuhemiehenä 12 vuoden ajan. Sinä aikana todistin päättäväisyyteni työskennellä parlamentin ja kaikkien sen jäsenten hyväksi. Maastrichtin ja Amsterdamin sopimusten esittelijänä neuvottelin hallitusten päämiesten kanssa varmistaakseni parlamentille yhteispäätösoikeuden. Yhtenä parlamentin edustajana COSACissa tein työtä vakuuttaakseni kansalliset parlamentit siitä, kuinka tärkeä valmistelukuntaan perustuva menettelytapa on seuraavalle perussopimusten uudistamiselle. Parlamentin varapuhemiehenä olen pyrkinyt nykyaikaistamaan ja parantamaan työskentelymenetelmiämme.
<P>
Olen erittäin tietoinen siitä seikasta, että kaikki, mitä olen saavuttanut parlamentissa, on saavutettu työskentelemällä yhdessä kaikkia poliittisia ryhmiä edustavien kollegoiden kanssa. Olen taistellut sen puolesta, minkä uskon olevan oikein, ja tehnyt sen joskus oman poliittisen ryhmäni ja joskus jopa oman maani etujen vastaisesti.
<P>
Jos minut valitaan puhemieheksi, lupaan taistella sen puolesta, mitä parlamentti tarvitsee. Siihen kuuluu ensinnäkin entistä keskeisempi rooli Euroopan yhteisöjen komission seuraavaa puheenjohtajaa valittaessa, toiseksi yhteispäätösoikeus kaikessa lainsäädännössä, kolmanneksi pakollisten ja ei-pakollisten menojen keinotekoisen erottelun lopettaminen talousarviossa ja neljänneksi sen varmistaminen, että me täällä parlamentissa olemme valmiita laajentumiseen.
<P>
Me kaikki tiedämme, että Euroopan unionilla on tulevina kuukausina ja vuosina edessään monia arkaluonteisia kysymyksiä. Minun tehtäväni puhemiehenä olisi varmistaa, että sen lisäksi, että tänä elintärkeänä aikana parlamentin ääntä kuullaan, sen mielipiteen perusteella myös toimitaan näissä kysymyksissä. Tämä täysistuntosali on parlamentin näyteikkuna maailmaan. Sen pitäisi olla paikka, missä ulkomaailma voi havaita todelliset kiistakohdat parlamentin jäsenten välillä sekä meidän, komission ja neuvoston välillä. Kuitenkaan suoraan sanoen käsittelemiemme asioiden suuren määrän - noin 35 jokaisessa nelipäiväisessä istunnossa - sekä keskustelujemme rakenteen ja äänestämiseen käyttämämme ajan vuoksi ulkomaailma ei kuitenkaan toisinaan ymmärrä täällä istuntosalissa tekemämme työn merkitystä. Meidän on parlamenttina ratkaistava enemmän asioita valiokunnassa ja uudistettava sekä keskustelujemme rakennetta että äänestystapaamme. Meidän on annettava valiokunnillemme ja esittelijöillemme tarvittavat tekniset ja oikeudelliset voimavarat, jotta meistä voi tulla todella tasavertainen lainsäätäjä neuvoston kanssa.
<P>
Lyhyesti sanottuna haluan, että tästä parlamentista tulee todella keskusteleva istuntosali - parlamentti, jossa kansalaiset voivat kuulla vilkkaita keskusteluja todellisista poliittisista vaihtoehdoista ja jossa jokainen jäsen tuntee, että hänellä on mahdollisuus osallistua.
<P>
Uskon vakaasti, että parlamentin jäsenet tekevät erinomaista työtä toteuttaessaan lainsäädännöllisiä, talousarviota ja valvontaa koskevia tehtäviämme. Mutta mikään parlamentti ei voi toimia pimeässä. On elintärkeää, että luomme uuden yhteyden kansalaisiin, jotta voimme todellakin olla väitteemme mukaisesti kansalaisten ääni EU:n päätöksenteossa.
<P>
30 kuukautta on lyhyt aika. Uudistus on mahdollinen vain, jos puhemiehellä on kaikkien parlamentin jäsenten tuki. Me tarvitsemme koko parlamentin puhemiehen.
<P>
Urani parlamentissa, ja toivon teidän olevan samaa mieltä, osoittaa, että olisin laaja-alainen puhemies. Olen jo sitoutunut muodostamaan kabinetin, joka olisi tasapainoinen sukupuolen, kansallisuuden ja poliittisen puolueen osalta. Haluaisin joukkueen, joka muodostuu kaikista lahjakkuuksista oikealta tai vasemmalta, suuresta tai pienestä ryhmästä, keskikokoisesta ryhmästä tai sitoutumattomista. Jos tulen valituksi, lupaan olla koko parlamentin ja kaikkien sen jäsenten puhemies.
<P>
Jos valitsette minut tänään, pitäisin sitä poliittisen urani huipentumana. Koko tarmoni, koko sitoutuneisuuteni ja koko intoni olisi kanavoitu varmistamaan, että tämä on parlamentti, josta me voimme olla ylpeitä.
<P>
(Voimakkaita suosionosoituksia)

<SPEAKER ID=5 LANGUAGE="FR" NAME="Onesta">
Hyvät kollegat, minusta tuntuu, että olemme tämän kampanjan aikana keskustelleet ja kuunnelleet toisiamme tavalla, johon harvoin yllämme, ja uskon, että tämän jälkeen olisi hyvin vaikeaa palata kehityksessä taaksepäin ja kuvitella ennalta sovitut vaalit, jolloin täysistuntomme vain vahvistaisi tuloksen. Kampanja on jo pelkästään tämän vuoksi ollut kokemisen arvoinen.
<P>
Yllättävintä on ollut, että kaikki viisi ehdokastanne ovat ottaneet esille samat kolme aihetta. Tai ei ehkä sittenkään niin yllättävää, sillä eroavaisuuksistamme huolimatta olemme todenneet samat asiat: parlamenttimme työtä on uudistettava, moniarvoisuuden toteutuminen ja jokaisen parlamenttimme jäsenen kunnioittaminen ja oikeudenmukainen kohtelu on taattava ja parlamentin on avauduttava enemmän kansalaisille.
<P>
Niinpä minäkin otan uudistukset mielihyvin vastaan! Olkoon täysistuntomme ikkuna, jonka lävitse työtämme voi seurata. Minulla on mieletön haave: haluaisin, että viettäisimme täällä niin mielenkiintoisia hetkiä, että istuntosalissamme olisi läsnä enemmän kollegojamme kuin tulkkeja kopeissaan. Uskon, että haaveeni on toteutettavissa. Uudistukset ovat välttämättömiä, mutta moninaisuutemme ei saa olla niiden hintana. Olemme riittävän taitavia poliitikkoja määrittelemään yhdessä ja yksimielisesti, mitkä asiat voidaan käytännössä hoitaa valiokunnissa ja mistä asioista on ehdottomasti käytävä poliittisia keskusteluja täysistunnossa.
<P>
Vahvin ei saa koskaan yksinkertaistaa keskustelua niin, että vain hänellä on sanottavaa. On totta, että demokratia on joskus monimutkaista, mutta valitsen mieluummin vuoropuhelun monimutkaisuuden kuin yksinpuhelun karuuden. Uudistusten osalta olen yrittänyt todistaa, että jos haluamme, me pystymme. Muistutan mieliinne avustajien ohjesäännön, josta vastasin: 23 vuotta kestäneen lukkiutuneen tilanteen jälkeen 99,5 prosenttia kollegoistamme antoi sovittuna päivänä kaikki tarvittavat asiakirjat, joista kävi ilmi, että avustajilla oli asianmukainen työsopimus ja täysi sosiaaliturva. Uudistuksista siis voidaan puhua ja uudistusten hyväksi voidaan toimia, ja niin olen yrittänyt vaatimattomasti tehdä.
<P>
Puhukaamme seuraavaksi moniarvoisuudesta ja oikeudenmukaisuudesta. Muistan sen päivän, jolloin sain kunnian johtaa äänestystä ryhmälleni merkittävästä asiasta, geneettisesti muunnetuista organismeista (GMO). Äänestys keskeytettiin juhlaistunnon vuoksi, ja kun äänestystä jatkettiin, salista puuttui joitakin jäseniä, joiden avulla 314 äänen ratkaiseva raja olisi voitu saavuttaa. Eräät Vihreiden ryhmän ystävät sanoivat minulle silloin: "Gérard, etkö olisi voinut hidastella hieman, jotta liittolaisemme olisivat ehtineet paikoilleen?" Mutta minkä arvoinen on puheenjohtaja, joka hidastaisi tai nopeuttaisi äänestyksen vauhtia sen mukaan, millainen vaikutus sillä on lopputulokseen? Johdan äänestyksiä kuulemma yleensä ripeään tahtiin, mutta tahtini on myös muuttumaton, ja uskon, että se on teitä kohtaan kokemani kunnioituksen ja minulle osoitetun luottamuksen arvoista.
<P>
Minun on kuunneltava yhtä tarkkaavaisesti, kun GUE-ryhmän jäsen varoittaa minua joidenkin työntekijöidemme epävakaisuudesta tai kun liberaalijäsen pyytää minua toimimaan, koska jotkut vammaisista kollegoistamme tarvitsevat lisäapua. Jopa kun jäsen Fatuzzo pitää hienoja puheitaan, pyrin antamaan hänelle vastauksen ja korostamaan hänen puhujan taitojaan. Olen itsekin pienen ryhmän jäsen, joten tiedän, miten tärkeää on jokaisen kunnioittaminen. Myös moniarvoisuudesta voidaan puhua ja moniarvoisuuden hyväksi voidaan toimia, ja niin olen yrittänyt vaatimattomasti tehdä.
<P>
Puhun seuraavaksi avautumisesta. Muistattehan, kun vielä jonkin aikaa sitten istuntosalimme olivat varattuja työntekoomme eli tyhjillään suurimman osan ajasta, mikä on täysin naurettavaa, kun tiedämme, miten paljon maissamme kaivataan kansalaiskeskusteluja. Olin siis panemassa alulle sääntöihimme muutosta, jonka ansiosta täällä voidaan pitää esimerkiksi ensimmäinen kuolemanrangaistuksen poistamista käsittelevä maailmanlaajuinen kongressi. Brysselissä ja Strasbourgissa valmistellaan muuten parhaillaan muita kansalaiskeskusteluja, joihin valiokuntamme osallistuvat. Jälleen kerran: myös avautumisesta voidaan puhua ja avautumisen hyväksi voidaan toimia, ja niin olen yrittänyt vaatimattomasti tehdä.
<P>
Voidaankin ajatella, ettei kampanjani ole kestänyt vain kahta ja puolta kuukautta, sillä olen jo kahden ja puolen vuoden ajan yrittänyt uudistaa parlamenttiamme, asettaa moniarvoisuutta kunniaan ja avata parlamenttia kansalaisille. Jos uskoo siihen, mitä sanoo, sanoman haluaa toteuttaa käytännössä, vaikkei tietäisikään, että eräänä päivänä saa kunnian olla työtovereidensa vaaliehdokkaana. Olisi tietenkin varsin omahyväistä väittää, että olen tehnyt kaiken yksin. Niin kuin hyvin tiedätte, täällä kaikki tehdään yhteistoiminnassa ja toisiamme auttaen.
<P>
Avustajien tapauksessa lähdimme liikkeelle lukkiutuneesta tilanteesta ryhmien välillä, ja saavutimme työryhmän yksimielisyyden: aluksi kvestoreiden yksimielisyyden, ja lopulta myös parlamentin puhemiehistön yksimielisyyden. Haluaisinkin tässä yhteydessä kiittää henkilöä, joka on mahdollistanut nämä uudistukset ja monet muutkin uudistukset parlamentissamme. Vaikka en osallistunutkaan hänen valitsemiseensa, hän on aina auttanut minua eteenpäin yli esteiden jäätyäni paikoilleni: kiitos, Nicole Fontaine.
<P>
Olen keskittynyt urallani täysin parlamenttiimme - luulisin, että olen joidenkin muiden jäsenten tavoin ollut läsnä 100 prosentissa istunnoista - ja teen sen siksi, että pyrin jatkuvasti yhteistoimintaan ja etsin innokkaasti yksimielisyyttä, ehkä siksi, että pidän voittoa, jossa vastustaja murskataan, vain yhtenä tappion muotona, sillä siinä itää aina jo seuraava taistelu. Kannatan uudistuksia, moniarvoisuutta ja avautumista, mutta esitän toiveen: jos saavutamme nämä tavoitteet, jatkakaamme eteenpäin yhä laajemmalle työmaalle.
<P>
Oletteko ajatelleet, hyvät työtoverini, että aloitimme työmme perustamissopimuksen määräysten alaisina, mutta ehkä päätämme sen perustuslain alaisina: elämme siis historiallista vaihetta. Olen syvästi vakuuttunut, että parlamenttimme voi maailmalla vallitsevien epävarmuuksien edessä osallistua epäoikeudenmukaisuuden, väkivallan, pilaantumisen ja kurjuuden torjumiseen. Parlamenttimme on kokonaisen mantereen sykkivä sydän ja meillä on ainutlaatuinen oikeutus työhömme sen ansiosta, että miljoonat kansalaiset ovat kutsuneet meidät tähän tehtävään. Tämä parlamentti on sellainen, millaisen uskallamme siitä tehdä.
<P>
Lopuksi totean, että tämä vaalikampanjakokemus on ollut minulle, samoin kuin koko parlamentillemme, äärettömän antoisa, niin uskon. Olen varma, että puhemiehemme, olipa hän kuka hyvänsä, saa tämän kuunteluun, työntekoon ja demokraattiseen keskusteluun kannustavan ilmapiirin säilymään. Voin siis päättää puheeni ainoastaan yhdellä sanalla, jonka taivutan kaikilla työkielillämme. Aksenttini on hirvittävä, mutta toivon, että ymmärrätte, koska sanomani on vilpitön: obrigado, gracias, grazie, tack, efkharistó, thank you, dank u well, danke, tak, kiitos, merci!
<P>

<SPEAKER ID=6 LANGUAGE="FR" NAME="Wurtz">
Arvoisa puhemies, hyvät kollegat, kollegani Euroopan yhtyneestä vasemmistosta ja Pohjoismaiden vihreästä vasemmistosta ja ystäväni nimittivät minut ehdokkaaksi jatkoksi työlleni ryhmän puheenjohtajana. Kahden ja puolen vuoden ajan olen pyrkinyt tässä tehtävässäni edistämään Eurooppaan sovellettavaa käsitettä politiikasta. Tämä toiminta on ehdokkuuteni vertauskuva.
<P>
Tärkein toimintani piirre on ilman muuta vahva suuntautuminen vasemmalle. Mielestäni eurooppalaiset johtajat eivät ota riittävästi opikseen huolestuttavasta epäsuosiosta, jota kansalaiset kokevat unionin toimielimiä kohtaan.
<P>
Kentällä huolta aiheuttavat työllisyys, sosiaaliturva, julkiset palvelut ja kestävä kehitys, mutta neuvostossa ja komissiossa suuntauksena on säännöstelyn poistaminen, markkinoiminen, kaiken kauppaaminen. Mielestäni meidän olisi selkeästi vastustettava tätä vastakkainasettelua.
<P>
Samaan tapaan myös sosiaalisten toimijoiden halu osallistua heitä koskevien päätösten tekoon on yksi aikamme luonteenomaisista piirteistä. Yhteisymmärrys ennen politiikkojen kehittämistä ja vielä merkittävämpi politiikkojen vaikutusten arviointi niiden toteuttamisen jälkeen ovat toimielimissämme kuitenkin vain muodollisia käsitteitä, tai niitä ei kerrassaan tunneta lainkaan. Emme voi olla puuttumatta tähän eroon, joka monen mielestä on syynä kokemaamme luottamuskriisiin.
<P>
Myös nykyinen maailmanlaajuistuminen herättää ennennäkemättömiä kysymyksiä ja liikehdintää. Niiden laajuutta arvioidaan taas muutaman päivän päästä pidettävässä Maailman sosiaalifoorumissa Porto Alegressa. Mutta nyky-Euroopalla ei ole kunnianhimoa eikä keinoja vastata vaihtoehtoisia näkymiä koskeviin maailmanlaajuisiin odotuksiin. On toimittava. Meitä on jonkun verran, myös muualla kuin omassa ryhmässäni, jotka ajattelemme, että tämä Eurooppamme tarjoaa meille vain suuria pettymyksiä, jos huomattavia muutoksia ei tapahdu. Erityisesti laajentuminen, joka on historiallinen mahdollisuus, voi muuttua pelottavaksi ansaksi, jos mitään ei tehdä. Meidän on saatava äänemme kuuluviin. Jokainen tilaisuus siihen on käytettävä. Tämä pitää erityisesti paikkansa tänä todellisena poliittisena eräpäivänä, jollaisena voidaan pitää tätä parlamentin puhemiesvaalin ensimmäistä kierrosta.
<P>
Toinen osa poliittista toimintaani, jota olen pyrkinyt toteuttamaan vaalikauden alusta alkaen ja jota toivon voivani kuvastaa ehdokkuudellani, on halu olla jakamatta edistysmielisiä jäseniä ryhmiin usein menneisyydeltä ja jokaisen kansan ominaiselta identiteetiltä perityn poliittisen kulttuurin, joka on aina yhtä kunnioitettava, perusteella. Niinpä ryhmässäni toimivat rinnakkain ja tekevät yhteistyötä vannoutuneet valtioliiton kannattajat ja maansa suvereniteettia kiihkeästi kannattavat jäsenet. Kummatkin edustavat osaa todellisesta Euroopasta. Tulevaisuuden unionia on suunniteltava ja rakennettava yhdessä ja toisiamme kunnioittaen. Oppiaika on vaikea, mutta välttämätön, ja se tuottaa kokemukseni mukaan lopulta tuloksia. Tämä on ehdokkuuteni toinen merkitys.
<P>
Lopuksi otan esille vielä viimeisen tekijän, viimeisenä vaan ei vähäisimpänä, joka on tietynlainen poliittinen etiikka. Pidän suoruudesta, avoimuudesta, vilpittömistä suhteista vastustajien ja varsinkin kumppaneiden välillä. Niinpä en epäröi sanoa, että arvostan vastustajaani jäsen Coxia ihmisenä ja että olen iloinen lämpimistä suhteistani eräisiin oikeistolaisiin jäseniin, heidän tärkein edustajansa jäsen Poettering mukaan luettuna. Onneksi elämässä kaikki ei ole politiikkaa. Minun on kuitenkin sanottava nyt myös yhtä selvästi, ettei näiden kaikkien poliittisten ryhmien yhteinen ehdokas voi seuraavien äänestyskierrosten aikana odottaa missään tapauksessa saavansa minun ääntäni tai - suoraa tai epäsuoraa - tukeani. Takaan sen ja seison päätökseni takana.
<P>
Haluan tässä yhteydessä ilmaista yllättyneisyyteni ja harmistukseni niiden ystävieni pettymystä tuottavan asenteen vuoksi, jotka eivät epäröi osallistua edistysmielisiä teemoja ajavaan kampanjaan ensimmäisellä kierroksella ja antaa toisella kierroksella äänensä oikeiston yhteiselle ehdokkaalle, joka hieman työläästi saatiin nimitettyä tätä tilaisuutta varten ja joka on pienen ryhmän edustaja. Jokaisella on periaatteensa ja menetelmänsä, mutta näitä minä en taatusti käyttäisi.
<P>
Kortit ovat nyt pöydällä, arvoisa puhemies. Jäljellä on enää velvollisuutemme täyttäminen.

<SPEAKER ID=7 NAME="Puhemies">
Muistutan, että työjärjestyksen 14 artiklan 1 kohdan mukaisesti ehdokkaan pitää saada kolmella äänestyskierroksella ehdoton ääntenenemmistö tullakseen valituksi. Tyhjiä ja mitättömiä äänestyslippuja ei oteta huomioon annettuja ääniä laskettaessa.
<P>
Palautan vielä mieleen eilen arvalla valittujen ääntenlaskijoiden nimet: jäsenet Patsy Sörensen, Dieter-Lebrecht Kock, Giuseppe Nistico, Reinhard Rack, Ilkka Suominen ja Alima Boumediene-Thiery. Pyydän ääntenlaskijoita saapumaan puhemiehistön pöydän ääreen.
<P>
Ohjeet puhemiehen vaalin toimittamiseksi on jo jaettu. Toimitan puhemiehen vaalin työjärjestyksen määräysten mukaisesti. Teille on jaettu äänestysliput ja kuoret. Kirjoittakaa lippuihin valitsemanne ehdokkaan nimi; voitte äänestää ainoastaan yhtä ehdokkaista. Mikäli haluatte korjata ääntänne, voitte pyytää uuden äänestyslipun ja korvata sillä väärin täytetyn lipun, joka hävitetään. Sellaiset äänestysliput, joita on muutettu, joihin on kirjoitettu muutakin tai joissa on enemmän kuin yhden ehdokkaan nimi, ovat mitättömiä. Taittakaa äänestyslippu neljään osaan ja pankaa se kirjekuoreen. Pudottakaa lippunne sukunimenne alkukirjainta vastaavaan uurnaan.
<P>
En kutsu jäseniä nimeltä, vaan rajoitun julistamaan ääntenlaskun avoimeksi ja salaiseksi. Salaiseen ääntenlaskuun osallistuvien jäsenten nimet on kirjattava pöytäkirjaan. Pyydän siis teitä allekirjoittamaan uurnanne vieressä olevan luettelon ennen kuin panette sinne äänestyslippunne. Muistutan, että äänestyslippunne sisältävä kirjekuori pannaan sukunimenne alkukirjainta vastaavaan uurnaan. Ääntenlaskijat äänestävät äänestyskierroksen lopussa.
<P>
Aloitetaan äänestyskierros.
<P>
(Jäsenet nousivat äänestämään.)
<P>
Äänestyskierros on päättynyt.
<P>
(Istunto keskeytettiin klo 11.03 ja sitä jatkettiin klo 11.55.)

<SPEAKER ID=8 NAME="Puhemies">
Hyvät jäsenet, luen teille äänestyksen tulokset. Äänestäjien määrä: 590. Tyhjät tai mitättömät äänestysliput: 7. Annetut äänet: 583. Ehdoton enemmistö: 292.
<P>
Luen nyt kunkin ehdokkaan saamat äänimäärät:
<P>
jäsen Bonde: 66 ääntä,
<P>
jäsen Cox: 254 ääntä,
<P>
jäsen David Martin: 184 ääntä,
<P>
jäsen Onesta: 37 ääntä,
<P>
jäsen Wurtz: 42 ääntä.
<P>
Koska kukaan ehdokkaista ei saanut ehdotonta ääntenenemmistöä, toimitamme toisen äänestyskierroksen. Mikäli kenelläkään ei ole huomautettavaa, ehdokkaat ovat samat kuin ensimmäisellä kierroksella.

<SPEAKER ID=9 LANGUAGE="FR" NAME="Wurtz">
Arvoisa puhemies, ryhmäni suostumuksella ja toimien niin kuin ennen ensimmäistä kierrosta selitin, vetäydyn pois puhemiesvaalista ja kehotan niitä, jotka äänestivät minua ja joita haluan kiittää, äänestämään toisella kierroksella David Martinia.
<P>

<SPEAKER ID=10 LANGUAGE="FR" NAME="Onesta">
Hyvät kollegat, kuten ryhmäni kanssa on sovittu, vetäydyn pois puhemiesvaalista. Ryhmässäni keskusteltiin pitkään ehdokkaiden monista hyvistä puolista. Uskon, että kävipä äänestyksessä miten tahansa, saamme hyvän puhemiehen.
<P>

<SPEAKER ID=11 LANGUAGE="DA" NAME="Bonde">
Arvoisa puhemies, haluaisin kiittää 66:sta saamastani äänestä. Ne, jotka ovat äänestäneet minua, voivat kokoontua huoneeseen R31 kello 12 ja ratkaista, milloin minun pitää vetäytyä.

<SPEAKER ID=12 NAME="Puhemies">
Määräaika ehdokkaiden asettamiseksi toiselle äänestyskierrokselle päättyy klo 12.15. Ehdokkuudesta on ilmoitettava ikäpuhemiehelle apulaispääsihteerin välityksellä.

<SPEAKER ID=13 NAME="Barón Crespo">
Arvoisa puhemies, pyytäisin puheenjohtajakokouksessa tehdyn herrasmiessopimuksen mukaisesti 15:tä minuuttia lisää aikaa, eli että aloittaisimme klo 12.45.
<P>
(Istunto keskeytettiin klo 12.05 ja sitä jatkettiin klo 12.45.)

<SPEAKER ID=14 NAME="Puhemies">
Jäljellä on nyt enää kolme ehdokasta: jäsenet Bonde, Cox ja David Martin. Toimitamme siis toisen äänestyskierroksen. Äänestyslippuja ja kirjekuoria jaetaan parhaillaan. Aloitetaan äänestyskierros.
<P>
(Jäsenet nousivat äänestämään.)
<P>
Äänestyskierros on päättynyt.
<P>
(Istunto keskeytettiin klo 13.15 ja sitä jatkettiin klo 15.00.)

<SPEAKER ID=15 NAME="Puhemies">
Luen nyt äänestyksen tulokset. Äänestäjien määrä: 592. Tyhjät tai mitättömät äänestysliput: 13. Annetut äänet: 579. Ehdoton ääntenenemmistö: 290. Halukkuudestaan ilmoittaneet kolme ehdokasta ovat saaneet seuraavat äänimäärät:
<P>
jäsen Bonde: 76 ääntä,
<P>
jäsen Cox: 277 ääntä,
<P>
jäsen David Martin: 226 ääntä.
<P>
Koska kukaan ehdokkaista ei saanut ehdotonta ääntenenemmistöä, toimitamme kolmannen äänestyskierroksen. Nyt on tarpeen tietää, pitävätkö kaikki ehdokkaat kiinni ehdokkuudestaan. Ehdokas Cox on edelleen ehdokkaana. Samoin ehdokas David Martin. Jäsen Bonde, oletteko te edelleen ehdokkaana?

<SPEAKER ID=16 LANGUAGE="DA" NAME="Bonde">
Arvoisa puhemies, haluaisin pyytää kokouksen siirtämistä myöhempään ajankohtaan, jotta voisimme jatkaa keskustelua minua äänestäneiden kanssa...
<P>
On huomattava, että emme pyydä yhtäkään poliittista myönnytystä. Minua ovat äänestäneet pienten ja suurten ryhmien riippumattomat jäsenet, jotka eivät ole mielestään saaneet kaikkia toiveitaan toteutettua. Kyse on kirjavasta koalitiosta, joka ei ole itsessään poliittinen, vaan nämä henkilöt haluavat keskustella niiden kahden ehdokkaan kanssa, jotka ovat mukana viimeisellä kierroksella, toisin sanoen David Martinin ja Pat Coxin kanssa. Olemme käyneet keskusteluja huoneessa R31, ja jatkaisimme vielä hetkisen. Jos se ei käy päinsä, joudun jatkamaan ehdokkuuttani, mitä en haluaisi tehdä.

<SPEAKER ID=17 NAME="Puhemies">
Hyvä jäsen Bonde, minun on kysyttävä koko edustajainhuoneelta, onko se samaa mieltä istunnon keskeyttämisestä vai ei.
<P>
(Parlamentti äänesti istunnon keskeyttämisestä.)
<P>
(Istunto keskeytettiin klo 15.10 ja sitä jatkettiin klo 15.40.)

<SPEAKER ID=18 NAME="Puhemies">
Olen vastaanottanut ilmoitukset seuraavista ehdokkuuksista:
<P>
jäsen Bonde,
<P>
jäsen Cox,
<P>
jäsen David Martin.
<P>
Toimitetaan siis kolmas äänestyskierros. Äänestyslippuja ja kirjekuoria jaetaan parhaillaan.
<P>
Aloitetaan äänestyskierros.
<P>
(Jäsenet nousivat äänestämään.)
<P>
Äänestyskierros on päättynyt. Pyydän ääntenlaskijoita siirtymään saliin, jossa toimitetaan ääntenlasku.
<P>
(Istunto keskeytettiin klo 16.05 ja sitä jatkettiin klo 16.39.)

<SPEAKER ID=19 NAME="Puhemies">
Luen äänestyksen tulokset. Äänestäjien määrä: 586. Tyhjät tai mitättömät äänestysliput: 18. Annetut äänet: 568. Ehdoton ääntenenemmistö: 285. Tulos on seuraavanlainen:
<P>
jäsen Bonde: 33 ääntä,
<P>
jäsen Cox: 298 ääntä,
<P>
jäsen David Martin: 237 ääntä.
<P>
Kuten kaikki olette ymmärtäneet, jäsen Patrick Cox sai ehdottoman enemmistön annetuista äänistä. Hyvä jäsen Patrick Cox, onnittelen teitä vilpittömästi valinnastanne ja toivotan teille mitä parhainta onnea käyttäessänne valtakirjaanne tavalla, joka koituu Euroopan parlamentin parhaaksi. Pyydän teitä ottamaan puhemiehen paikan.

<SPEAKER ID=20 NAME="Puhemies">
 Tuntuu hyvin erilaiselta olla täällä.
<P>
Hyvät kollegat, tänään on ollut hyvä päivä parlamentaariselle demokratialle Euroopan parlamentissa. Haluan kiittää kollegaamme ikäpuhemies Soaresia siitä tavasta, jolla hän on johtanut tämänpäiväistä istuntoamme tähän saakka.
<P>
Parlamenttimme jakaantui tämänpäiväisessä vaalissa annettujen äänten osalta kolme kertaa. Se on politiikkaa ja demokratiaa. Parlamenttimme on tehnyt päätöksen, ja se saa nyt lainvoiman. Minun on pakko kertoa teille, että tämän viime kuukausina ja viime tunteina käydyn kiihkeän demokraattisen kamppailun jälkeen tunnen puhemiehen instituution valtuuksien laillisuuden syvemmän merkityksen. Kiitän teitä siitä.
<P>
Kiitän David Martinia tavasta, jolla hän kävi kampanjaansa, ja niistä asioista, joita hän toi esille ja jotka ovat yleinen huolenaihe ja joiden osalta meidän on ryhdyttävä toimiin.
<P>
Kiitän jäsen Bondea siitä, mitä hän toi tähän kampanjaan, erityisesti niiden monien parlamentin jäsenten, jotka tuntevat itsensä syrjäytyneemmiksi kuin heidän pitäisi, huolenaiheiden ilmaisemisesta.
<P>
Kiitän jäsen Onestaa hänelle tyypillisen suuren maailman tyylin tuomisesta uudistusohjelmaan ja sitoudun tähän ohjelmaan.
<P>
Kiitän jäsen Wurtzia hänen aiemmin tänään esittämistään hyväntahtoisista kommenteista. Tiedän, että politiikka jakaa meidät, koska meillä on vakaumuksemme. Me emme ole kiitollisuudenvelassa vakaumuksestamme yhdellekään ihmiselle tai yhdellekään ryhmälle. Vakaumus, intohimo ja järki ovat osa sitä, mitä me tuomme politiikkaamme, mutta myös sen arvostaminen, että pystymme toimimaan yhdessä. Wurtz on tuonut sitäkin.
<P>
Kiitän ELDR-ryhmän kollegoitani. Olen erittäin ylpeä, että tämä on ensimmäinen kerta yli kahteen vuosikymmeneen, kun tämän ryhmän, jolla on ollut tärkeä osa tämän parlamentin demokraattisessa elämässä, edustaja toimii puhemiehenä. Me olemme olleet tärkeä osa parlamentin demokraattista elämää hiili- ja teräsyhteisön 50 vuotta sitten pidetystä aivan ensimmäisestä kokouksesta lähtien. On kunnia toimia parlamentin puhemiehenä tänään. Sanon liberaaliryhmän kollegoilleni, että tämä on erittäin katkeransuloinen hetki: suloinen, kuten voitte kuvitella kaikista noista syistä, ja katkeransuloinen, koska olen aina tehnyt politiikkaani viikko viikolta ja päivä päivältä tämän ryhmän helmassa. Kiitän teitä kaikesta siitä luottamuksesta, jota olette osoittaneet minulle vuosien aikana. Toivon voivani maksaa kiitollisuuden- ja kunniavelkani.
<P>
(Suosionosoituksia)
<P>
Kiitän jäsen Poetteringia ja PPE-DE-ryhmää siitä, että he asettivat minut ehdokkaakseen ELDR-ryhmän ehdokkuuden lisäksi, ja teidän auliista tuestanne siinä mielessä, että seisoitte aina sanojenne takana. Luotettava kumppani politiikassa on aina tärkeää. Se on perusta, jolle me voimme rakentaa koko työmme täällä parlamentissa. Kiitän kaikkia niitä, jotka äänestivät minua. Kiittäen kaikkia niitä, jotka äänestivät muita ehdokkaita, toivon, että nyt kun asia on ratkaistu, voimme kehittää todellisen ns. stakeholder-puhemiehen instituution, joka on sitoutunut rakentamaan parlamentissa ja unionissa sellaista unionia ja parlamenttia, jotka pystyvät toimimaan Euroopan tulevaisuudessa.
<P>
Annan hyvin vilpittömän tunnustuksen omasta puolestani ja kaikkien työtovereidemme puolesta Nicole Fontainelle
<P>
(Suosionosoituksia)
<P>
...hänen suuresta rohkeudestaan, tarmostaan ja väsymättömästä työstään, kun hän on päivä päivältä puolustanut parlamenttimme etuja. Arvoisa puhemies, puhemieskautenne tässä toimielimessä on ollut merkittävä ja poikkeuksellinen.
<P>
Nicole, ystävänäsi kiitän sinua koko sydämestäni.
<P>
Sanoin aiemmin tänään, kun meitä kaikkia ehdokkaita pyydettiin puhumaan viisi minuuttia, että mielestäni meidän pitäisi harjoittaa enemmän politiikkaa parlamentissa. Me otimme sen hyvin vakavasti, toisin sanoen lisää politiikkaa kyllä, mutta en odottanut, että äänestäisimme kolme kertaa. Te olette tässä vaiheessa niin innostuneita politiikasta, että meidän on katsottava, miten voimme rakentaa tälle tulevaisuutta varten. Se muistutti minua tietyllä tavalla, kun tiedetään alkuperäni irlantilaisena eurooppalaisena, apilasta, jossa on kolme lehteä ja joka edustaa meille niin paljoa. Tällä kertaa tuloksen saamiseen vaadittiin kolme kierrosta.
<P>
Haluaisin kertoa teille tarinan, joka ei ole perinteisesti parlamentaarinen, mutta jolla on silti yhteys minuun ja merkitystä minulle juuri tänä päivänä. Se on tarina, jonka on kirjoittanut yksi Euroopan yhdentymisemme maineikkaista arkkitehdeista, Robert Schuman. Hän kirjoitti kerran, politiikan piirin ulkopuolella, että eräs syntyperältään irlantilainen pyhimys - Pyhä Kolumbus - "on niiden suojeluspyhimys, jotka pyrkivät rakentamaan yhdentyneen Euroopan". En sano parlamentissa, että meidän tehtävämme on käsitellä näitä pyhiä asioita tai myöskään tunkeutua tälle alalle. Palautan kuitenkin mieliin tämän tarinan, koska viidennellä vuosisadalla ja kuudennen vuosisadan alussa tämä apotti, tiedemies ja saarnaaja - ei ainoa niin tekevä irlantilainen - oli mukana perustamassa länsimaista luostarilaitosta varhaiskeskiajan Euroopassa. Hänen jäännöksensä lepäävät nykyään Italian Bobbiossa, missä niitä juhlitaan edelleen.
<P>
1300 vuotta sitten tämä varhainen irlantilainen eurooppalainen kirjoitti, että hän oli kotoisin "maailman reunalta". Minä olen kotoisin Euroopan läntiseltä rannikolta, eurooppalaisen maailmamme reunalta, ja olen erittäin ylpeä syntyperästäni. Vaikka hyväksyn ja tunnustan tänään sen, että minua ei valittu irlantilaisuuteni vuoksi, kiitän teitä kaikesta huolimatta siitä, että voin myös juhlia sitä tosiasiaa ja sitä kansallisuutta. Te olette löytäneet eurooppalaisen demokratian sydämestä kyvyn ottaa joku yhdestä pienimmistä poliittisista ryhmistä ja pienimmistä valtioista ja sanoa, että eurooppalaisessa nykydemokratiassa on tilaa kaikille, ne mukaan luettuina, jotka elävät maantieteellisillä tai muunlaisilla reuna-alueilla. Se on vaikuttava viesti, jonka te olette lähettäneet laajentuvalle Euroopalle. Kiitän teitä siitä ja kunnioitan teitä sen vuoksi.
<P>
(Suosionosoituksia)
<P>
Puhun nyt lyhyesti irlanniksi. Miksi teen niin? Irlanti on äidinkieleni. Se on ikivanhan eurooppalaisen maan ikivanha kieli. Se on Euroopan unionin virallinen kieli, mutta ei sen työkieli. Teen sen korostaakseni vakaumustani, että kulttuurinen moniarvoisuus ja kulttuurinen monimuotoisuus ovat ehdoton edellytys sille Euroopalle, johon olen sitoutunut ja jota me pyrimme rakentamaan.
<P>
(Suosionosoituksia)
<P>
Táimid ar imeall na heachtra is tábhachtaí i nua-stair na hEorpa, forleathnú an Aontais Eorpaigh. Is é an tosaíocht pholaitiúil is práinní ar fád ná go gcuirfí bailchríoch rathúil ar na caibidlí faoin bhforleathnú. As athaontú na hEorpa a leanfaidh sé go dtabharfar Eoraip scoilte le chéile d'fhonn comhluachanna agus rath eacnamaíoch a bheith ag a muintir i bpáirt le chéile.(Me olemme Euroopan lähihistorian tärkeimmän tapahtuman, Euroopan unionin laajentumisen partaalla. Laajentumisneuvottelujen saattaminen menestykselliseen päätökseen on hallitseva poliittinen prioriteetti. Euroopan jälleenyhdistäminen yhdistää jakaantuneen Euroopan jakamaan yhteisiä arvoja ja taloudellista hyvinvointia.)
<P>
Me olemme rakentamassa jotakin yhteisten arvojen ja tulevan taloudellisen ja yhteiskunnallisen hyvinvoinnin kautta, ja me teemme historiallista työtä.
<P>
Valmistelukunta, joka aloittaa työnsä maaliskuussa ja jonka parissa meidän on nyt tehtävä töitä, on toinen tilaisuus määrittää toimielimet ja sopimukset niin, että ne selviytyvät yhteisestä eurooppalaisesta tulevaisuudestamme ja tulevista haasteista. Barcelonan prosessi, josta keskustelemme huomenna sekä tulevien viikkojen ja kuukausien aikana, on viesti siitä, että meidänkin on liityttävä uudistuksiin ja tuotava uudistusta, työllisyyttä sekä yhteiskunnallisia ja taloudellisia voimavaroja siihen Eurooppaan, johon uskomme. Yleisteema, jolle haluaisin omistaa tämän puhemieskauden, on poliittinen sitoutuminen - poliittisen johtajuuden kautta, korostamalla tehtäväämme kansalaisten edustajana, pitämällä kiinni siitä lisäarvosta, jota me tuomme maanosan mittakaavassa - siihen, että olemme rakentamassa Euroopan tulevaisuuden demokraattista osaa ja että olemme valvova ja vertaileva tekijä ja vastapaino ja vastuun lähde eurooppalaiselle teknokratialle. Me olemme siten tehtävässämme kansalaisten edustajana korvaamaton väline rikkaammalle Euroopan tulevaisuudelle.
<P>
Puhemiehen valinnan jälkeen on ymmärtääkseni yleistä vaatia etuoikeutta puhua parlamentille äänestyksen jälkeisenä aamuna, kun puhemies on ehkä paremmin valmistautunut kovan äänestyksen jälkeen ilmaisemaan yleisen näkemyksen. Olen valinnut tämän ajankohdan sanoakseni muutaman sanan. Haluaisin vaatia etuoikeutta puhua strategisista päämääristämme jonakin toisena päivänä, mutta ehdottaisin, että se ei tapahtuisi huomenna, koska huomenna kuulemme Espanjan puheenjohtajakauden yleisistä päämääristä. Jos me haluamme muuttua viestiväksi parlamentiksi, meidän on löydettävä oikea paikka, meidän on löydettävä oikea aika, meidän on saatava viestimme perille, meillä on oltava oma tarinamme, meidän on kerrottava tarinamme, myytävä tarinamme. Haluan pyytää teitä pohtimaan tätä, haluan tehdä sen yhdessä kaikkien teidän kanssanne, jos te teette sen kanssani.
<P>
Olen istunut tämän istuntosalin permannolla siitä lähtien, kun tulimme tänne kaksi vuotta sitten, ja sitä ennen, vuodesta 1989 lähtien joen toisella puolella. Aivan puhemiehen takana näette kuvan Euroopasta, jossa on 12 tähteä. Me olemme poliitikkoja, joten meidän on tietysti oltava käytännöllisiä ja pidettävä jalkamme maassa. Mutta missään ei sanota, että me emme voi katsoa noita tähtiä ja unelmoida siitä tulevaisuudesta, jonka haluamme luoda. Kutsun teidät seuraavaksi kahdeksi ja puoleksi vuodeksi, ns. stakeholder-puhemiehen instituution kautta, joka on avoin niille, jotka antavat oman panoksensa ja ovat halukkaita kehittämään sitä, mitä me olemme parlamenttina, käyttämään kanssani eurooppalaista mielikuvitusta, nostamaan joskus katseemme itsehavainnoinnin yläpuolelle ja etsimään tähdistä jonkinlaista eurooppalaista mielikuvitusta ja unelmoimaan. Koska kun me kuvittelemme tänään, me rakennamme huomisen voimavaroja.
<P>
Ystäväni, kiitos tästä harvinaisesta etuoikeudesta. Olen innoissani siitä, ja se tekee minut nöyräksi. Sikäli kuin voin antaa minkä tahansa kimmokkeen parlamentin enemmistöjen motivoimiseksi tai niiden saamiseksi liikkeelle, omistan koko tarmoni sen tekemiseen. Haluan tehdä yhteistyötä kanssanne valiokunnissa, haluan tehdä yhteistyötä kanssanne puheenjohtajakokouksissa ja puhemiehistössä käyttääksemme yhdessä kaikkia mahdollisuuksiamme.
<P>
Kiitos, että soitte minulle tänään kunnian tehdä niin.
<P>
(Suosionosoituksia)

<SPEAKER ID=21 LANGUAGE="DE" NAME="Poettering">
Arvoisa puhemies, arvoisa komission puheenjohtaja, hyvät kollegat, tämä 15. tammikuuta 2002 on tärkeä päivä Euroopan parlamentin historiassa. Olemme valinneet uuden puhemiehen, ja arvoisa puhemies, haluaisin onnitella teitä lämpimästi Euroopan kansanpuolueen ja Euroopan demokraattien ryhmän puolesta!
<P>

<P>
Sanon kohta jotakin ehdokkaille ja pyydän muilta ryhmiltä ymmärtämystä, kun totean monien epäilleen sitä, että pienestä valtiosta kotoisin oleva parlamentin jäsen, pienen ryhmän puheenjohtaja voi tulla valituksi Euroopan parlamentin puhemieheksi. Arvoisa puhemies, haluaisin sanoa teille sekä kaikille muillekin, että olen erittäin kiitollinen siitä, että meillä - meidänkin ryhmällämme - oli mahdollisuus osoittaa, että Euroopassa vallitsee sellainen ilmapiiri, jossa pienelläkin ryhmällä ja pienelläkin valtiolla on mahdollisuus saada Euroopan unionin tärkeimpiä tehtäviä hoidettavakseen.
<P>
(Suosionosoituksia)
<P>
Eurooppa olisi köyhä Eurooppa, jos vastuullisia tehtäviä annettaisiin ainoastaan niin kutsutuista suurista maista kotoisin oleville henkilöille. Eurooppa on kaikkien ihmisten, kaikkien eurooppalaisten arvoa kunnioittava Eurooppa vain silloin, kun kaikille annetaan mahdollisuus ja kun irlantilaisista voi teidän tavoin tulla Euroopan parlamentin puhemies tai kun kovasti arvostamastamme luxemburgilaisesta kollegastamme Jacques Santerista voi tulla Euroopan komission puheenjohtaja.
<P>
Minusta tämän päivän viesti on se, että taas kerran osoitamme, ettei valta ole Euroopassa pienen ryhmän käsissä vaan että jokaisella on oma äänensä, painoarvonsa ja vastuunsa. Arvoisa puhemies, toivotan teille paljon onnea työhönne - te teette työtänne nyt koko Euroopan parlamentin puolesta - sekä paljon menestystä vanhan, jatkuvasti uudistuvan Euroopan mantereemme yhteiselle tulevaisuudelle.
<P>
Haluaisin lausua tunnustuksen muillekin ehdokkaille: Gérard Onestalle, Francis Wurtzille, Jens-Peter Bondelle ja ennen kaikkea David Martinille. David Martin, muistan hyvin, kun keskustelimme muutama vuosi sitten Edinburghissa, toisen Euroopan pienen kansakunnan, Skotlannin, pääkaupungissa.
<P>
Siitä on jo monta vuotta - minulla ei ollut silloin parlamentissa mitään erityisen vastuullista tehtävää - mutta silloin todellakin ymmärsin, että vaikka Euroopan parlamentin ryhmät edustaisivatkin erilaisia poliittisia suuntauksia, on suuri rikkaus, jopa suorastaan välttämättömyys, että ne ovat yhdestä asiasta yksimielisiä ja toimivat yhdessä sen hyväksi - tämä asia on mantereemme rauhanomainen, vapaa ja demokraattinen tulevaisuus. Siksi haluaisinkin lausua tänään kiitoksen ja tunnustuksen sanoja kaikille ehdokkaille, erityisesti David Martinille!
<P>
(Suosionosoituksia)
<P>
Haluaisin sanoa vielä yhden asian! Arvoisa puhemies, tämä mantere oli aikaisemmin jaettu. Kun monet valittiin Euroopan parlamenttiin vuonna 1979, ei kukaan - ei meidän ryhmässämme eikä muissakaan ryhmissä - olisi edes uskaltanut uneksia, että voimme muutaman vuoden kuluttua toivottaa Keski-Euroopan maista kotoisin olevia kollegoja tervetulleiksi Euroopan parlamenttiin.
<P>
Arvoisa puhemies, haluaisin ehdottaa, että kutsumme ensimmäisten ehdokasvaltioiden kanssa tehtävien liittymissopimusten allekirjoituspäivänä Euroopan parlamenttiin tarkkailijoita, jotta ne myös valmistaisivat näitä valtioita vuonna 2004 järjestettäviin demokraattisiin vaaleihin.
<P>
Arvoisa puhemies, toivotan teille ryhmämme puolesta kaikkea hyvää! Kukaan ei varmasti loukkaannu, kun sanon tämän tänään sen ryhmän puolesta, jonka puheenjohtaja minulla on kunnia olla, ja olen myös hieman ylpeä siitä, että pidimme sanamme. Luottamuskin on politiikassa tärkeää. Kun on kyse vahvan ja yhdentyvän Euroopan rauhanomaisesta ja demokraattisesta tulevaisuudesta, meidän ryhmämme on aina teidän tukenanne - ja sanon tämän samalla myös muille ryhmille!
<P>
Toivotan työllenne menestystä ja Jumalan siunausta!
<P>
(Suosionosoituksia)

<SPEAKER ID=22 LANGUAGE="ES" NAME="Barón Crespo">
Arvoisa puhemies, aivan ensiksi haluan esittää teille Euroopan sosialistipuolueen ryhmän puolesta mitä sydämellisimmät onnittelut valinnastanne. Enemmän kuin vain onnitella teitä, haluan toivottaa teille onnea tehtävässänne, koska alatte hoitaa puhemiehen tehtäviä käytyänne läpi riitaisan vaalitaistelun kanssamme. Emme äänestäneet teitä, mutta olette puhemiehemme, ja toivomme teidän toimivan tehtävässä niin herrasmiesmäisesti, puolueettomasti ja tyylikkäästi kuin olette aina toiminut.
<P>
Mielestäni olemme myös tehneet kovasti yhteistyötä antaaksemme kaikille eurooppalaisille esimerkin demokraattisesta toiminnasta. Demokratian edellytyksenä on poliittinen väittely, jota käydään arvoyhteisössä osallistujia kunnioittaen, ja olemme siinä asiassa nyt elintärkeässä vaiheessa. Miksi? Koska olemme vahvistaneet yhteiset arvomme. Arvoisa puhemies, toivon, että puolustatte Euroopan parlamentin kantoja Euroopan tulevaisuutta pohtivassa valmistelukunnassa, jonka toiminta käynnistyy tuota pikaa, ja että ennen kaikkea puolustatte perusoikeuskirjamme vakuutuksia arvoyhteisön vakuutuksina. Me toimimme myös valmistelukunnan isäntinä, koska se kokoontuu meidän talossamme. Onneksi parlamentti voi jo toimia avoimena yhteisönä kaikille eurooppalaisille, joiden puolesta te teette totista työtä. Älkääkä ainoastaan puolustako Euroopan parlamentin teesejä, vaan toimikaa myös niin, että kollegamme jäsenvaltioiden parlamenteissa voivat ottaa aktiivisesti osaa tähän prosessiin, joka alkaa lähes samaan aikaan kuin puhemieskautenne.
<P>
Ajattelen myös niitä eurooppalaisia, jotka haluavat ottaa osaa yhteiseen seikkailuumme. Minusta on tärkeää, että kohtelemme heitä perheenjäseninä jo maaliskuusta alkaen odottamatta ratifiointeja. Heistä tulee valmistelukunnan jäseniä. Meidän on kehitettävä suhteita heidän kanssaan. Puhumme jo laajentuneesta unionista. Tämä ei kuitenkaan ole oikea hetki puhua yksityiskohdista. Luotan toiveita herättävään avauspuheeseenne, jossa saimme kuulla tavoitteistanne puhemiehenä tässä prosessissa.
<P>
Arvoisa puhemies, sallinette minun myös kiittää kaikkia niitä, jotka tekivät kovasti ja uskollisesti yhteistyötä tämän vaaliprosessin aikana. Ensinnäkin haluan kiittää ryhmäkollegaani David Martinia, jonka kanssa olen saanut jo vuosien ajan toimia parlamentin puhemiehistössä ja puhemiehenä, Francis Wurtzia, joka oli mielestäni ollut avoin ja huomattava ehdokas, Gérard Onestaa ja Jens-Peter Bondea, joka kykeni kärjistämään aivan kaiken vaaliprosessin aikana ja joka kuitenkin pystyi ojentamaan teille kukkakimpun, ja vieläpä tyylikkäin elkein. Arvoisa puhemies, siihen en ollut varautunut.
<P>
Joka tapauksessa haluan esittää uudemman kerran esittää ryhmäni onnittelut sekä vankan tahtomme tehdä yhteistyötä kanssanne. Toivomme, että olette kaikkien eurooppalaisten puhemies, joka tavoittelee edistyksellisempää, sosiaalisesti oikeudenmukaisempaa ja kestävästi kehittyvää Eurooppaa, jossa kykenemme ennen kaikkea muuraamaan peruskiven kaikkien eurooppalaisten yhteisen perustuslain laatimiseksi.
<P>

<SPEAKER ID=23 NAME="Puhemies">
Vaikka kukkakimppua ei olekaan, sanoissa itsessään on kukkakimppua tarpeeksi.
<P>
Tavallisesta arvojärjestyksestä poiketen ja tämän päivän luonteen vuoksi haluaisin pyytää ystävääni ja kollegaani David Martinia ottamaan puheenvuoron.

<SPEAKER ID=24 LANGUAGE="EN" NAME="Martin, David">
Arvoisa puhemies, ennen kuin siirryn onnittelemaan teitä, haluaisin aluksi sanoa, että koko parlamentille oli kunnia, että puhemiesvaalissamme puhemiehenä toimi jäsen Soaresin tapainen huomattava eurooppalainen ja peräänantamaton demokraatti. Oli ilahduttavaa nähdä hänet täällä.
<P>

<P>
Onnittelen teitä hyvin lämpimästi. Voittonne on hyvin ansaittu. Teidän oli kampanjoitava kovasti sen puolesta. Te teitte niin. Te puolustitte kulmaanne tiukasti ja osoititte koko kampanjan ajan kaikkia niitä ominaisuuksia, joita tarvitsette ollaksenne parlamentin ensiluokkainen puhemies. Iloitsen etukäteen yhteistyöstä kanssanne.
<P>
Teidän sananne ja koko uranne täällä parlamentissa huomioon ottaen tiedän, että teette työtä puolustaaksenne jokaisen parlamentin jäsenen oikeuksia ja etuja, olette oikeudenmukainen kaikkia poliittisia ryhmiä kohtaan, olette kaunopuheinen puolustaessanne parlamentin oikeuksia sen ulkopuolella ja olette tarvittaessa vaativa muita toimielimiä kohtaan. Tarjoan teille vankkumattoman tukeni ja lojaaliuteni kahden ja puolen vuoden toimikautenanne. Iloitsen ennakolta yhteistyöstä kanssanne.
<P>
Haluaisin kiittää omaa poliittista ryhmääni ensinnäkin, koska se antoi minun asettua ehdolle, ja toiseksi, koska se antoi minulle niin paljon tukea viimeisten kolmen tai neljän kuukauden aikana. Ehkä vieläkin tärkeämpänä haluaisin kiittää niitä, jotka eivät äänestäneet minua. Arvioin puhuneeni 300----400 parlamentin jäsenen kanssa. Olen puhunut kaikille parlamentin poliittisille ryhmille. Olen puhunut valiokunnille ja laajennetuille työryhmille. Minne tahansa olen mennytkin, olen kohdannut vankkumatonta huomaavaisuutta ja kohteliaisuutta. Vaikka ihmiset olivat eri mieltä kanssani, he olivat valmiita kuuntelemaan. Se on toimivaa demokratiaa. Kiitän koko parlamenttia siitä, että se on toiminut näin.
<P>
(Suosionosoituksia)
<P>
Lisäksi haluaisin tässä hengessä kiittää jäsen Poetteringia hänen sanoistaan, mikä kuuluu siihen kategoriaan. Arvoisa puhemies, tämä ei ole oikea aika pitkille puheille, mutta te ansaitsette voittonne. Toivon teille kaikkea hyvää. Te sanoitte kerran kampanjan aikana, että tapahtuu mitä tahansa, viikko tai kaksi vaalin jälkeen me joisimme yhdessä pirun hyvän drinkin. Odotan sitä!
<P>
(Naurua ja jatkuvia suosionosoituksia)

<SPEAKER ID=25 NAME="Puhemies">
Tuosta lainauksesta, joka on nyt lipsahtanut julkisuuteen ja jota en voi kiistää, kun osallistuimme 28. marraskuuta 2001 Brysselissä järjestettyyn väittelyyn, muistan jossain vaiheessa päättäneeni kommenttini esittämällä á propos ehdotuksen, jonka David Martin toi juuri julki, että toinen puoli minusta, joka on irlantilainen, halusi drinkin, mutta toinen puoli, joka on skottilainen, ei halunnut maksaa sitä.
<P>

<P>
Joten me emme ole vieläkään laatineet voimankäyttösäännöstöä.
<P>
(Naurua)
<P>
Pyydän jäsen Bondea, Onestaa ja Wurtzia liittymään seuraamme.

<SPEAKER ID=26 LANGUAGE="FR" NAME="Onesta">
Arvoisa puhemies, voin luonnollisesti kaikkien työtovereitteni tavoin antaa teille vain tunnustuksen voitostanne, joka on selvästikin ansaittu, sillä saavutitte voiton viikko toisensa jälkeen jatkuneiden pohdintojen ja keskustelujen tuloksena. Mielestäni parhaimmat voitot ovat niitä, jotka rakentuvat hitaasti. Teidän voittonne on ehdottomasti erittäin onnistunut, kun otetaan huomioon vauhti, jolla se rakentui.
<P>
Lupasitte olla puhemies, joka on puolueeton, vaan ei voimaton. Ensimmäisen puheenne jälkeen minusta vaikuttaa, että aiotte pitää sananne, sillä uskon, että olette varmasti puolueeton: tähänastinen taipaleenne on siitä osoitus, ja uskon, että kuuntelette kaikkia. Mutta puhemieskautenne ei tule olemaan ponneton, koska olette vannoutunut eurooppalainen. Viittasitte heti lippuun, joka on edessämme ja takananne, arvoisa puhemies, ja on totta, että tuo lippu yhdistää meidät eroistamme huolimatta. Ette kuitenkaan kieltäneet erojamme, sillä puhuitte kielellä, joka ei ole työkielemme, mutta joka on yksi virallisista kielistä. Tässä Euroopassamme on niin monta kieltä, joista voisi tulla virallisia kieliä silloin, kun Eurooppa on lähempänä kansalaisia. Mielestäni käytitte siten erittäin kaunista vertauskuvaa.
<P>
Toivon lopuksi, että puhemieskautenne on samanlainen kuin ensimmäinen puheenne: lujatahtoinen ja hyväntuulinen.
<P>

<SPEAKER ID=27 NAME="Puhemies">
Minä pyrin siihen.

<SPEAKER ID=28 LANGUAGE="FR" NAME="Wurtz">
Arvoisa puhemies, onnittelen teitä vilpittömästi valintanne johdosta omasta puolestani ja ryhmäni puolesta. Kaikki tietävät, ettemme tukeneet ehdokkuuttanne, mutta kunnioitamme teitä ihmisenä. Ja olemme demokraatteja. Nyt olette meidän kaikkien puhemies. Saatte perinnöksi työn, jota on menestyksekkäästi hoitanut vaalikauden ensimmäisen puoliskon ajan Nicole Fontaine, joka on osannut koko toimikautensa ajan kunnioittaa moniarvoisuutta ja tehdä vilpitöntä yhteistyötä kaikkien kanssa. Toivomme, että jatkatte tämän yhteistyön tekemistä. Eikä minulla ole teidät tuntien syytä sitä epäillä, joten näin miettein toivotan teille, arvoisa puhemies, onnea matkaan.
<P>

<SPEAKER ID=29 LANGUAGE="FR" NAME="Pasqua">
Arvoisa puhemies, jokaisessa parlamentin salaisella lippuäänestyksellä toteutetussa vaalissa on aina omat riskinsä ja jännityksensä. Minun on sanottava, että selviydyitte voittajana meitä kaikkia kiehtoneesta takaa-ajokilpailusta ja ylititte maaliviivan ensimmäisenä, ja nyt teidät on valittu. Haluamme tietysti onnitella teitä. Näemme teissä sellaisen puhemiehen, jollaista toivoimme. Olen voinut puheenjohtajakokouksessa nähdä diplomaattiset kykynne ja lausuntojenne hienotunteisuuden, joka ei sulje mielestäni pois tietynlaista lujuutta.
<P>
Niinpä, arvoisa puhemies, tämän päivän aikana olen tuntenut levottomuutenne, jakanut äänestyksen epävarmuudesta aiheutuneen huolestuneisuutenne ja elänyt lopulta kanssanne äänestystuloksen aikaansaaman helpotuksen.
<P>
Heti valintanne jälkeen sanoitte, että olitte koko parlamentin puhemies, kaikkien jäsenten puhemies - sekä niiden, jotka äänestivät teitä, että niiden, jotka eivät äänestäneet teitä. Tästä lähtien olette kaikkien puhemies. Tietenkin, jos kävisitte yksitellen kysymässä jäseniltä, toteaisitte, että teitä äänestäneitä on paljon enemmän kuin mitä äänestystulokset kertovat. Mutta oikeastaan niinhän asia onkin.
<P>
Lupaukset, joita tänään teette, arvoisa puhemies, eivät saa irlantilaisen mielenlaatunne huomioon ottaen kohdistua ainoastaan yhteen parlamentin jäseneen. Kun päätätte aloittaa puhemieskautenne tarjoamalla maljan, ymmärrän kyllä maksamaan joutuvan irlantilaisen puolenne huolestuneisuuden. Sillä sallikaa minun sanoa, että jos haluatte olla rehellinen ja pitää lupauksenne, te ette voi tarjota vain yhtä maljaa yhdelle ainoalle ihmiselle, vaan 626 maljaa kaikille läsnäolijoille. Kyllä vain, niin se on, arvoisa puhemies!
<P>
Lopetan puheeni hieman vakavammin: haluan kertoa, että johtamani ryhmä, Unioni kansakuntien Euroopan puolesta, kiinnitti erityistä huomiota ensimmäisiin mainitsemiinne asioihin, kun ilmaisitte tarpeen säilyttää kulttuuriemme moninaisuus, sillä Euroopan voima syntyy jokaisen kansan vahvojen puolien yhdistämisestä eikä jostakin siellä tai täällä olemassa olevasta suuntauksesta, joka hävittää eromme. Panemme myös tämän merkille. Luotamme, että teette näin. Te puolestanne voitte luottaa meihin, sillä tuemme teitä ja toisaalta tarvittaessa olemme valppaana tehtävien päätösten osalta.

<SPEAKER ID=30 NAME="Puhemies">
Kiitos, jäsen Pasqua; kerronkin saman tien, että kaikki jäsenet, myös te, puheenjohtaja Pasqua, ovat tervetulleita juomaan maljan kanssani istuntosalimme ulkopuolella huomenna klo 13.

<SPEAKER ID=31 LANGUAGE="FR" NAME="Cohn-Bendit">
Arvoisa puhemies Pat Cox, teidät on valittu enemmistön päätöksellä. Vaaliuurnan pohjalla on eriäviä ääniä, ja haluaisin muistuttaa teille eräästä asiasta. Tiedän, että vähemmistöryhmään kuuluvilla - olette kauan kuulunut vähemmistöryhmään - on tapana antaa neuvoja kaikille. Olen siis tavallenne uskollinen ja annan neuvoja tämän parlamentin puhemiehelle, jonka asema on moninkertainen pienen ryhmän puheenjohtajan tai yhteispuheenjohtajan asemaan nähden. Haluaisin siis muistuttaa teille vanhan rabbin viisaudesta. Kun hän oli vaikeassa tilanteessa, jossa häntä pyydettiin valitsemaan kahden vaihtoehdon väliltä, hänellä oli tapana vastata: "no, siinä tapauksessa valitsen kolmannen vaihtoehdon".
<P>
Arvoisa puhemies, mielestäni teidän on unohdettava tänään, ketkä äänestivät teitä ja ketkä eivät äänestäneet teitä. Edustatte yhteisön etuja ajavaa toimielintä. Edustatte ajatusta Euroopasta; ajatusta, jota vastaan hyökkää teitä äänestäneeseen ryhmään kuuluva poliitikko, joka on sattumalta ja sattumoisin Jörg Haider, tai sattumalta ja sattumoisin Silvio Berlusconi. Toivon, että ette valitse kantaanne niiden mukaan, jotka ovat äänestäneet teitä, vaan sen mukaan, mikä on Euroopan etu, ottamatta huomioon niitä, jotka äänestivät teitä ja syitä, joiden vuoksi he teitä äänestivät.
<P>
Sitä toivoimme myös puhemies Fontainelta ja niin hän melkein aina tekikin. Tiedän kyllä, ettei kukaan koskaan voi tehdä kaikkea sitä, mitä toimielin häneltä vaatii. Mutta puhemies Cox, teidän on vastattava moraaliseen haasteeseen, joka on vapautuminen niiden valtavasta vallasta, jonka tukivat teitä ja nimittivät teidät. Se ei ole helppoa, ja jos tarvitsette riippumattomuutta ja liittolaisia puolustamaan moniarvoisuutta, koko Vihreiden ryhmä - sekä ne, jotka äänestivät teitä että ne, jotka eivät - on käytettävissänne. Älkää antako kenenkään sitoa teitä: moniarvoisuuden mahdollistavan vapauden puolustaminen on tehtävänne puhemiehenä.

<SPEAKER ID=32 LANGUAGE="EN" NAME="Riis-Jørgensen">
Arvoisa puhemies, te teitte sen! Se oli hienoa. Teillä oli unelma ja te onnistuitte. Onneksi teillä on lisää unelmia, lisää visioita. Olen varma, että onnistutte jälleen.
<P>
Liberaaliryhmän puolesta me onnittelemme teitä. Me olemme niin ylpeitä teistä. Me jäämme kaipaamaan teitä. Me jäämme kaipaamaan teidän sitoutuneisuuttanne, visioitanne ja hyvää huumorintajuanne. Mutta onneksi te jäätte joukkoomme. Me teemme kaikkemme tehdäksemme yhteistyötä kanssanne ja varmistaaksemme, että teidän unelmanne, meidän unelmamme, toteutuvat. Kaikkea hyvää. Kaipaan teitä syvästi!
<P>

<SPEAKER ID=33 LANGUAGE="EN" NAME="Bonde">
Arvoisa puhemies, 29 vuotta sitten vierailin Mário Soaresin luona hänen maanpakolaisasunnossaan Pariisissa. En tiennyt silloin, että kiittäisin teitä tänään tämän istunnon hyvästä johtamisesta. Olen allekirjoittanut vetäytymiskirjeen ja valmistellut vetäytymispuheen ja pahoittelen, että viimeinen äänestys alkoi minun nimelläni. Kiitän niitä 76:ta kollegaa, jotka äänestivät minua toisella kierroksella tukeakseen ns. oikeudenmukaisen puhemiehen ohjelmaa.
<P>
Alusta alkaen oli selvää, että taistelu käytäisiin Coxin ja David Martinin välillä. Meillä on ollut hyviä keskusteluja poliittisissa ryhmissä ja suurenmoinen European Voice -lehden ja Campaign for Parliamentary Reformin järjestämä televisioitu väittely. Viimeinen väittely ennen tämänpäiväistä äänestystä järjestettiin viiden ehdokkaan yhteisestä aloitteesta. Meidän ystävyyssuhteemme eivät ole heikentyneet vaan vahvistuneet.
<P>
Hyvä jäsen Cox, onnittelut voittonne johdosta. Te saitte enemmistön salaisessa äänestyksessä. Te ette ole enää sopimuksen tulos. Teillä on parlamentin selkeät valtuudet. Vaalikampanja toi tietoisuutenne ongelmia, jotka meidän on ratkaistava. Äänestystä on uudistettava, puheajan pitäisi sallia vilkas keskustelu, kaikkien jäsenten pitäisi saada käyttöönsä kaikkia lainsäädäntöprosessiin kuuluvia asiakirjoja, pienillä ryhmillä ja sitoutumattomilla jäsenillä pitäisi olla oikeudenmukainen osuus viroista, takapenkkiläisillä pitäisi olla mahdollisuus käyttää puheenvuoro ainakin kolmesti vuodessa, uusia jäsenvaltioita pitäisi kutsua tarkkailijoiksi ja niiden kielet pitäisi hyväksyä. Valmistelukunnan täytyy edustaa asianmukaisesti sekä liittovaltiota kannattavan enemmistön että vähemmistöjen eri näkemyksiä. Demokratian on oltava aina oikeudenmukainen siinä, miten se kohtelee vähemmistöjään, ja te olette oikeudenmukainen siinä, miten te palvelette tämän parlamentin monia vähemmistöjä. Toivotan teille 30 kuukautta kovaa työtä kaikkien meidän yhteiseksi eduksi. Onnittelut.
<P>

<SPEAKER ID=34 LANGUAGE="EN" NAME="Balfe">
Sellaisen melko suuren sitoutumattomien ryhmän puolesta, jossa on yli 30 jäsentä, joista jotkut ovat muualta siirtyneitä pakolaisia, onnittelen teitä virkaanastumisen johdosta. Tämä on laaja ja kirjava ryhmä, jossa on edustettuna monia poliittisia filosofioita, jotka ulottuvat laidasta laitaan, mutta ryhmän jäsenille on yhteistä se tosiasia, että heillä kaikilla on poliittiset valtuudet, heitä kaikkia ovat tukeneet tuhannet, todellakin usein miljoonat ihmiset eri vaaliuurnilla eri maissa. Winston Churchill on sanonut, että demokratia voi olla hankalaa, mutta se on paras tuntemamme järjestelmä.
<P>
Te mainitsitte avauspuheessanne myös ihmiset, jotka tuntevat itsensä syrjäytyneiksi. Ihmiset tämän ryhmän sisällä ovat tunteneet itsensä usein syrjäytyneiksi. Jotkut heistä olivat todellakin ryhmässä, joka hajotettiin, ja he olivat erittäin surullisia tavasta, jolla se tehtiin. En halua esittää mitään poliittisia näkemyksiä, koska olisi erittäin vaikeaa löytää yhteinen poliittinen näkemys tässä ryhmässä. Haluan kuitenkin kiinnittää huomiota siihen, mikä yhdistää kaikkia sitoutumattomien ryhmän jäseniä, eli siihen, että me odotamme teiltä oikeudenmukaisuutta, me odotamme teiltä järkevää kohtelua, me odotamme teidän huomioivan ihmiset parlamentin tässä osassa, kun he puhuvat, ja me odotamme teidän tunnustavan, että vaikka monet meistä voivat olla hankalia, me olemme kuitenkin demokraatteja ja haluamme osallistua parlamentin työskentelyyn.
<P>
Te olette kotoisin pienestä maasta ja kuulutte pieneen ryhmään. Me tiedämme tosiaankin, että te tulette erittäin pienestä ryhmästä, koska tullessanne Irlannista te muodostitte yhden jäsenen ryhmän. Minä olen nyt yhden jäsenen ryhmä, joten meillä on jotakin yhteistä. Joten, yhden jäsenen ryhmän jäseneltä toiselle yhden jäsenen ryhmän jäsenelle, sallikaa minun onnitella. Me iloitsemme etukäteen yhteistyöstä kanssanne, ja tiedän, että kaikki kollegani näillä uusilla penkeillä odottavat, että te kohtelette heitä oikeudenmukaisesti ja toivoakseni osoitatte heitä kohtaan sitä demokraattista kunnioitusta, jonka tiedän heidän kaikkien ansaitsevan.
<P>

<SPEAKER ID=35 NAME="Puhemies">
Hyvä jäsen Balfe, yhden jäsenen ryhmänä olen varma, että te olette yksimielisiä tästä näkemyksestä.
<P>
Olemme nyt hoitaneet parlamentaariset tehtävämme, mutta seuraamme ovat liittyneet myös kollegat Euroopan yhteisöjen komissiosta, joiden läsnäolon panen kiitollisena merkille, koska tämä on tärkeä hetki parlamenttimme demokraattisessa elämässä.

<SPEAKER ID=36 LANGUAGE="IT" NAME="Prodi">
. (IT) Arvoisa puhemies, haluaisin esittää teille lämpimät onnitteluni siitä, että teidät valittiin Euroopan parlamentin puhemieheksi. Valinta kruunaa rehdin ja väsymättömän Euroopan yhdentymisen kannattajan poliittisen uran, niinpä valmistaudunkin hyvin innokkaasti tekemään kanssanne yhteistyötä, josta toivon mukaan muodostuu kokonaisvaltaista ja tuottoisaa. Yhtä lailla kokonaisvaltaista ja tuottoisaa oli myös yhteistyömme puhemies Fontainen kanssa, minkä ansiosta onnistuimme luomaan komission ja parlamentin välille suhteen, jota pidän todella esimerkillisenä. Vahva ja rakentava yhteistyö toimielintemme välillä onkin ratkaisevan tärkeää koko yhteisöjärjestelmän hyvän toiminnan kannalta, ja olen varma, että teidän johdollanne tämä onnistuu varmasti.
<P>
Arvoisa parlamentin jäsenet, teidän tehtävänne komission täytäntöönpanovallan valvojana ja tarkkailijana on yhteisöjärjestelmän toimivuuden ja avoimuuden ehdoton edellytys. Toimielimiämme tänä ennennäkemättömänä aikakautena työllistävien suurten prosessien on perustuttava tähän avoimuusperiaatteeseen: edessä on laajentuminen ja perustuslakiprosessi, joka aloitettiin jokunen viikko sitten Laekenissa ja joka aloitetaan täällä muutaman kuukauden päästä.
<P>
Parlamentti edustaa Euroopan kansalaisia suoraan, ja on selvää, että se on ensisijaisen tärkeässä asemassa uuden Euroopan rakentamisessa. Parlamentilla ja komissiolla on yhdessä mahdollisuus, tai oikeastaan velvollisuus, todistaa, että on mahdollista luoda kansalaisten ja Euroopan toimielinten välinen uusi suhde.
<P>
Arvoisa puhemies, vielä kerran onnittelut valinnastanne. Minä ja komission jäsenkollegani olemme iloisia voidessamme tehdä teidän kanssanne yhteistyötä tämän tavoitteen saavuttamiseksi.
<P>

<SPEAKER ID=37 LANGUAGE="FR" NAME="Sylla">
Arvoisa puhemies, kiitän ja onnittelen teitä vuorostani. Minulla ei ole paljonkaan lisättävää siihen, mitä puheenjohtaja Francis Wurtz sanoi.
<P>
Haluaisin ainoastaan esittää seuraavan huomautuksen. Usein sanotaan, ettei parlamenttimme kuvasta yhteiskuntiamme, koulujamme tai vaikkapa jalkapallokenttiämme. On totta, ettei joukossamme ole vielä tarpeeksi naisia eikä tarpeeksi maahanmuuttajia. Näiden kahden ryhmän kiintiö on kuitenkin reilusti ylitettykin eräällä alalla, ja haluan kiinnittää siihen huomionne: tarkoitan siivoushenkilökuntaamme; ihmisiä, jotka huolehtivat mukavuudestamme. Kun asiaan kiinnittää huomiota - ja koska olette kaikkien puhemies, pyydän, että kiinnitätte huomiota myös heihin - huomaa, että mukavuudestamme huolehtivista ihmisistä suuri osa on maahanmuuttajia.
<P>
Toinen asia, jonka haluaisin sanoa teille, on seuraava, eikä tämä välttämättä ole huulenheittoa: yllätitte kaikki puhumalla omaa kieltänne. Minun alkuperäinen kieleni sattuu olemaan - olen kotoisin Senegalista, olen ranskalainen jäsen - bambara. Niinpä voin vain esittää toivomuksen, että ennen tämän vaalikauden päättymistä voisin minäkin yhden kerran parlamentin jäsenenä saada tilaisuuden ilmaista itseäni äidinkielelläni, sillä mielestäni se on moninaisuutta, se on tapa tunnustaa jokainen, koska eroistamme huolimatta meillä on yhteisenä tehtävänä rakentaa tulevaisuutta.
<P>

<SPEAKER ID=38 NAME="Puhemies">
Hyvät kollegat, kiitän kaikkia hyvistä toivotuksista ja neuvoista ja toistan, että kutsun huomenna lounasaikaan kaikki parlamentin jäsenet viettämään kanssani pientä juhlahetkeä.
<P>
Siitä pääsemmekin seuraavaan asiaan. Meidän on nyt valittava parlamentin varapuhemiehet. Kello on 17.30. Jos on muutosehdotuksia, otan ne vastaan, mutta ehdotan, että määräaika ehdokasasettelujen jättämiselle vaalia varten on klo 18. Ne tulee jättää apulaispääsihteerille huoneeseen 00.101 Louise Weiss -rakennuksessa. Toivon teidän hyväksyvän tämän.

<SPEAKER ID=39 NAME="Barón Crespo">
Arvoisa puhemies, päivänselvistä syistä meidän on tehtävä valinta kahden vaihtoehdon välillä, ja pyydämme, että esityslista jätetään ennalleen, eli että ehdokkaaksi ilmoittautumisen määräaikaa pidennetään klo 18.30 asti.

<SPEAKER ID=40 NAME="Puhemies">
Tähän pyyntöön voi liittyä erityisiä näkökohtia. Jos parlamentti hyväksyy tämän - meillä on ollut pitkä äänestyspäivä ja jäsenten on voitava keskustella ja neuvotella keskenään - ja me hyväksymme tämän ehdotuksen, ehdokasasettelut on jätettävä klo 18.30 mennessä, mikä tarkoittaa, että äänestämme klo 19.00.
<P>
Istunto keskeytetään.
<P>
(Istunto keskeytettiin klo 17.35 ja sitä jatkettiin klo 19.05.)

<SPEAKER ID=41 LANGUAGE="EN" NAME="Banotti">
Arvoisa puhemies, ensinnäkin erittäin lämpimät onnittelut valintanne johdosta. Haluan vain tehdä teknisen ilmoituksen ennen kuin aloitamme äänestyksen. Tietokoneverkossa on ollut yleinen toimintahäiriö, ja se kesti viisi minuuttia viallisen laitteiston vuoksi. Ongelma on tunnistettu ja sitä ratkaistaan, ja hyvä uutinen on, että järjestelmä toimii nyt. Älkää joutuko paniikkiin: oikeat ihmiset ovat asialla, ja toivottavasti uusia ongelmia ei ilmene.

<CHAPTER ID=2>
Euroopan parlamentin varapuhemiesten vaali
<SPEAKER ID=42 NAME="Puhemies">
Esityslistalla on seuraavana Euroopan parlamentin varapuhemiesten vaali.
<P>
Haluan ilmoittaa teille vastaanotettujen ehdokkuuksien luettelosta. Olen vastaanottanut ilmoitukset seuraavien jäsenten ehdokkuudesta: Cederschiöld, Colom i Naval, Dimitrakopoulos, Friedrich, Imbeni, Lalumière, David Martin, ...
<P>
(Voimakkaita suosionosoituksia)
<P>
... Onesta, Pacheco Pereira, Podestà, Provan, Puerta, Gerhard Schmid, Vidal-Quadras Roca.
<P>
Ehdokkaat ovat vahvistaneet minulle suostumuksensa ehdokkuuteen. Koska ehdokkaita on yhtä monta kuin täytettäviä paikkoja, ehdotan, että varapuhemiesten valinta vahvistetaan suosionosoituksin työjärjestyksen 13 artiklan 1 kohdan mukaisesti.
<P>
(Voimakkaita suosionosoituksia)
<P>
Taputukset ovat suosionosoitus, jolla vahvistetaan, että 14 ehdokasta on nyt valittu varapuhemiehiksi. Meidän on nyt kuitenkin äänestettävä varapuhemiesten arvojärjestyksen määrittämiseksi. Julistan siten nämä ehdokkaat valituiksi Euroopan parlamentin varapuhemiehiksi. Onnittelen jokaista valinnan johdosta.
<P>
Äänestämme nyt arvojärjestyksen määrittämiseksi. Koska äänestämme vain arvojärjestyksen määrittämisestä, määräenemmistöä ei tarvita. Nyt jaetaan äänestysliput, joilla määritetään tämä arvojärjestys. Ääntenlaskijat ovat samat kuin puhemiehen vaalissa. Pyytäisin siksi ääntenlaskijoita asettumaan paikoilleen vaaliuurnien viereen.

<SPEAKER ID=43 LANGUAGE="DE" NAME="Friedrich">
Arvoisa puhemies, minulla on yksi kysymys: meille on tähän mennessä sanottu, että meidän pitäisi merkitä rastilla vähintään seitsemän ehdokasta, jotta äänestyslippu on pätevä. Pitääkö meidän edelleen merkitä rasti vähintään seitsemän ehdokkaan kohdalle?

<SPEAKER ID=44 NAME="Puhemies">
Jäsen Friedrich, tietääkseni voitte panna merkkinne niin monen ehdokkaan kohdalle kuin haluatte, niin suuren tai pienen kuin haluatte sen olevan. Se on teidän päätettävissänne. Asiasta ei ole olemassa sääntöä.
<P>
Olkaa hyvä ja käyttäkää ainoastaan virallisia äänestyslippuja ja merkatkaa ruudut niiden ehdokkaiden mukaan, joita haluatte äänestää. Jos haluatte muuttaa äänestystänne, pyytäkää vahtimestarilta uusi äänestyslippu ja luovuttakaa pois vanha.
<P>
Siirrymme äänestykseen.
<P>
Äänestystulos julistetaan huomenna.
<P>
Ehdokasasettelujen määräaika kvestorien vaalia varten on tänä iltana klo 22.
<P>
Ehdokasasettelut tulee jättää apulaispääsihteerille huoneeseen 00.101 Louise Weiss -rakennuksessa.
<P>
(Istunto päättyi klo 19.28.)

