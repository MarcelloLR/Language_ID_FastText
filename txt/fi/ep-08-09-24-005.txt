<CHAPTER ID="005">
EU:n ja Intian huippukokouksen valmistelu (Marseilles, 29. syyskuuta 2008) (keskustelu) 
<SPEAKER ID="054" NAME="Puhemies">
(PL) Esityslistalla on seuraavana neuvoston ja komission julkilausumat 29. syyskuuta 2008 Marseilles'ssa pidettävän EU:n ja Intian huippukokouksen valmistelusta.
<SPEAKER ID="055" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, hyvät parlamentin jäsenet, olen tyytyväinen siihen, että haluatte vahvistaa suhteitamme Intiaan. EU:n ja Intian huippukokous, joka pidetään 29. syyskuuta 2008 Marseilles'ssa, kuten komission varapuheenjohtaja Wallström muistutti, ja johon osallistuu Intian pääministeri Manmohan Singh, komission puheenjohtaja Barroso ja neuvoston puheenjohtaja Nicolas Sarkozy, on yksi niistä noin kymmenestä huippukokouksesta, jotka pidetään Ranskan puheenjohtajakaudella.
<P>
Huomaatte, että kokouskalenterissa on monta huippukokousta merkittävien nopeasti kehittyvien maiden kanssa. Heinäkuussa pidettiin huippukokous Etelä-Afrikan kanssa ja - toivottavasti - huippukokous pidetään myös Kiinan, Korean ja Brasilian kanssa joulukuussa. Nämä kokoukset ovat Euroopan unionille ainutkertainen mahdollisuus käydä vuoropuhelua nopeasti kehittyvien maiden kanssa yhteisesti kiinnostavista aiheista, ja Intian huippukokous on täysin tämän lähestymistavan mukainen.
<P>
Tiedän parlamentin ulkoasioiden valiokunnan osallistuneen äskettäin EU:n Intian suhteita käsittelevään hedelmälliseen työpajaan, johon osallistui myös useita asiantuntijoita. Valiokunta on ilmaissut voimakasta halua parantaa vuoropuhelua ja yhteistyötä Euroopan unionin ja Intian välillä.
<P>
Puheenjohtajavaltiota ohjaa sama halu kuin parlamenttia. Intian väkiluku on yli miljardi, ja sen pitäisi ylittää Kiinan väkiluku vuonna 2025. Vuodesta 2005 alkaen maan vuotuinen talouskasvu on ollut yli 8 prosenttia. Näin ollen Intiasta on tulossa tärkeä kumppani Euroopan unionille, joten haluamme huippukokouksen syventävän merkittävästi suhdettamme tähän maahan.
<P>
Vuonna 2000 pidetyn ensimmäisen huippukokouksen jälkeen olemme laajentaneet vuoropuheluamme ja yhteistyötämme. Euroopan unioni on nyt Intian tärkein kauppakumppani. EU on myös yksi suurimmista investoijista maassa ja maan monilla keskeisillä talouden aloilla, erityisesti energia-, liikenne- ja televiestintäalalla. Pidetyt huippukokoukset ovat ratkaisevasti auttaneet vahvistamaan suhdettamme.
<P>
Näin tapahtui vuonna 2004, kun nostimme yhteistyömme strategisen kumppanuuden tasolle. Vuonna 2005 laadimme toimintasuunnitelman kumppanuuden kehittämiseksi, ja vuonna 2006 tehtiin vapaakauppasopimus. Meidän on kuitenkin tehtävä enemmän ja varmistettava, että poliittinen vuoropuhelumme ja yhteistyömme Intian kanssa vastaa maan todellisia mahdollisuuksia.
<P>
Toivomme, että Marseilles'n huippukokous palvelee tätä tarkoitusta. Toivomme myös, että voimme vahvistaa yhteistyötämme Intian kanssa niillä aloilla, jotka ovat tällä hetkellä Euroopan unionin painopisteitä, eli ilmastonmuutoksen alalla ja energia-alalla. Nämä keskustelut nopeasti kehittyvien kumppanimaidemme kanssa eivät ole todellakaan helppoja, mutta niitä on käytävä ja meidän on työskenneltävä intialaisten kollegojemme kanssa saavuttaaksemme tietyt tavoitteet.
<P>
Ensinnäkin haluamme hyväksyä huippukokouksessa uuden toimintasuunnitelman, joka on lyhyempi ja toimivampi ja jonka avulla voimme sovittaa kumppanuutemme uusiin energiavarmuutta ja kestävää kehitystä koskeviin huolenaiheisiin. Haluamme myös turvata tulevaisuudessa yhteistyömme tutkimuksen ja uusien tekniikoiden alalla esimerkiksi aurinkoenergian ja ITER-hankkeen osalta.
<P>
Toimintasuunnitelman lisäksi olisi laadittava työohjelma, joka koskee energiaa, puhdasta kehitystä ja ilmastonmuutosta ja johon pitäisi sisältyä yhteistyö energiatehokkuuden sekä puhtaan hiilen ja uusiutuvien energiamuotojen käytön alalla.
<P>
Uusi Euroopan kauppa- ja teknologiakeskus voisi tukea näitä toimia tarvittaessa. Uusi keskus on tarkoitus avata New Delhissä ennen vuoden loppua. Keskustelemme huippukokouksessa tietenkin myös kansainvälisen vakauden kannalta keskeisistä alueellisista huolenaiheista, jotka liittyvät Afganistaniin, Pakistaniin, Burmaan ja Iraniin.
<P>
Toivomme myös, että pystymme huippukokouksessa edistämään strategista kumppanuuttamme käynnistämällä tai jatkamalla erityisiä yhteistyöhankkeita. Toivomme, että voimme allekirjoittaa erittäin tärkeän lentoliikenteen alaan liittyvän sopimuksen. Neuvottelijat panivat sopimuksen alulle vuoden alussa. Haluamme kovasti allekirjoittaa sopimuksen, sillä sen avulla voimme saattaa maan kansallista lainsäädäntöä yhteisön lainsäädännön mukaiseksi samalla kun sopimus parantaa EU:n toimijoiden oikeusvarmuutta. Viittaan nyt ainoastaan Intian ja Euroopan unionin väliseen lentoliikenteeseen. Toivon, että muilta osin toiminta onkin yhteisön lainsäädännön mukaista.
<P>
Toivon meidän pystyvän antamaan uutta vauhtia neuvotteluille kauppa- ja investointisopimuksella. Vastuu tässä on tietenkin komissiolla, joka neuvottelee sopimuksesta. Haluamme vakuuttaa komissiolle varapuheenjohtaja Wallströmin välityksellä, että tuemme komissiota täysin, sillä suhteitamme Intiaan kannattaa vahvistaa. Kauppa- ja investointisopimuksen allekirjoittaminen olisi tärkeä edistysaskel.
<P>
Vaikka Intian suhteiden kehittämiseen onkin erinomaiset mahdollisuudet, kannattaa muistaa, että maa on vasta yhdeksänneksi tärkein EU:n kauppakumppani Etelä-Korean jälkeen, mikä on todella yllättävä tilanne.
<P>
Niistä kolmesta asiakirjasta, jotka aiomme hyväksyä huippukokouksessa - tarkistetusta toimintasuunnitelmasta, energiaa koskevasta työohjelmasta ja juuri mainitsemastani sopimuksesta - käydään parhaillaan neuvotteluja Intian kanssa, ja samalla neuvotellaan yhteisestä lehdistötiedotteesta. Tänään en pysty kertomaan näistä asiakirjoista yksityiskohtaisesti, koska keskustelut intialaisten kumppaneidemme kanssa ovat vielä kesken, mutta voin todeta, että suhtaudumme optimistisesti siihen, mitä huippukokouksessa voidaan saavuttaa.
<P>
Lopuksi haluan onnitella parlamenttia sen erittäin rakentavasta roolista Euroopan unionin ja Intian välisissä suhteissa. Vuonna 2007 perustettu suhteista Intiaan vastaava valtuuskunta on edistänyt viestintää Intian parlamentin Lok Sabhan kanssa, ja sitä voidaan todella pyytää ottamaan tulevaisuudessa ohjat erityisesti Intian ja Euroopan unionin välisiin suhteisiin vaikuttavia arkaluonteisia aiheita koskevien parlamentin päätöslauselmien laatimisessa.
<P>
Lopuksi haluan käyttää tilaisuutta hyväkseni ja antaa erityismaininnan suhteista Intiaan vastaavan valtuuskunnan puheenjohtajalle Gillille ja kiittää häntä siitä dynaamisesta tavasta, jolla hän hoitaa tehtäväänsä.
<SPEAKER ID="056" NAME="Margot Wallström">
komission varapuheenjohtaja. - (EN) Arvoisa puhemies, hyvät parlamentin jäsenet, neuvoston puheenjohtaja Jouyet, puhun kollegani Benita Ferrero-Waldnerin puolesta, ja minun on ilo puhua teille tänään Marseilles'ssa 29. syyskuuta 2008 pidettävästä EU:n ja Intian huippukokouksesta.
<P>
Olen nyt oppinut, että Euroopan unionin ja Intian välisten suhteiden merkitys on kasvanut useiden vuosien ajan paitsi lisääntyneen kaupankäynnin ja lisääntyneiden investointien vuoksi myös siksi, että olemme yhdessä sitoutuneet monikieliseen ja monikulttuuriseen demokratiaan, josta kummallakin on kokemusta. Tämä parlamentti on viime aikoina osoittanut EU:n ja Intian suhteiden poliittisen merkityksen perustamalla uuden parlamentaarisen valtuuskunnan ja kutsumalla viime vuonna presidentti Abdul Kalamin puhumaan parlamentille. Tämä oli ensimmäinen kerta, kun Intian valtionpäämies on tehnyt niin.
<P>
Toivomme, että voimme huippukokouksessa muuttaa tämän kasvavan poliittisen sitoutumisen vahvaksi ja konkreettisesti yhteistyöksi. Voimme kertoa, että paljon edistystä on jo tapahtunut sen jälkeen kun teimme sopimuksen strategisesta kumppanuudesta vuonna 2004 ja yhteisestä toimintasuunnitelmasta vuonna 2005.
<P>
Ensimmäiseksi mainitsen vahvistuneen poliittisen vuoropuhelun ja yhteistyön. Nykyisin pidämme säännöllisesti huippukokouksia ja ministeritapaamisia. Lisäksi on otettu käyttöön vuotuinen turvallisuutta koskeva vuoropuhelu sekä uusia vuoropuhelun muotoja Aasian ja Euroopan välisissä ASEM-kokouksissa ja Etelä-Aasian alueellisen yhteistyön järjestön kokouksissa. Tämä on edistänyt yhteistyötä myös esimerkiksi terrorismin torjuntaa koskevissa arkaluonteisissa kysymyksissä.
<P>
Toiseksi EU:n ja Intian suhteet vahvistuvat erityisesti koulutuksen alalla, jolla Euroopan unioni on tarjonnut intialaisille opiskelijoille rahoitusta yli 900:aa stipendiä varten Erasmus Mundus -ohjelmastaan, ja rahoitusta jatketaan vähintään vuoteen 2013 saakka.
<P>
Kolmanneksi taloudellinen ja tekninen yhteistyö ovat syventyneet. Toiminta ja vaihto tieteen ja tekniikan aloilla on tehostunut, ja se on myös nostettu ministeritasolle. On avattu uusia vuoropuheluja, on perustettu EU:n ja Intian energiapaneeli, ja kansainvälistä lämpöydinreaktoria - niin sanottua ITER-hanketta - koskeva sopimus, jonka osapuolina sekä Intia että EU ovat, on nyt voimassa.
<P>
Myös kaupankäyntiä ja investointia on edelleen lisätty. EU:n ja Intian kahdenvälinen kauppa on vuodesta 2000 kaksinkertaistunut 55 miljardiin euroon, ja EU on nyt suurin suorien ulkomaisten investointien lähde Intialle samalla kun Intiasta ulospäin suuntautuvia investointeja virtaa yhä enemmän EU:hun.
<P>
Kehitysyhteistyö on jatkanut kasvuaan, ja alustavaan budjettiimme sisältyvästä Intialle vuosiksi 2007-2013 varatusta 470 miljoonasta eurosta käytämme pääosan erityisesti vuosituhannen kehitystavoitteisiin liittyvien terveys- ja koulutusohjelmien tukemiseen.
<P>
Olemme siis saavuttaneet melko paljon, mutta tehtävää on vielä, ja mielestämme meidän olisi suhteissamme pyrittävä edistämään rauhaa, ihmisoikeuksia ja kattavaa turvallisuutta, ympäristönäkökohdat huomioon ottavaa kestävää kehitystä, sosiaalista oikeudenmukaisuutta ja taloudellista vaurautta sekä vahvistamaan kulttuuri- ja koulutusvaihtoa. Yksi huippukokouksen tärkeimmistä tavoitteista on päästä yhteisymmärrykseen yhteisestä toimintasuunnitelmasta, jossa nämä tavoitteet otetaan huomioon.
<P>
Kansainvälisinä toimijoina kummallakin osapuolella on velvollisuus vastata maailmanlaajuisiin haasteisiin, ja tiettyjä maailmanlaajuisia kysymyksiä aiotaan ottaa esiin.
<P>
Maailmankaupan osalta toivomme, että Intia ja Yhdysvallat voivat ratkaista WTO:n neuvottelukierrosta koskevat erimielisyytensä, niin että neuvotteluja voitaisiin taas jatkaa normaalisti. Ilmastonmuutos ja energiakysymykset ovat myös painopisteitämme huippukokouksessa, ja toivomme, että voimme allekirjoittaa energiaa, puhdasta kehitystä ja ilmastonmuutosta koskevan työohjelman, jossa keskitytään uusiutuviin ja puhtaisiin energiamuotoihin, sekä kaksi ilmastonmuutoksen liittyvää Euroopan keskuspankin lainaa. Keskustelemme myös maailman finanssikriisistä ja siitä, mitä maailman ruokatilanteelle voitaisiin tehdä.
<P>
Kahdenvälisissä asioissa aiomme keskustella muutamasta yhteisestä intressistä. Viime vuonna käynnistetyissä vapaakauppasopimusta koskevissa neuvotteluissa on edistytty hyvin, ja nyt pyrimme saamaan ne varhaiseen ja tasapainoiseen päätökseen. Toivomme, että allekirjoitamme huippukokouksessa siviili-ilmailua koskevan horisontaalisen sopimuksen. Pyrimme myös vauhdittamaan merenkulkualan sopimuksen tekemistä.
<P>
Kulttuurin ja koulutuksen alalla tavoitteenamme on päästä sopimukseen menettelytapoja koskevasta vuoropuhelusta.
<P>
Myös tiede ja teknologia ovat painopisteenämme, ja huippukokouksessa suhtaudutaan varmasti myönteisesti New Delhiin perustettavaan Euroopan kauppa- ja teknologiakeskukseen ja parlamentin sille antamaan tukeen.
<P>
Lopuksi totean, että pidän myönteisenä Intian parlamentin perustamaa Euroopan parlamentin parlamentaarista ystävyysryhmää. Olen varma, että sen avulla te kaikki voitte vakuuttaa intialaiset kumppaninne siitä, että EU on menestynein ja eniten tulevaisuuteen suuntautuva kansainvälisen hallinnon ilmiö nykyaikana ja että meillä on paljon annettavaa toisillemme.
<SPEAKER ID="057" NAME="Charles Tannock">
PPE-DE-ryhmän puolesta. - (EN) Arvoisa puhemies, EU:n strateginen kumppanuus demokraattisen ja sekulaarisen Intian kanssa on ratkaisevan tärkeä näinä vaarallisina ja arvaamattomina aikoina, sillä Intialla ja meillä on yhteiset arvot ja tavoitteet.
<P>
Meillä on yhteisiä haasteita: terrorismin torjunta - ja tässä yhteydessä pyydän Europolia myöntämään Intialle etuoikeutetun aseman tiedustelutietojen vaihtamisessa ja terrorismin torjunnassa - ympäristönsuojelun tarve ja ilmastonmuutosta koskeva kysymys sekä globalisaation etujen hallinnan merkitys.
<P>
Viimeaikaiset pommitukset Delhissä ovat korostaneet, miten vakavasti islamilainen terrorismi uhkaa Intiaa. Kun otetaan huomioon Intian naapurimaiden epävakaa tilanne Pakistanista Sri Lankaan, pitäisi meille kaikille olla päivänselvää, että meidän on tuettava kaikin tavoin Intiaa sekä Etelä-Aasian alueellisena mahtina että valtiona, jolla on tärkeä, rakentava ja maailmanlaajuinen rooli SAARCin, ASEANin ja YK:n kaltaisissa monenvälisissä elimissä. Olisi myös jo korkea aika, että Intialle myönnettäisiin pysyvä paikka YK:n turvallisuusneuvostossa.
<P>
Päätöslauselmassa ilmaistaan oikeutetusti huolemme viimeaikaisten Orissan maakunnassa tapahtuneiden kristittyjen surmien sekä Jammun ja Kashmirin levottomuuksien vuoksi ja vaaditaan näistä vastuussa oleville rangaistuksia, koska ihmisoikeudet ja oikeusvaltio ovat etusijalla EU:n ja Intian strategisessa kumppanuudessa. Tämä tilanne on täydellinen vastakohta EU:n ja Kiinan tasavallan väliselle kanssakäymiselle, sillä Kiina katsoo olevansa immuuni vetoomuksillemme kunnioittaa kansalaistensa ihmisoikeuksia.
<P>
Toivon todella, että tuleva huippukokous lujittaa Intian ja EU:n välistä kukoistavaa suhdetta erityisesti kaupan alalla. Intian ystävyysryhmän yhteispuheenjohtajana ja perustajana sekä EU:n ja Intian vapaakauppasopimuksen esittelijänä ulkoasioiden valiokunnassa haluan nähdä vapaakauppasuhteiden luomisen edistyvän nopeasti. Se olisi kummankin osapuolen edun mukaista, sillä merkittäviä suoria ulkomaan investointeja virtaa nyt Intiasta EU:hun ensimmäistä kertaa. PPE-DE-ryhmässä haluamme kuitenkin nähdä myös parempaa poliittista yhteistyötä niissä monissa haasteissa, joita me molemmat kohtaamme tulevaisuudessa, kuten nykyisessä rahoitusalan epävakautta koskevassa kysymyksessä.
<SPEAKER ID="058" NAME="Emilio Menéndez del Valle">
PSE-ryhmän puolesta. - (ES) Parlamentin laaja enemmistö uskoo, että Intia on maailman suurin demokratia ja että meidän on lisättävä yhteistyötä maan kanssa.
<P>
Meillä on samat periaatteet ja realiteetit kuin Intialla, demokratiasta monenvälisiin kansainvälisiin suhteisiin. Joistakin asioista olemme myös eri mieltä, esimerkiksi kuolemanrangaistuksesta, jonka haluamme intialaisten poistavan oikeusjärjestelmästään. Kehotamme Intiaa myös liittymään kansainväliseen rikostuomioistuimeen.
<P>
Monet pahoittelevat, ettei Intian hallitus ole vielä ratifioinut kansainvälistä kidutuksen vastaista yleissopimusta. Näin ollen ja tästä huolimatta suhtaudumme myönteisesti Intian ja YK:n ihmisoikeusneuvoston yhteistyöhön, ja kiitämme Intian ihmisoikeustoimikuntaa sen työstä uskonnollisen syrjinnän, kastijärjestelmän ja muiden kysymysten parissa.
<P>
Olemme tietoisia hindufanaatikkojen äskettäisistä julmuuksista Orissan osavaltiossa. Tuomitsemme epäröimättä nämä julmuudet, mutta samalla myönnämme niiden olevan poikkeustapauksia, jotka verisyydestään huolimatta eivät ole levinneet laajalle alueelle. Vakuutamme siis, että Intia on kulttuurisen ja uskonnollisen moniarvoisuuden esikuva.
<P>
Intialla on tärkeä rooli ympäristössään, ja se on meidän tavoin huolissaan tulenarasta poliittisesta tilanteesta Pakistanissa ja, kuten monet meistä, yhä turvattomammasta ja epävarmemmasta tilanteesta Afganistanissa ja Sri Lankassa.
<P>
Olisi todella kiitettävää, jos Intian hallitus yhdistäisi voimansa Euroopan unionin kanssa ja auttaisimme Myanmaria heräämään tämänhetkisestä painajaisestaan.
<P>
Lopuksi totean, että Intiaa voidaan pitää alueella rauhan ja vakauden edistäjänä. Toisin kuin muut maat, Intia on nyt vastuullinen ydinasevaltio. Olen kuitenkin sitä mieltä, että se olisi vieläkin vastuullisempi, jos se allekirjoittaisi ydinsulkusopimuksen. Tämä parantaisi sen imagoa maailmalla, ja sivumennen minun on sanottava, että tämä koskee myös Pakistania, Pohjois-Koreaa ja Israelia.
<P>
Näin ollen - ja pian lopetan - ymmärrän, että yhteisistä tavoitteista huolimatta meidän ei pitäisi unohtaa perusteltua ja järkevää kritiikkiä, ja olen vakuuttunut, että lähestyvä EU:n ja Intian huippukokous on menestys.
<SPEAKER ID="059" NAME="Nicholson of Winterbourne">
ALDE-ryhmän puolesta. - (EN) Arvoisa puhemies, on aina ilo puhua asioista, jotka edistävät Euroopan unionin ja Intian tasavallan suhteen tasaista kehittymistä. Se on yksi maailman tärkeimmistä kansainvälisistä suhteista. Päätöslauselmassa kehotamme huippukokoukseen osallistuvia tutkimaan uusia keinoja parantaa tätä suhdetta, ja odotamme kovasti konkreettisia tuloksia, joista tiedotetaan parlamentille.
<P>
Huippukokous pidetään kriittisenä aikana. Osoitamme päätöslauselmassa kunnioitusta Intiassa syyskuussa terrorismin uhreiksi joutuneille, myös niille, jotka kuolivat Intian suurlähetystöön Kabulissa tehdyssä iskussa. Tänään meidän on kuitenkin ehdottomasti osoitettava kunnioitusta myös niille sankareille, jotka pelastivat henkiä Islamabadissa, ja meidän on muistettava, että Intia sijaitsee keskellä aluetta, jolla on vakavia turvallisuusongelmia. On syytä ottaa huomioon ja kunnioittaa päätöslauselmassa esittämäämme toivetta, että tiedustelutietojen jakamista lisätään, ja että kaikkia toimia, joilla tuetaan Intiaa yhteisessä taistelussamme terrorismia vastaan, kannatetaan. Mielestämme tähän sisältyy myös paikka Yhdistyneiden Kansakuntien turvallisuusneuvostossa.
<P>
Pyydämme päätöslauselmassamme myös rauhanomaista tulevaisuutta entisen ruhtinasvaltion Jammun ja Kašmirin alueelle, joka ulottuu rajan molemmille puolille ja joka on nyt jakautunut kahdeksi kansaksi. Kuten Euroopan unionissa hyvin tiedämme, rauha saadaan aikaan työn - työpaikkojen - avulla, ja on erityisen miellyttävää kuulla, että Intia rakentaa parhaillaan Jammun ja Kashmirin alueella maailman pisintä rautatietunnelia, josta tulee lähes 11 kilometriä pitkä ja joka on osa 148 kilometrin pituista rataosuutta. Tunnelista tulee maailman pisin, ja siitä on valmiina 95 prosenttia. Tunneli tarjoaa suoraan 3 900 uutta työpaikkaa ja olen varma, että tämän lisäksi sen avulla luodaan vielä monta tuhatta uutta työpaikkaa.
<P>
Kulttuurin osalta totean, että pyydämme tiiviimpiä yhteyksiä myös kulttuurin alalla. Tämä on vuoropuhelun teemavuosi, ja Intialla on paljon opetettavaa Euroopan unionille tässä asiassa. Kehotamme lisäämään kansojen välistä vuoropuhelua, ja olen varma, että sen avulla pääsemme eteenpäin. Lopuksi kehotan kollegojani kannattamaan tätä erinomaista päätöslauselmaa.
<SPEAKER ID="060" NAME="Konrad Szymański">
UEN-ryhmän puolesta. - (PL) Arvoisa puhemies, Intia on yksi strategisista kumppaneistamme kaupan ja politiikan alalla. Sillä on rakentava rooli alueellaan. Intian hallituksen on kuitenkin tullut aika ottaa vastaan voimakkaita sanoja uskonvapauden räikeästä rikkomisesta alueellaan. Intian kristillinen neuvosto (All India Christian Council) toteaa, että kristityt joutuvat Intiassa eriasteisten hyökkäysten ja suvaitsemattomuuden kohteeksi keskimäärin joka kolmas päivä. Ihmisiä kuolee ja kirkkoja hävitetään samalla kun oikeuslaitos suhtautuu tilanteeseen poikkeuksellisen passiivisesti.
<P>
Emme voi suvaita tietyillä Intian alueilla sovellettavaa lainsäädäntöä, joka kieltää kääntymisen kristinuskoon. Edellytämme päättäväisiä toimenpiteitä sekä tämän asian että niiden korvausten osalta, joihin kristilliset yhteisöt ovat oikeutettuja omaisuudelleen aiheutuneiden vahinkojen vuoksi.
<P>
Neuvoston puheenjohtaja Jouyet, arvoisa komission varapuheenjohtaja, kehotan tekemään nämä asiat erittäin selviksi myöhemmin tässä kuussa pidettävässä EU:n ja Intian huippukokouksessa.
<SPEAKER ID="061" NAME="Gisela Kallenbach">
Verts/ALE-ryhmän puolesta. - (DE) Arvoisa puhemies, aluksi haluan korostaa, että ryhmäni on todella kiinnostunut kumppanuuteen perustuvista hyvistä suhteista Intiaan, jota pidetään maailman suurimpana demokratiana.
<P>
Tasapuolinen kumppanuus kuitenkin - tätäkin on korostettava - tarkoittaa ongelmien käsittelyä rehellisesti. Intian kanssa näin ei vielä tehdä, eikä sitä myöskään osoiteta selvästi käsiteltävänä olevassa päätöslauselmassa. Sen vuoksi emme valitettavasti voi kannattaa tätä kompromissia.
<P>
Miten voimme väittää, että Intia tarjoaa mallin kulttuurisen ja uskonnollisen moniarvoisuuden hallitsemiselle, kuten päätöslauselmassa todetaan, kun lukemattomia ihmisiä on kuollut Orissassa kristittyihin ja Kashmirissa muslimeihin kohdistuneissa ääriliikkeisiin kuuluvien hindujen väkivaltaisissa hyökkäyksissä. Gujaratissa joukkovainoihin syyllistyneitä ei ole vieläkään saatettu oikeuden eteen. Noin 200 tapausta on edelleen Intian hitaan oikeuslaitoksen käsiteltävänä.
<P>
Onko todella ryhdytty päättäväisiin toimiin radikaalien ryhmien raakuuksien ja kristittyihin ja muslimeihin kohdistuneiden verilöylyjen selvittämiseksi? Kuinka tasa-arvoisia dalitit todella ovat? Ovatko ihmisoikeudet todella yleismaailmallisia? Suojellaanko lapsia viimeinkin työnteolta ja hyväksikäytöltä? Näistä kysymyksistä meidän pitäisi keskustella rehellisesti intialaisten kumppaniemme kanssa.
<P>
Viimeisten viiden vuoden aikana Intian kansallinen ihmisoikeustoimikunta on rekisteröinyt yli 14 000 ihmisen kuolleen poliisin tai armeijan pidättäminä. Kehotan Intiaa uudistamaan asevoimien erityisvaltuuksia koskevaa lakia. Juuri tämä mielivaltainen lainsäädäntö lietsoo kapinaliikkeitä monissa Intian osavaltioissa.
<P>
Köyhyys on edelleen Intiassa vakava huolenaihe, eivätkä edes laadukkaat ohjelmat ole riittäviä. On tehtävä paljon enemmän, sillä 40 prosenttia maailman vakavimmin aliravituista lapsista elää Intiassa.
<P>
Osaamisen ja teknologian siirrolla Euroopan unioni voi edistää huomattavasti aidosti kestävää kehitystä Intiassa.
<SPEAKER ID="062" NAME="Jaromír Kohlíček">
GUE/NGL-ryhmän puolesta. - (CS) Hyvät parlamentin jäsenet, kun Intia itsenäistyi vuonna 1947, sen 18 prosentin lukutaidottomuus, epävakaa poliittinen ympäristö ja taloudellisen kehityksen taso eivät antaneet minkäänlaista vihjettä siitä, millaisia ongelmia kohtaisimme 60 vuoden päästä. Maan kehitysongelmia ei ole vielä läheskään ratkaistu. Lukutaidottomia, työttömiä ja sosiaalisesti syrjäytyneitä on vielä useita miljoonia, mutta nyt kysymyksessä on ydinasevaltio, jonka BKT:n kasvu on ollut 8 prosenttia jo usean vuoden ajan. Maassa on rakennettava kiireellisesti kymmeniä voimalaitoksia, uudistettava alkeellista rautatie- ja maantieverkostoa ja ratkaistava pieniä kaupunkeja koskevat ongelmat. Pienet kaupungit ovat Intiassa noin miljoonan asukkaan kaupunkeja, jotta tiedämme, mistä on kysymys. Maan joissakin osissa on edelleen voimakkaita väestöpaineita, mutta nyt ongelmana on ulkoistaminen.
<P>
Intialaiset yritykset ottavat Euroopan unionista vastaan pätevyyttä vaativaa työtä, ohjelmointityötä, esimerkiksi kirjanpidon alalla, ja tämä työ annetaan yleensä Intiassa asuvien työntekijöiden tehtäväksi. Monet maat tuovat maahan päteviä asiantuntijoita. Olemme tottuneet siihen, että Lakshmi Mittalin yhtiö on suurin teräsyhtiö Euroopan unionissa. Tiedämme, että muutkin teollisuusyritykset ovat alkaneet kiinnostua markkinoistamme. SAARC:n sisäisiä ongelmia ei ole vielä läheskään ratkaistu, ja arkaluonteista Kashmirin kysymystä käsitellään yhä neuvottelupöydässä. Tässä on kuitenkin nähtävissä myös myönteisiä merkkejä, ja näyttä siltä, että politiikan ja talouden aloilla on monia keskustelunaiheita. Haluan todella kehottaa tukemaan suuria infrastruktuuriohjelmia Intiassa ja muissa SAARC-maissa. Yksi niistä on Iranin, Pakistanin ja Intian yhdistävä kaasuputki. Meillä on yhteisiä intressejä tässä ja muissa hankkeissa. Turvallisuus, energiavarmuus ja maailmanlaajuinen kansainvälinen yhteistyö - nämä ovat hyviä merkkejä ennen huippukokousta.
<SPEAKER ID="063" NAME="Bastiaan Belder">
IND/DEM-ryhmän puolesta. - (NL) Arvoisa puhemies, yhteisen päätöslauselman lopussa mainitaan kristityn vähemmistön epävarma tilanne Intiassa. Haluan korostaa neuvostolle ja komissiolle, että tilanne on toivoton erityisesti Orissan osavaltiossa, ellei ongelman poliittisiin ja sosioekonomisiin perussyihin todella puututa. Kerrotaan, että 23. elokuuta maolaiset murhasivat Orissassa radikaalin hinduorganisaation VHP:n paikallisjohtajan Swami Laxmanananda Saraswatin. Kristillinen yhteisö joutui kuitenkin maksamaan siitä. Mailoin, kirvein ja soihduin aseistettuina kansallismieliset hindut etsivät käsiinsä kristittyjä maanmiehiään ja tekivät tuhojaan viikkokausia yhteen menoon, jopa pakolaisleireillä.
<P>
Tämä väkivalta on ilmeisesti ollut puhtaasti uskonnollista, mutta sillä on todella myös selkeä poliittinen merkitys. Kysymys on siitä, että paitsi Orissassa nyt myös Intian muilla alueilla hindujen kansallismielinen BJP-puolue on saamassa vahvaa kannatusta. Sen ideologiassa ei ole tilaa uskonnollisille vähemmistöille, kristillisestä vähemmistöstä puhumattakaan.
<P>
Kuulin juuri, että neuvosto ja komissio tapaavat Intian pääministerin Singhin Marseilles'ssa 29. syyskuuta. Ministeri Singh sanoi Orissan tapahtumien olevan kansallinen häpeäpilkku. Teidän on puhuttava tästä hänelle Marseilles'ssa. Teidän on lisättävä tämä asia, nimittäin uskonnollinen suvaitsemattomuus ja kristittyjen vainoaminen, kokouksen esityslistalle ja keskusteltava siitä yksityiskohtaisesti, sillä on mahdoton hyväksyä strategisen kumppanuuden jatkamista tällä tavoin.
<SPEAKER ID="064" NAME="Philip Claeys" AFFILIATION="NI">
(NL) Arvoisa puhemies, minäkin haluan käyttää tilaisuutta hyväkseni ja ilmaista huoleni Intiassa viime viikkoina kristittyihin kohdistuneesta väkivallasta. Kymmeniä ihmisiä on murhattu ja tuhansia ajettu pois kotoaan. Satoja taloja on sytytetty tuleen eikä edes kirkkoja ole säästetty.
<P>
Euroopan unionin on kehotettava paitsi Intian keskushallintoa myös osavaltioiden hallituksia tekemään kaikkensa väkivaltaisuuksien lopettamiseksi ja syyllisten saattamiseksi oikeuden eteen. Ensi viikolla Marseilles'ssa pidettävässä huippukokouksessa on paitsi vahvistettava kaupan alan strategista kumppanuutta Intian kanssa myös laajennettava yhteistyötä terrorismin torjunnassa. Viime viikolla Islamabadissa tehty pommi-isku on jälleen kerran osoittanut, miten suuri vitsaus islamilainen terrorismi on naapurimaassa Pakistanissa. Pakistanin poliittisen siirtymäkauden aikana on erittäin tärkeää, etteivät Intian ja Pakistanin väliset suhteet pääse huononemaan. Euroopan unionin on autettava kaikin mahdollisin tavoin jatkamaan maiden välistä vuoropuhelua ja lisäämään sitä edelleen.
<P>
Intian nopealla talouskasvulla on vaikutuksia energian kysyntään. Euroopan unionin on siksi varmistettava, ettei Intia tule liian riippuvaiseksi Iranin ja Venäjän kaltaisista maista.
<SPEAKER ID="065" NAME="Mario Mauro" AFFILIATION="PPE-DE">
(IT) Arvoisa puhemies, neuvoston puheenjohtaja Jouyet, komission varapuheenjohtaja Wallström, hyvät kollegat, kiinnitän kohteliaasti huomionne kollegojeni puheiden ja teidän alustustenne väliseen eroon. Ette nimittäin uskaltaneet puhua alustuksissanne viime päivien verilöylyistä ettekä tuomita voimakkaasti uskonnonvapauden puutetta Intiassa. Tämä on hyvin vakava merkki. Se saa meidät uskomaan, että osallistumme tulevaan huippukokoukseen uskaltamatta käsitellä sitä keskeistä ongelmaa, joka vaikuttaa Euroopan unionin ja Intian väliseen todelliseen suhteeseen ja todelliseen ystävyyteen.
<P>
Kysymys ei itse asiassa ole vain kristittyjen joukkosurmasta vaan uskonnonvapauden periaatteesta, ja uskonnonvapaus on vertaansa vailla oleva vapaus. Uskonnonvapaus määrittää demokratian laadun. Kuulimme Intian presidentin kertovan täällä parlamentissa, miten hän oppi kristillisessä koulussa paitsi rakastamaan tietoa myös erottamaan uskonnon ja politiikan toisistaan.
<P>
Mikäli tämä on totta, vaadimme painokkaasti, että Euroopan unioni pyhittää Euroopan unionin ja Intian huippukokouksen päivät sille, että se muistuttaa, miten tärkeä merkitys uskonnonvapaudella on demokratian kehitykselle. Unionin täytyy myös tehdä selväksi, että meillä on yhteinen tehtävä: ystävyyden hengessä meidän on muistettava, että ihmisoikeuksien loukkaaminen katkaisee todella rakentavat suhteet kahden osapuolen välillä, jotka voisivat saavuttaa todella paljon rakentamalla tulevaisuutta yhdessä.
<P>
Arvoisa komission varapuheenjohtaja, meillä on oltava tähän rohkeutta, arvoisa ministeri, meillä on oltava tähän rohkeutta, sillä ellemme ota vastuuta tästä asiasta, mekin syyllistymme väistämättä demokratian laadun murentamiseen.
<SPEAKER ID="066" NAME="Neena Gill" AFFILIATION="PSE">
(EN) Arvoisa puhemies, parlamentin suhteista Intiaan vastaavan valtuuskunnan puheenjohtajana olen todella tyytyväinen tähän keskusteluun. Haluan korostaa, että Intian ja Euroopan unionin välillä jatkuvasti ja toistuvasti käytävällä vuoropuhelulla monista asioista, joihin meillä on yhteinen lähestymistapa - sekä neuvoston ja komission että parlamentin tasolla - on keskeinen merkitys. Sen vuoksi suhtaudun myönteisesti Intian parlamenttiin perustettuun ystävyysryhmään ja toivon, että se vierailee Euroopan parlamentissa aivan lähitulevaisuudessa.
<P>
Vaikka päätöslauselmassa tehdään selväksi, että sitoutuminen demokratiaan, moniarvoisuuteen, oikeusvaltion periaatteeseen ja monenvälisyyteen ovat Euroopan unionin ja Intian tärkeinä pitämiä arvoja, myös se on tärkeää, että olemme luontaiset kumppanit. Mielestäni päätöslauselmassa olisi pitänyt keskittyä enemmän tärkeimpiin ongelmiin, kuten terrorismiin, ilmastonmuutokseen ja kumppanuuden taloudelliseen vahvistamiseen, ja toivon, että huippukokouksessa niitä päästään jossakin määrin käsittelemään.
<P>
Haluan myös ilmaista syvää myötätuntoa äskettäin Intiassa tehtyjen pommi-iskujen uhreille ja heidän perheilleen. Tämän vuoksi meidän on mielestäni myönnettävä, että sekä Euroopan unionilla että Intialla on paljon vihamiehiä, jotka haluavat tuhota yhteiset arvomme. Huippukokouksessa meillä pitäisi olla mahdollisuus tiivistää suhdettamme, mutta mielestäni meidän on myönnettävä, että toistaiseksi edistyminen on ollut hidasta ja että yhteinen toimintaohjelmamme tarvitsee lisää resursseja, jotta voimme saavuttaa asettamamme tavoitteet.
<P>
Lopuksi totean, että monessa ystävyyssuhteessa voidaan antaa rakentavaa kritiikkiä, mutta on kummankin osapuolen velvollisuus varmistaa, että se tehdään vastavuoroisesti. Intian ongelmiin ja epäonnistumisiin kohdistuvan kritiikin vastineeksi meidän on siis myönnettävä täysin ja rehellisesti myös omat ongelmamme ja epäonnistumisemme. Olemme oikeutetusti tuominneet vähemmistöjen kurjan kohtelun, mutta Euroopan unionin on otettava huomioon myös omat yhteisöjen välisiin väkivaltaisuuksiin liittyvät ongelmansa ja epätyydyttävä tilanne rotujen välisissä suhteissa joillakin alueilla.
<SPEAKER ID="067" NAME="Wojciech Roszkowski" AFFILIATION="UEN">
(PL) Arvoisa puhemies, Intia on maailman suurin demokratia. Sillä on myös valtavasti demografista potentiaalia ja sen talous kasvaa nopeasti. Tämän vuoksi Intia on tärkeä kumppani Euroopan unionille ja länsimaille. On tärkeää, että tällaiset suhteet rakennetaan terveelle pohjalle. Intian kehityksessä on monia myönteisiä piirteitä. Äskettäinen kristittyihin Orissassa ja muilla alueilla kohdistunut vainoaalto on tietenkin huolestuttava asia. Asiasta vastaavat paikallisviranomaiset eivät ole ryhtyneet minkäänlaisiin toimiin maan kansalaisten suojelemiseksi fanaatikkojen hyökkäyksiltä. Tämä ei ole erityisen yllättävää, sillä Intian tietyissä osavaltioissa on hyväksytty laki, joka kieltää hinduja kääntymästä muihin uskontoihin. Laissa ei myöskään rajoiteta mitenkään niiden hindujen äärijärjestöjen toimintaa, jotka vaativat Intian puhdistamista kristityistä. Intia ylpeilee demokratiajärjestelmällään, mutta tällainen järjestelmä edellyttää etnisten ja uskonnollisten vähemmistöjen kunnioittamista. Haluaako Mahatma Gandhin kotimaa todella jättää tämän asian nyt huomioimatta? Jos asia on todella näin, kysymys on otettava esiin tulevassa huippukokouksessa.
<SPEAKER ID="068" NAME="Angelika Beer" AFFILIATION="Verts/ALE">
(DE) Arvoisa puhemies, hyvät kollegat, haluan selittää lyhyesti, miksi ryhmäni aikoo hylätä kompromissipäätöslauselman äänestyksessä.
<P>
Neuvotteluissa osoittautui mahdottomaksi muodostaa kriittistä kantaa Yhdysvaltojen ja Intian väliseen ydinalan sopimukseen. Katsomme Euroopan parlamentin epäonnistuneen tässä, sillä edellytämme parlamentilta rohkeutta kritisoida Euroopan unionin vaitioloa ydinalan viejämaiden ryhmän (NSG) neuvottelujen aikana. Se, etteivät kaikki jäsenvaltiot ja varsinkaan NSG:n puheenjohtajamaa Saksa pysty puolustamaan Euroopan turvallisuusstrategiaa näin tärkeässä kokouksessa, osoittaa silkkaa pelkuruutta.
<P>
Yksi kompromissimme painopisteistä on ydinaseiden leviämisen estäminen. Pysymällä vaiti olemme kuitenkin menettäneet - todellakin romuttaneet - aseidenriisuntapolitiikan uskottavuuden. Vaaditaanko kompromississa ydinaseriisuntaa? Ei todellakaan! Vahvistetaanko siinä ydinsulkujärjestelmää? Ei todellakaan! Säilyykö uskottavuus Iranin kanssa käytävissä neuvotteluissa? Ei todellakaan! Sen sijaan otamme huomioon Ranskan taloudelliset intressit, jotka liittyvät erityisesti ydinteknologiaa koskevan sopimuksen tekemiseen Intian kanssa. Tämä on kompromississa esitetty keskeinen kanta, ja siksi hylkäämme sen.
<SPEAKER ID="069" NAME="Erik Meijer" AFFILIATION="GUE/NGL">
(NL) Arvoisa puhemies, Euroopan tavoin Intia on niemimaa, jolla asuu useita kansoja ja jolla puhutaan eri kieliä ja joka yrittää unohtaa menneisyyteensä kuuluvan sodan ja sorron. Intiassa kuitenkin käytetään edelleen kidutusta ja kuolemanrangaistusta, ja Kashmirissa kansa kärsii edelleen väkivaltaisuuksista. Alueella ei koskaan pidetty vuonna 1947 tapahtuneen jakautumisen jälkeen kansanäänestystä, jota kansalaiset olisivat tarvinneet perustaakseen valtion, johon he halusivat kuulua.
<P>
Euroopan unioni ei saisi sulkea silmiään vuonna 2004 Intian kanssa solmitun strategisen kumppanuuden vuoksi siltä, että Intiassa sorretaan 170:tä miljoonaa paariaa, jotka eivät kuulu mihinkään kastiin ja joilla ei ole mitään oikeuksia. Vuonna 2007 Intian pääministeri vertasi oikeutetusti dalitien syrjintää Etelä-Afrikan rotuerottelupolitiikkaan. Monet dalitit ovat kääntyneet kristinuskoon tai islamiin. BJP-puolueen äärioppositio yrittää käyttää hyväkseen tulevia vaaleja ja värvätä hinduja kristittyjä ja muslimeja vastaan sekä pakottaa dalitit alistumaan elämään jatkuvasti köyhyydessä ja ilman oikeuksia.
<P>
Miten voimme auttaa Intian hallitusta lopettamaan nämä väkivaltaisuudet ja miten voimme varmistaa, että myös tulvien jälkeinen EU:n apu saavuttaa dalitit?
<SPEAKER ID="070" NAME="Tunne Kelam" AFFILIATION="PPE-DE">
(EN) Arvoisa puhemies, tämä kahden maailman suurimman demokratian suhde on hyvin erityislaatuinen. Intiasta on tulossa uusi taloudellinen ja poliittinen jättiläinen, mutta meitä yhdistää sitoutuminen oikeusvaltion periaatteeseen, monikulttuuriseen demokratiaan, maailmanlaajuiseen vakauteen ja terrorismin torjuntaan. Toivottavasti yhdeksäs huippukokous vie meidät lähemmäs vapaakauppasopimusta ja vielä avoimet muun muassa palveluihin, kilpailuun ja tekijänoikeuksiin liittyvät kysymykset voidaan ratkaista.
<P>
Minäkin olen huolissani äskettäin Orissassa kristittyihin kohdistuneesta hyökkäysten aallosta. Ei ole ensimmäinen kerta kun tällaista tapahtuu. Edellisen kerran joukkoväkivaltaisuuksia oli joulukuussa. On erittäin tärkeää - ja pyysin neuvostoa ja komissiota kiinnittämään intialaisten kollegojensa huomion tähän - että Intian viranomaiset ryhtyvät kaikkiin mahdollisiin toimiin korvatakseen vahingoittuneen omaisuuden, antaakseen täydellistä suojelua ihmisille, jotka eivät uskalla palata kyliinsä, ja auttaakseen heitä kunnostamaan kirkkonsa sekä saattaakseen rikolliset oikeuden eteen.
<P>
Samalla myös ymmärrämme tämän valtavan maan monimutkaisuuden, ja haluan ilmaista syvää myötätuntoa niiden monien terrori-iskujen uhreille, joita Intiassa on tehty. Kannatamme intialaisten ystäviemme kanssa yhteisiä arvoja, oikeusvaltion periaatetta ja ihmishengen ehdotonta kunnioittamista, arvoja, joiden vahva ruumiillistuma oli Mahatma Gandhi.
<SPEAKER ID="071" NAME="Thijs Berman" AFFILIATION="PSE">
(NL) Arvoisa puhemies, lähes vuosi sitten Burmassa noustiin kapinaan. Sen tukahduttamista jatketaan edelleen. Intialle olisi kunniaksi, jos hallitus panisi välit poikki Burman rikollisen hallituksen kanssa. Yhä useammat intialaiset pyytävät tätä, sillä he ovat järkyttyneitä siitä, miten hallitus reagoi pyörremyrskyn seurauksiin.
<P>
Viime vuosina Intian talous on kasvanut uskomattomalla tavalla. Maassa on yhä enemmän korkeasti koulutettuja ihmisiä ja valtava kiinnostus innovaatiota kohtaan. Intia on luonut uuden suhteen kehitysmaihin oman "kaikkea paitsi aseita" -ohjelmansa avulla. Intia on uusi avunantajamaa. Euroopan unionin ja Intian välinen vuoropuhelu on myös muuttunut, ja se on toisinaan kiivasta, kuten tasavertaisten kumppanien vuoropuhelun voidaan odottaa olevan. Valtava talouskasvu voi luoda olosuhteet ja mahdollisuudet sosiaalisen oikeudenmukaisuuden lisääntymiselle Intiassa. Valitettavasti kastittomia koskeva ongelma on edelleen ajankohtainen.
<P>
Euroopan unioni haluaa Intian myös noudattavan lapsityövoimasta tehtyjä ILOn yleissopimuksia. Tähän ei ole olemassa helppoa ratkaisua. Intiassa kokonaiset perheet elävät lasten ansaitsemilla rahoilla. Lapsityövoima on kuitenkin sekä köyhyyden syy että sen seuraus. Kun lapset tekevät työtä, halpaa työvoimaa on liian paljon tarjolla ja aikuisten palkat pysyvät alhaalla. Tällä tavoin rikkaiden ja köyhien välinen kuilu pysyy Intiassa liian leveänä. Kun tehdään työtä mahdollisuuksien tarjoamiseksi kaikille, kysymys on selviytymisestä. Tämä estää sellaisia sosiaalisia jännitteitä, joita ei voida hyväksyä, ja kysymys on samalla myös oikeudenmukaisuudesta miljoonia intialaisia kohtaan. Tämä on EU:n, Intian ja koko maailman yhteinen velvollisuus.
<SPEAKER ID="072" NAME="Dariusz Maciej Grabowski" AFFILIATION="UEN">
(PL) Arvoisa puhemies, Euroopan unionin on poikettava tavastaan nöyristellä ja antaa myönnytyksiä, jos se haluaa vastata tulevaisuuden haasteisiin. Yksi esimerkki tästä menettelytavasta on unionin asenne Venäjää kohtaan ja väite, että tällainen menettely on perusteltua Venäjän energiavarojen vuoksi.
<P>
Nykyisessä nopeasti muuttuvassa maailmassa unionia pyydetään edistämään ja puolustamaan oikeuksia ja luovuttamattomia periaatteita, kuten yksilön oikeutta vapauteen ja suvaitsevaisuuteen sekä kansakunnan itsemääräämisoikeutta. Keskustelut ja tapaamiset Intian, uuden maailmanmahdin, kanssa paljastavat, onko unioni valmis ottamaan vastaan tämän tehtävän ja toimimaan sen mukaisesti.
<P>
Yksi keskeisistä kysymyksistä, jotka Euroopan unionin täytyy ottaa esiin, on kristittyjen oikeus uskonnonvapauteen. Tarkoitan erityisesti katolisen kirkon jäsenten oikeuksia. Parhaillaan tätä kirkkoa vainotaan ja uhkaillaan sen hävittämisellä. Kirkkoja poltetaan ja kristittyjä surmataan parhaillaan Intiassa, mutta silti Eurooppa antoi Intian kansalle Kalkutan Äiti Teresan. Hän oli pyhä henkilö, joka toi hyvyyttä ja ystävällisiä tekoja sinne, missä niitä eniten tarvittiin. Euroopan unionin pitäisi hakea Äiti Teresasta inspiraatiota siihen, miten hoitaa suhteitaan Intiaan. Intian täytyisi ottaa Äiti Teresasta esimerkkiä siihen, miten kehittää eri uskontojen edustajien välisiä suhteita.
<SPEAKER ID="073" NAME="Sajjad Karim" AFFILIATION="PPE-DE">
(EN) Arvoisa puhemies, pitkäaikaisena asian esittelijänä parlamentissa suhtaudun myönteisesti EU:n ja Intian huippukokoukseen, joka pidetään hyvin pian.
<P>
Näen Intian monin tavoin Euroopan unionin luontaisena kumppanina. Meidän on pyrittävä saamaan huippukokouksessa aikaan edistystä, ja olen tyytyväinen neuvoston ja komission tämänpäiväisiin julkilausumiin. Esittelijänä minun on kuitenkin todettava, että meiltä on mennyt liian kauan päästä tähän, missä nyt olemme. Nyt meidän on aika saada aikaan tuloksia.
<P>
Kuulen monen kollegani esittävän tänään ihmisoikeuksiin ja uskonnonvapauteen liittyviä huomautuksia. Muistutan heille, että parlamentti taisteli kovasti saadakseen ihmisoikeuslausekkeen kaikkiin vapaakauppasopimuksiinsa. Arvoisa komission jäsen, meidän on korostettava sitoumustamme tähän lausekkeeseen. Olipa kysymys siis tuhansista kadonneista tai Jammun ja Kashmirin joukkohaudoista tai kristittyjen murhaamisesta Orissassa ja heihin kohdistuvista hyökkäyksistä, meidän on edelleen sitouduttava ihmisoikeuksiin ehdoitta ja varauksetta.
<P>
Vapaakauppasopimuksen osalta totean, että nyt tarvitaan tuloksia. Kattava kahdenvälinen sopimus EU:n ja Intian välillä ei ole tärkeä vain meille ja Intialle, vaan sillä on myös maailmanlaajuista merkitystä.
<SPEAKER ID="074" NAME="Mirosław Mariusz Piotrowski" AFFILIATION="UEN">
(PL) Arvoisa puhemies, Euroopan unionin perustana on kristinusko, ja kristillisten arvojen pitäisi aina olla ohjenuoranamme. Uskonnonvapaus on yksi Euroopan unionin perusoikeuksista. Tätä pitäisi korostaa Euroopan unionin suhteissa muihin maihin. Intiassa kristittyihin kohdistuneet hyökkäykset, heidän vainoamisensa ja heidän kirkoilleen aiheutetut vahingot ovat erittäin huolestuttavia. Intian viranomaiset eivät ole ryhtyneet toimiin, ja näin ne ovat osoittaneet hyväksyvänsä lisääntyvät terrori-iskut. Tulevassa EU:n ja Intian huippukokouksessa keskustelua olisi jatkettava vain sillä ehdolla, että Intian viranomaiset antavat selkeän sitoumuksen. Intian viranomaisten olisi luvattava, että ne ryhtyvät välittömästi kaikkiin mahdollisiin toimiin lopettaakseen kristittyjen vainoamisen ja varmistaakseen, että näihin tekoihin syyllistyneitä rangaistaan. Euroopan unioni ei myöskään voi tehdä mitään myönnytyksiä, ei edes kaupan alalla, sellaisille maille, joissa ihmisoikeuksia loukataan rangaistuksetta. Euroopan parlamentin on annettava selkeä viesti, että se pitää näitä arvoja tärkeämpinä kuin lyhyen aikavälin taloudellisia etuja.
<SPEAKER ID="075" NAME="Christa Klaß" AFFILIATION="PPE-DE">
(DE) Arvoisa puhemies, arvoisa komission jäsen, hyvät kollegat, EU:n ja Intian huippukokous on uusi vaihe EU:n ja Intian suhteiden syventämisessä. Haluamme edistää Intian talouskehitystä.
<P>
Seuraamme kuitenkin myös hyvin tarkasti, mitä tapahtuu ihmisoikeuksien ja ihmisarvon kunnioittamisen alalla eri puolilla Intiaa. Lähes kaikki edelliset puhujat ovat puhuneet viimeaikaisesta kristittyjen vainoamisesta. Myös näistä asioista on keskusteltava huippukokouksessa. Tämä konflikti sai alkunsa siitä, kun henkinen johtaja ja Maailman hinduneuvoston jäsen surmattiin 23. elokuuta. Tämä ei ole ensimmäinen kristittyihin kohdistunut hyökkäys, ja sen vuoksi 60 000 kristittyä on nyt paennut kodeistaan pelkästään Orissan osavaltiossa. Kristityt ovat joutuneet vainon, nöyryytyksen, pahoinpitelyn ja murhien kohteeksi. Koteja, kirkkoja ja luostareita rosvotaan ja tuhotaan kristillisissä yhteisöissä.
<P>
Intian hallituksen on taattava maassa asuville kristityille oikeus elämään ja vapauteen. Taloudellinen vauraus ja vakaus voidaan saavuttaa ainoastaan antamalla kansalle vapaus.
<SPEAKER ID="076" NAME="Reinhard Rack" AFFILIATION="PPE-DE">
(DE)Arvoisa puhemies, Intia ja Euroopan unioni tarvitsevat yhä parempia keskinäisiä suhteita kaikilla tasoilla, mutta erityisesti tavallisten kansalaisten välillä, esimerkiksi liikemiesten, matkailijoiden ja opiskelijoiden välillä.
<P>
Haluan esittää lyhyen kommentin, joka liittyy myös komission lainsäädäntöohjelmaan, josta keskustelimme aiemmin. Kansainvälisessä lentoliikenteessä tarvitsemme hyvät turvallisuussäännöt, jotka ovat aidosti hyödyllisiä ja tehokkaita eivätkä vain symbolisia eleitä. Yksi järkevä ja todella tarpeellinen toimenpide olisi näin ollen kumota viimeinkin ne järjettömät säännöt, joilla matkustajia estetään tuomasta nesteitä lentokoneeseen, ja löytää tähän järkevämpi ratkaisu.
<SPEAKER ID="077" NAME="Czesław Adam Siekierski" AFFILIATION="PPE-DE">
(PL) Arvoisa puhemies, EU:n ja Intian huippukokouksen lähestyessä meidän olisi pohdittava mahdollisuuksia lisätä Intian kanssa tehtävää yhteistyötä. Merkittävästä edistymisestä huolimatta yhteistyömme Intian kanssa ei ole vielä läheskään yhtä dynaamista kuin Kiinan suhteissamme. Euroopan unioni on Intian tärkein talouskumppani, mutta yritykset voisivat edelleen parantaa asemaansa niillä Intian talouden sektoreilla, joilla tapahtuu dynaamista kehitystä. Tarkoitan energia-, televiestintä- ja konealaa. Samalla meidän on varmistettava, etteivät kaupankäyntimahdollisuudet Intian kanssa saa meitä katsomaan läpi sormien maan väestön kohtaamia ongelmia. Suurimpia näistä ongelmista ovat laajalle levinnyt köyhyys, terveydenhuolto- ja koulutusjärjestelmien puutteet, aids-epidemia ja selkeät yhteiskunnalliset erot. Nyt kun lähetämme Intiaan poliitikkoja, rahoittajia, tavaraa ja taitotietoa, emme saa unohtaa maan humanitaarisen avun ja lääkkeiden tarvetta. Emme saa unohtaa Intiassa etenkään uskonnonvapauden asiaa.
<SPEAKER ID="078" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, haluan kiittää kaikkia tästä keskustelusta, joka on osoittanut, miten tärkeänä pidämme Intian kumppanuutemme kehittämistä. Tämä johtuu siitä, että Intia on valtio, joka edistää kansainvälistä ja alueellista vakautta, sillä, kuten todettu, se on alueen suurin, väestörikkain ja demokraattisin maa ja se on maa, joka mainituista vaikeuksistaan huolimatta vaalii kulttuurista ja uskonnollista moniarvoisuutta.
<P>
Vastaan jäsen Tannockin ja muiden ilmaisemiin huolenaiheisiin, että terrorismin torjunta on keskeinen aihe Euroopan unionin ja Intian välisessä vuoropuhelussa. Intiaa kohdanneen terroristisen väkivallan osalta totean, että unioni tuomitsee kaikki maassa tehdyt iskut, ja kuten jäsen Gill totesi, tunnemme myötätuntoa näiden iskujen uhreja kohtaan, sillä iskujen tavoitteena on tuhota monietnisyys ja moniuskontoisuus Intian yhteiskunnasta.
<P>
Monet puhujat ovat oikeutetusti viitanneet väkivaltaan, vainoihin ja iskuihin, jotka ovat kohdistuneet kristillisiin yhteisöihin yleensä ja erityisesti Orissan kristilliseen yhteisöön. Olemme seuranneet näitä tapahtumia erittäin tarkasti, ja otamme ne ilman muuta esiin huippukokouksessa. Kuten jäsen Gill totesi, meidän on kuitenkin annettava rakentavaa kritiikkiä ja meidän on varmistettava, että kiitämme Intian pääministeriä hänen rohkeasta asenteestaan, johon monet puhujat ovat viitanneet. Hän kuvasi näitä tapahtumia kansalliseksi häpeäpilkuksi ja lähetti Orissaan pikaisesti 3 000 poliisia. Olemme edelleen erittäin huolissamme eri uskontoa tunnustavien ja erityisesti kristittyjen yhteisöihin kohdistuneista hyökkäyksistä ja väkivaltaisuuksista. Toistamme, että terrorismin torjunnassa on kunnioitettava oikeusvaltion periaatetta ja kansainvälisen oikeuden sääntöjä.
<P>
Muun muassa Menéndez del Vallen ja Bermanin esiin ottaman alueellisen vakauden osalta totean, että Euroopan unioni on pyytänyt Burman tilanteen lisäämistä huippukokouksen esityslistalle. Unioni toivoo voivansa vakuuttaa Burman naapurimaat siitä, että maan demokratiauudistuksesta ja rauhanomaisesta siirtymävaiheesta on niille etua. Aiomme keskustella asiasta Intian ja muiden maiden kanssa. Haluamme myös, että tilanne vakautuu, ja toivomme, että neuvotteluissa saadaan aikaan tuloksia Kashmirin tilanteen sekä Intian ja Pakistanin suhteiden osalta.
<P>
Myös neuvosto on huolissaan mainituista sosiaalisista kysymyksistä, mukaan lukien jäsen Kallenbachin mainitsemasta lapsityövoimasta, eikä ainoastaan Intiassa. Neuvottelemme intialaisten kumppaneittemme kanssa toimintasuunnitelmasta, jonka tavoitteena on vahvistaa sitoutumista yritysten yhteiskunnallisen vastuun, ihmisarvoisen työn ja lapsityövoiman torjuntaan liittyvien toimien aloilla. Olemme ottaneet Kansainvälisen työjärjestön vaatimusten mukaiset työntekijöiden perusoikeuksia koskevat ehdot osaksi kauppa- ja investointisopimusta koskevia arkaluonteisia neuvotteluja. Kuten totesin, kannatan osittain jäsen Gillin mielestäni hyvin tasapainoista mielipidettä. Meidän on puolustettava kaikkien terrori-iskujen uhreja ja kritisoitava Intiaa silloin kun sen vastatoimet eivät ole mielestämme riittäviä, mutta meidän on myös tuettava Intian viranomaisia silloin kun ne ryhtyvät asianmukaisiin toimenpiteisiin.
<P>
Ydinalan yhteistyöstä esitettyjen kommenttien osalta haluan muistuttaa, että 6. syyskuuta 2008 ydinalan viejämaiden ryhmän tekemässä sopimuksessa hyväksyttiin lykkäys, jonka seurauksena oli mahdollista luoda kauppasuhde Intiaan siviilikäyttöön tarkoitetun ydinvoiman alalla Kansainvälisen atomienergiajärjestön ehtojen valvonnassa, niiden mukaisesti ja niitä noudattaen. Korostan myös, että Intia on luvannut jatkaa ydinaseiden testauskieltoa ja ettei siviili- ja sotilasohjelmia pitäisi sekoittaa keskenään.
<P>
Lopuksi toistan, että Euroopan unioni on ainoa, joka kehittää vakaata vuoropuhelua kaikkien nopeasti kehittyvien maiden kanssa ja joka soveltaa jokaiseen kumppaniin samoja ihmisoikeusvaatimuksia lisäämällä kaikkiin uusin sopimukseen vuodesta 1995 alkaen pakollisen lausekkeen, jossa edellytetään kansainvälisen oikeuden sääntöjen noudattamista, olipa kysymys sitten kansainvälisestä rikostuomioistuimesta, poliittisia oikeuksia koskevista Yhdistyneiden Kansakuntien yleissopimuksista tai sosiaalisten oikeuksien ja ympäristöoikeuksien soveltamisesta. Tämä koskee kaikkia nopeasti kehittyviä maita, myös kumppanimaatamme Intiaa.
<SPEAKER ID="079" NAME="Margot Wallström">
komission varapuheenjohtaja. - (EN) Arvoisa puhemies, hyvät parlamentin jäsenet, haluan vastata todella lyhyesti joihinkin yksityiskohtaisiin kysymyksiinne ja lisätä muutaman huomion.
<P>
Ensinnäkin yksi tieto, joka on mielestäni tärkeä kaikille teille EU:n ja Intian välisen yhteistyön alalla työskenteleville, liittyy äskettäiseen tulvaan Biharin osavaltiossa, jossa Euroopan komissio tarjoaa apua katastrofin uhreille. Komissio otti käyttöön 2 miljoonan euroa hätäavun kaikkein kiireellisimpien ruoan, suojan, veden, saniteettijärjestelyjen ja lääkintäavun tarpeiden kattamiseksi. Apua on tarjottu sekä kotiseudultaan siirtymään joutuneille että katastrofialueella sijaitseviin kyliin jääneille ihmisille. Mielestäni teidän on tärkeää tietää tämä.
<P>
Täällä esitettiin siviili-ilmailua koskeva kysymys. Periaatteessa horisontaalisen sopimuksen allekirjoittamisen lisäksi huippukokouksessa on tarkoitus allekirjoittaa myös uutta siviili-ilmailualan yhteistyöohjelmaa koskeva 12,5 miljoonan euron rahoitussopimus. Tämä on suurin summa, jolla Euroopan yhteisö on rahoittanut minkään kolmannen maan ilmailualaa.
<P>
Haluan sanoa muutaman sanan ilmastonmuutoksesta, koska tietenkin meidän etumme on, että Intia osallistuu Kioton jälkeisen järjestelmän valmisteluun. Kuten tiedätte, toisin kuin intialaiset, me olemme sitä mieltä, että ilmastonmuutokseen liittyvät toimenpiteet voidaan sovittaa yhteen talouskehityksen kanssa. Niistä voi todella olla meille hyötyä, ja kehotamme Intiaa osallistumaan aktiivisesti Kioton jälkeisen järjestelmän valmisteluun Poznañin konferenssissa sekä Kööpenhaminassa tehtävää sopimusta koskevissa neuvotteluissa. Meillä on syytä odottaa, että energiaa ja ilmastonmuutosta koskeva työohjelma hyväksytään huippukokouksessa, ja se on olennainen osa yhteistyötämme Intian kanssa.
<P>
Seuraamme tietenkin hyvin tarkasti Orissan osavaltion yhteisöissä tapahtuvia valitettavia väkivaltaisuuksia. Otimme Orissan kysymyksen esiin edellisessä helmikuussa pidetyssä ihmisoikeuksia käsittelevässä vuoropuhelussa ja pyysimme viranomaisia ehkäisemään tällaisia väkivaltaisuuksia. Otimme asian esiin myös Intian kansallisessa ihmisoikeustoimikunnassa ja kansallisessa vähemmistötoimikunnassa. Otamme asian esiin myös huippukokouksessa Delhin edustuston päälliköiltä pyydetyn raportin pohjalta.
<P>
Lopuksi Intian kanssa käymämme vuoropuhelun osalta haluan todeta jäsen Gillille, että komissio on valmis tiedottaman parlamentille tarkistetun yhteisen toimintasuunnitelman painopisteistä. Ulkosuhteiden osastomme kokoontuu säännöllisesti kaikkien sellaisten yksiköiden kanssa, joiden työ liittyy suoraan Intiaa koskeviin asioihin, ja parlamentin sihteeristön edustaja kutsutaan aina näihin kokouksiin. Mielestäni on kuitenkin tärkeää, että asiaa käsitellään hyvin käytännön läheisellä tavalla.
<P>
Paljon kiitoksia tästä keskustelusta. Välitämme tietenkin komissiolle kaikki teidän seikkaperäiset ja perustellut näkemyksenne.
<SPEAKER ID="080" NAME="Puhemies">
(PL) Olen vastaanottanut kuusi työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä.
<P>
Keskustelu on päättynyt.
<P>
Äänestys toimitetaan keskiviikkona.
<P>
Kirjalliset kannanotot (työjärjestyksen 142 artikla)
<SPEAKER ID="977" NAME="Sylwester Chruszcz  " AFFILIATION="NI">
kirjallinen. - (PL) Ennen Marseilles'ssa 29. syyskuuta pidettävää EU:n ja Intian huippukokousta haluan kiinnittää huomiota tiettyihin dramaattisiin tapahtumiin. Viittaan Intiassa ja erityisesti Orissassa tämän vuoden elokuussa kristittyihin kohdistuneeseen väkivallan aaltoon ja kristittyjen joukkosurmiin. Euroopan parlamentin pitäisi tuomita voimakkaasti tällaiset tapahtumat. Myös poliisin toiminta uskonnollisten vähemmistöjen joukkosurman aikana on huolestuttavaa. Olen syvästi murheissani ja huolissani Orissassa ja erityisesti Kandhamalin alueella kristittyihin kohdistuneiden hyökkäysten vuoksi. Haluan myös korostaa, että uhreille on tarjottava välittömästi apua ja tukea.
<SPEAKER ID="976" NAME="Filip Kaczmarek  " AFFILIATION="PPE-DE">
kirjallinen. - (PL) Intia on tärkeä kumppani Euroopan unionille. Sekä politiikan että talouden alalla Intian saavutukset ovat vaikuttavia. Intian ja Euroopan unionin suhteita voidaan jatkuvasti parantaa. Tällaisista suhteista voisi olla hyötyä kummallekin osapuolelle. Intian kehitykselle ja keskinäisten suhteittemme kehitykselle näyttää kuitenkin olevan vakava este, joka vähentää merkittävästi Intian potentiaalia. Mielestäni tämä este on Intiassa nykyisin käytössä oleva kastijärjestelmä. Intian viranomaisten on tehtävä kaikkensa puhdistaakseen Intian yhteiskunnan tämän järjestelmän kielteisistä ja toisinaan todella myös traagisista seurauksista. Tällaisissa tapauksissa lainsäädäntötoimet ja poliittiset julistukset eivät yksin riitä. Tärkeää on yhteiskunnallisten suhteiden ja epäinhimillisten perinteiden todellinen muuttaminen. Se ei ole helppo tehtävä, eikä tuloksia voida odottaa välittömästi. Emme saisi luovuttaa siksi, että prosessista tulee todennäköisesti pitkä. Sen sijaan meidän on tuettava Intian pyrkimyksiä tässä tärkeässä hankkeessa. Luotan siihen, että tuleva EU:n ja Intian huippukokous auttaa heikentämään kastijärjestelmää Intiassa ja parantamaan ihmisoikeusmääräyksiä ja kansalaisten oikeuksia maailman suurimassa demokratiassa.
