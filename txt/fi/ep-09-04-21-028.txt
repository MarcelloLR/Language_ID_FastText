<CHAPTER ID="028">
Naisten ja miesten välisen tasa-arvon valtavirtaistaminen valiokuntien ja valtuuskuntien työssä (lyhyt esittely) 
<SPEAKER ID="242" NAME="Puhemies">
(FR) Esityslistalla on seuraavana lyhyt esittely Anna Záborskán naisten oikeuksien ja sukupuolten tasa-arvon valiokunnan puolesta laatimasta mietinnöstä naisten ja miesten välisen tasa-arvon valtavirtaistamisesta valiokuntien ja valtuuskuntien työssä.
<P>
Kirjalliset lausumat (142 artikla)
<SPEAKER ID="243" NAME="Anna Záborská" LANGUAGE="SK">
Viime vuosina naisten arvo ja kutsumus ovat nousseet uuteen ulottuvuuteen. Tämän voi huomata erityisesti Lissabonin strategiassa määritellyn yhteisön monialaisen politiikan, väestörakenteen haasteiden ja työ- ja perhe-elämän tasapainon saavuttamista koskevien pyrkimysten puitteissa sekä toimenpiteissä naisiin kohdistuvan väkivallan ja ihmiskaupan torjumiseksi.
<P>
Mietintö naisten ja miesten välisen tasa-arvon valtavirtaistamisesta valiokuntien ja valtuuskuntien työssä on yksi naisten oikeuksien ja sukupuolten tasa-arvon valiokunnan säännöllisistä mietinnöistä, joka minulla on ollut kunnia esitellä parlamentille kahdesti tämän vaalikauden aikana. Vaikka jotkut ihmiset pitävät myönteisenä naisten kasvavaa määrää Euroopan parlamentissa, naisten oikeuksien ja sukupuolten tasa-arvon valiokunta pitää valitettavana sitä, että naiset ovat edelleen riittämättömästi edustettuina parlamentin toimintaan liittyvissä johtotehtävissä. Pääosastojen tasolla naisten edustus on edelleen riittämätön. Tuemme valiokuntien ja valtuuskuntien sihteeristöissä työskentelevien tästä asiasta erityiskoulutuksen saaneiden virkamiesten verkottumista, jotta hyviä käytäntöjä voitaisiin vaihtaa säännöllisesti.
<P>
Mietinnössä kehotetaan pääsihteeriä huolehtimaan, että perhe- ja työelämän yhteensovittamista koskevaa kokonaisvaltaista strategiaa sovelletaan edelleen, ja helpottamaan naisvirkamiesten työuran kehittymistä. Mietinnössä korostetaan, että naisten ja miesten tasa-arvon valtavirtaistamisesta hyötyvät sekä naiset että miehet ja että naisten ja miesten välisen tasa-arvon vaatimuksen pohjalta on laadittava käytännönläheinen lähestymistapa, jossa naisia ja miehiä ei aseteta vastakkain.
<P>
Naisten oikeuksien ja sukupuolten tasa-arvon valiokunta korostaa, että valiokunnissa ja valtuuskunnissa on oltava käytettävissä asianmukaisia välineitä, jotta naisten ja miesten välisen tasa-arvon valtavirtaistamisesta oltaisiin mahdollisimman hyvin perillä. Tarvitaan indikaattoreita ja sukupuolittain jaoteltuja tilastotietoja, ja talousarvion määrärahat on myös jaettava naisten ja miesten välisen tasa-arvon näkökulmasta.
<P>
Kehotamme poliittisia ryhmiä ottamaan huomioon tavoitteen miesten ja naisten tasapuolisesta osallistumisesta nimitettäessä henkilöitä johtotehtäviin. Mietintö naisten ja miesten välisen tasa-arvon valtavirtaistamisesta on tulosta parlamentin valiokuntien ja naisten oikeuksien ja sukupuolten tasa-arvon valiokunnan välisestä yhteistyöstä.
<P>
Naisten oikeuksien ja sukupuolten tasa-arvon valiokunnan puheenjohtajana ja esittelijänä haluaisin kiittää teitä vilpittömästi tästä työstä. Haluaisin erityisesti kiittää tästä työstä vastanneita kollegoitani eri valiokunnista. Työ hyväksyttiin yksimielisesti valiokunnassa, ja arvostan sitä suuresti. Valiokunta on luonut uuden metodologisen mallin, jonka avulla on mahdollista arvioida kunkin parlamentin valiokunnan työtä. Malli kuvataan yksityiskohtaisesti perusteluissa. Arvioinnilla olisi varmasti ollut suurempi todistusarvo, jos kaikki Euroopan parlamentin valiokunnat ja valtuuskunnat olisivat vastanneet.
<P>
Keskustelujen puitteissa hyväksyttiin monia tarkistusehdotuksia, jotka lisäsivät mietinnön merkitystä. Arvostan sitä, että mietintö laadittiin monialaisten parlamentin keskustelujen nojalla ja että siinä korostettiin tämän aiheen merkitystä. Euroopan parlamentin vaalien osalta haluaisin korostaa, että sekä miehet että naiset yrittäisivät varmistaa, että naiset ovat Euroopan parlamentissa edustettuina mahdollisimman laajasti.
<SPEAKER ID="244" NAME="Puhemies">
(FR) Naiset ovat enemmistö, tänä iltana, parlamentissa, istuntosalissa. Halusin vain huomauttaa siitä.
<P>
Kohdan käsittely on päättynyt.
<P>
Äänestys toimitetaan keskiviikkona 22. huhtikuuta 2009.
<P>
Kirjalliset lausumat (142 artikla)
<SPEAKER ID="245" NAME="Gabriela Creţu  " LANGUAGE="RO">
Pidämme myönteisenä sitä, että valiokuntien sihteeristön tasolla on hallintovirkamiesten ja avustajien toimien osalta saatu aikaan jonkin verran edistystä tasapainoisen edustuksen aikaansaamisessa. Toivomme, että vastaavia toimenpiteitä hyväksytään myös poliittisten ryhmien ja erityisesti parlamentin poliittisen toiminnan johtotehtävien osalta. Mutta emme voi kuitenkaan olla panematta merkille, että nämä muutokset ovat vain pieni osa siitä, mitä naisten ja miesten välisen tasa-arvon valtavirtaistamisessa vaaditaan.
<P>
Naisten ja miesten välisen tasa-arvon valtavirtaistaminen tarkoittaisi, että jokaiseen lainsäädäntötoimeen liittyisi alustava sukupuolikohtainen vaikutustutkimus. Vastaavasti kaikissa valiokunnissa edellytettäisiin tietoa sukupuolten tasa-arvoon liittyvistä asioista ja vähimmäistason asiantuntemusta. Todellisuus osoittaa, että vuosien 2004-2009 vaalikauden aikana yhtään valiokuntien esittämää lakia ei hylätty siksi, että siihen ei sisältynyt tätä vaikutustutkimusta, vaikka sen sisällyttäminen olisi ollut pakollista Amsterdamin sopimuksen voimaantulon jälkeen. Meidän on valitettavasti tunnustettava, että vaikka pieniä myönteisiä tuloksia on saatu aikaan, sukupuolten yhdenvertaisuutta koskeva tavoite on vielä kaukana.
<SPEAKER ID="991" NAME="Lívia Járóka  " LANGUAGE="HU">
Haluaisin onnitella Anna Záborskáa hänen mietinnöstään, jossa korostetaan sitä, että vaikka jotkin Euroopan parlamentin valiokunnista ovat hyväksyneet naisten ja miesten välistä tasa-arvoa edistävän strategian, tämän periaatteen johdonmukaisessa soveltamisessa on vielä selviä puutteita. Tässä mietinnössä annetaan myös monia eteenpäin suuntautuvia suosituksia. Yksi sellainen ehdotus on esimerkiksi aloite, että Euroopan parlamentissa työskentelevät virkamiehet osallistuisivat yhdenvertaisia mahdollisuuksia koskevaan koulutukseen, koska asianmukainen tieto on välttämätöntä tämän periaatteen toteuttamiseksi käytännössä.
<P>
Sukupuolten tasa-arvo on yksi yhteisön lainsäädännön perusperiaatteista. Euroopan parlamentti voi kuitenkin säilyttää uskottavuutensa yleisön silmissä vain, jos se vaatii sellaisten toimenpiteiden käyttöönottoa ja täysimääräistä täytäntöönpanoa, joilla edistetään sukupuolten tasa-arvoa myös tässä toimielimessä, erityisesti sen valiokuntien ja valtuuskuntien osalta.
<P>
Tämä tavoite mielessämme meidän on laadittava strategia, jossa esitetään yhdenvertaisten mahdollisuuksien aktiivista edistämistä ja sukupuolten tasa-arvon valtavirtaistamista koskevat konkreettiset tavoitteet. Valitettava tosiasia on se, että käytännöllisesti katsoen ei ole saavutettu yhtään edistystä sen jälkeen, kun Anna Záborská laati samasta aiheesta mietinnön vuonna 2007. Toivomme, että tällä viimeisimmällä kannalla saadaan enemmän tuloksia.
<SPEAKER ID="990" NAME="Zita Pleštinská  " LANGUAGE="SK">
Naisia on Euroopan väestöstä 52 prosenttia. Politiikassa toimivien naisten tehtävänä on vakuuttaa erityisesti naispuoliset äänestäjät siitä, että naisten osallistuminen EU:n politiikkaan on tärkeää tuleville sukupolville ja demokraattisten järjestelmien asianmukaiselle toiminnalle.
<P>
Uskon lujasti, että naisten edustuksen politiikassa ei pitäisi perustua pakollisten kiintiöiden käyttöönottoon, millä säädettäisiin naispuolisten ehdokkaiden vähimmäismäärästä, vaan naispuolisten poliitikkojen valmiuteen etsiä, hyväksyä ja edistää samoja asioita, jotka auttavat naisia ratkaisemaan todelliset ongelmansa.
<P>
Naisten oikeuksien ja sukupuolten tasa-arvon valiokunnan jäsenenä olen puhunut Euroopan parlamentissa monesti ehdotuksista, joita saan naisia tavatessani. Katson erityisesti, että lasten kasvattamisen sisällyttäminen eläkkeiden laskemiseen ja useampien lastentarhojen ja päiväkotien tarjoaminen on ratkaisu työ- ja perhe-elämän tasapainon saavuttamiseen. Uskon lujasti, että poliitikko, joka toimii oman henkilökohtaisen äitiyttä ja perhe-elämää koskevan kokemuksensa perusteella, ymmärtää parhaiten naisten ongelmia.
<P>
Anna Záborskán mietintö naisten ja miesten välisen tasa-arvon valtavirtaistamisesta valiokuntien ja valtuuskuntien työssä todistaa siitä, että naisten oikeuksien ja sukupuolten tasa-arvon valiokunta työskentelee poikkeuksellisen aktiivisesti Euroopan parlamentissa. Se on laatinut monia mietintöjä ja lausuntoja, jotka ansaitsevat enemmän huomiota muilta parlamentin valiokunnilta. Myös tämän takia naispuolisten Euroopan parlamentin jäsenten määrän pitäisi nousta kolmanneksesta puoleen.
<SPEAKER ID="989" NAME="Rovana Plumb  " LANGUAGE="RO">
Tällä hetkellä politiikkaan osallistuvien naisten ja suuria päätöksiä yhtiöissä tekevien naisten määrä kasvaa koko ajan. Vuonna 2006 EU:n johtajista 32,6 prosenttia oli naisia. Naisten osuus Euroopan parlamentissa nousi 16,3 prosentista vuonna 1979, kun ensimmäiset Euroopan parlamentin vaalit pidettiin, 31 prosenttiin vuonna 2009.
<P>
Näyttää kuitenkin edelleen tarpeelliselta hyväksyä ja soveltaa sukupuolten tasa-arvon valtavirtaistamista koskevaa strategiaa, joka sisältää erityistavoitteet kaikilla yhteisön politiikanaloilla, jotka kuuluvat parlamentin valiokuntien ja valtuuskuntien toimivaltaan.
<P>
Tuen sitä, että parlamentin valiokunnilla ja valtuuskunnilla on oltava käytössään asianmukaiset keinot, jotta ne saavat vakaat tiedot sukupuolten tasa-arvon valtavirtaistamisesta, mukaan luettuna indikaattorit ja sukupuolittain jaotellut tilastotiedot, ja että talousarvion määrärahat on myös jaettava niin, että varmistetaan sukupuolten tasa-arvo.
<P>
Kaikilla näillä vaihtoehdoilla on edistettävä hyvien käytäntöjen jatkuvaa vaihtoa, jonka tavoitteena on panna täytäntöön perhe- ja työelämän yhteensovittamista koskeva kokonaisvaltainen strategia ja helpottaa naispuolisten työntekijöiden työuran kehittymistä.
<P>
Sosialidemokraattina katson, että tämän on erinomainen aloite siirtää kansallisille parlamenteille Euroopan parlamentin sukupuolten tasa-arvosta tarjoama myönteinen malli (11 prosenttia Romanian parlamentin jäsenistä on naisia).
