<CHAPTER ID="010">
Rahoituspalvelut (säädösten allekirjoittaminen) 
<SPEAKER ID="149" NAME="Puhemies">
(PL) Yhteispäätösmenettelyn mukaan säädökset allekirjoittavat Euroopan parlamentin puhemies ja neuvostoa kulloinkin edustava puheenjohtaja. Ennen istunnon jatkamista allekirjoitetaan lainsäädäntöpaketti, jotta se tulisi voimaan. Eurooppa-asioista vastaava ministeri Cecilia Malmström allekirjoittaa sen neuvoston puolesta. Olen erittäin iloinen siitä, että komission jäsen Benita Ferrero-Waldner on myös täällä tänään.
<P>
Haluaisin sanoa muutaman sanan lainsäädännöstä, joka meidän on tarkoitus allekirjoittaa tänään. Tänään, Euroopan unionin Pittsburghin G20-huippukokousta valmistelevan ylimääräisen huippukokouksen aattona, on hyvä tilaisuus vahvistaa Euroopan parlamentin asemaa toisena lainsäätäjänä. Minua on pyydetty edustamaan Euroopan parlamenttia valtioiden ja hallitusten päämiesten illallisella. Me, Euroopan unioni, valmistemme osallistumistamme G20-huippukokoukseen Pittsburghissa.
<P>
Meillä on tänään käsiteltävänä yhteispäätösmenettelyn mukaisesti tärkeä neljän eri säädöksen paketti, jonka olemme hyväksyneet vastauksena rahoituskriisiin. Mitä paketti sisältää? Vakavaraisuusdirektiivin, luottoluokituslaitoksia koskevan asetuksen, uuden rajatylittäviä maksuja koskevan asetuksen ja päätöksen rahoituspalveluihin, tilinpäätösraportointiin ja tilintarkastukseen liittyvien yksittäistoimien tukemiseksi toteutettavasta yhteisön ohjelmasta.
<P>
Direktiivin ja asetusten tavoitteena on suojella EU:n sijoittajia ja rahoitusjärjestelmää ja lisätä kuluttajien oikeuksia koskevia takeita sekä varmistaa parempi valvonta. Näiden säädösten tavoitteena on rahoitusmarkkinoiden vakauttaminen. Näin ollen me täytämme odotukset, vaikka allekirjoitettavan lainsäädännön onkin laatinut edellisen kauden parlamentti. Haluaisitteko te ministeri Malmström käyttää puheenvuoron ennen säädösten allekirjoittamista?
<SPEAKER ID="150" NAME="Cecilia Malmström" LANGUAGE="SV">
Arvoisa puhemies, me allekirjoitamme nyt joukon säädöksiä, jotka ovat erittäin keskeisiä EU:n toimia Eurooppaa niin ankarasti kohdanneen ja edelleen vaikuttavan rahoitus- ja talouskriisin ratkaisemiseksi. Haluan käyttää tilaisuuden hyväkseni ja kiittää puheenjohtajavaltio Tšekkiä, joka teki paljon töitä, jotta nämä säädökset saatiin laadittua näin lyhyessä ajassa. Puheenjohtajavaltio Tšekin ansiosta me onnistuimme luomaan hyvin toimivan yhteistyön neuvoston ja parlamentin välille ja laatimaan nopeasti tehokkaat sopimukset.
<P>
Kuten aiemmin mainitsin, olemme taloustilanteen suhteen varovaisen optimistisia, mutta tiedämme myös, että monet maat kärsivät lähiaikoina erityisen paljon työttömyydestä. Siksi parlamentin, neuvoston ja parlamentin on yhä tehtävä tiivistä yhteistyötä. Odotan innolla yhteistyötämme ja olen ylpeä siitä, että voin allekirjoittaa nämä säädökset yhdessä teidän kanssanne, arvoisa puhemies.
<SPEAKER ID="151" NAME="Puhemies">
(PL) Haluaisin korostaa sitä, että se, mitä me teemme, on osoitus neuvoston, parlamentin ja komission tehtävien jatkumisesta. Tällä välin on pidetty Euroopan parlamentin vaalit, jotka eivät ole millään tavalla haitanneet toimintaamme tai työtämme.
<P>
Pyytäisin nyt ministeri Malmströmiä siirtymään yhteiseen allekirjoitustilaisuuteen tämän pöydän ääreen. Pyydän tilaisuuteen myös komission jäsen Ferrero-Waldneria, edellistä talous- ja raha-asioista vastaavaa komission jäsentä Berès'tä ja nykyistä talous- ja raha-asioista vastaavaa komission jäsentä Bowlesia - pyytäisin teitä kumpaakin tulemaan tänne keskelle samoin kuin esittelijöitä Karas ja Gauzès. Te kaikki olette läsnä allekirjoitustilaisuudessa, ja ministeri ja minä allekirjoitamme.
<P>
Haluaisin myös huomauttaa, että aiemmat esittelijät olivat Margarita Starkevièiûtë ja Karsten Friedrich Hoppenstedt, jotka olivat Euroopan parlamentin jäseniä edellisellä kaudella mutta eivät enää.
<P>
Siirrymme nyt allekirjoituksiin.
