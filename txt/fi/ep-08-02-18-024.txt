<CHAPTER ID="024">
Yhteisön tullikoodeksi (keskustelu) 
<SPEAKER ID="142" NAME="Puhemies">
(IT) Esityslistalla on seuraavana Janelly Fourtoun sisämarkkina- ja kuluttajansuojavaliokunnan puolesta laatima suositus toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi yhteisön tullikoodeksista (uudistettu tullikoodeksi) (11272/6/2007 - C6-0354/2007 -.
<SPEAKER ID="143" NAME="Janelly Fourtou">
esittelijä. - (FR) Arvoisat puhemies ja komission jäsen, hyvät parlamentin jäsenet, kolme vuotta kestänyt kova työ alkaa olla lopuillaan, ja olen iloinen siitä, mitä olemme saavuttaneet tämän asiakirjan kolmen keskeisen kohdan suhteen.
<P>
Tulliunioni on yksi Euroopan unionin pilareista ja toimivien sisämarkkinoiden keskeinen osa. Yhteisön nykyinen tullikoodeksi on vanhentunut: se laadittiin 1980-luvulla ja hyväksyttiin 1990-luvulla. Tulliviranomaisemme kohtaavat uusia haasteita. Vuonna 2007 maailmankaupan arvo oli yhteensä lähes 16 miljardia dollaria eli 31 prosenttia maailmanlaajuisesta BKT:sta, ja yksin Euroopan unionin osuus kaikesta tuonnista ja viennistä oli 20 prosenttia.
<P>
Tulliviranomaiset siis vastaavat sujuvan kaupankäynnin jatkumisesta ja valvonnasta, jota tämä edellyttää, ja samalla niiden on suojeltava EU:n kansalaisia ja taattava heidän turvallisuutensa. Jos haluamme saavuttaa tyydyttävän tasapainon, valvontamenetelmiä on uudistettava, ja eri viranomaisten ja talouden toimijoiden välistä yhteistyötä on tehostettava.
<P>
Koodeksi on myös mukautettava muihin kansainvälisessä liiketoimintaympäristössä tapahtuneisiin radikaaleihin muutoksiin, jotka johtuvat pääasiassa tieto- ja viestintäteknologian ja sähköisen tietojenvaihtoteknologian käytön peruuttamattomasta kasvusta. Tätä kyseistä aihetta käsiteltiin myös kollegani Christopher Heaton-Harrisin laatimassa mietinnössä, jonka parlamentti hyväksyi viime joulukuussa.
<P>
Euroopan parlamentti hyväksyi uudistettua tullikoodeksia koskevan ensimmäisen käsittelyn mietintönsä 12. joulukuuta 2006, ja asiassa saatiin 25. kesäkuuta 2007 puheenjohtajavaltio Saksan johdolla aikaan poliittinen sopimus. Parlamentti hyväksyi ensimmäisessä käsittelyssä ehdotukseen 51 tarkistusta, joista 34 - pääosin tärkeimmät - sisällytettiin kokonaan tai osittain neuvoston yhteiseen kantaan.
<P>
Keskeisimmät asiat, jotka aiheuttivat erimielisyyttä, olivat valtuutetun talouden toimijan asema, oikeus tulliedustukseen, keskitetty tulliselvitys ja komiteamenettely. Valtuutetun talouden toimijan asema liittyy suoraan syyskuun 11. päivän tapahtumiin, ja se otettiin käyttöön niin sanotulla turvallisuustarkistusasetuksella, jonka tarkoituksena oli antaa toimijoille lisähelpotuksia ja hyvittää näin niille koituvia, turvallisuusnäkökohtien huomioimiseen liittyviä uusia kustannuksia.
<P>
Olen esittelijänä tyytyväinen siihen, että neuvosto sisällytti yhteiseen kantaansa käsitteen, jonka parlamentti kehitti ensimmäisessä käsittelyssä. Tämän seurauksena tehdään ero kahden eri valtuutustyypin välille. Ne ovat ”yksinkertaistettuihin tullimenettelyihin oikeutettu” sekä ”turvallisuushelpotuksiin oikeutettu”. Tässä käytännöllisessä ratkaisussa otetaan huomioon talouden toimijoiden erilaiset tarpeet.
<P>
Kuten totesin, toinen kiistakysymys oli oikeus tulliedustukseen. Aihe on kuumentanut tunteita maissa, joissa tähän ammattiin liittyy pitkät perinteet. Vaikka neuvosto ei hyväksynyt parlamentin ehdotuksia sellaisinaan, se otti kuitenkin lähtökohdaksi ajatuksen tulliedustajan ja valtuutetun talouden toimijan aseman yhdistämisestä, kuten halusimme.
<P>
Katson esittelijänä, että neuvoston kompromissi on hyvä. Lisäksi tulliedustajien ammattiliitot ovat hyväksyneet tämän ratkaisun, vaikka ne ovatkin menettäneet monopolinsa tietyissä jäsenvaltioissa.
<P>
Myös keskitettyyn tulliselvitykseen liittyy yksi uutuus: neuvosto on lisännyt tekstiin uuden 106 artiklan, koska sen mielestä loogisuuden ja avoimuuden kannalta oli parasta koota yhteen artiklaan kaikki keskitettyä tulliselvitystä koskevat koodeksin säännökset.
<P>
Vastedes kaikki talouden toimijat voivat tehdä keskitetyn tulliselvityksen yhden ja saman jäsenvaltion alueella, mutta kun asia koskee useampaa jäsenvaltiota, niiden on täytettävä säädetyt edellytykset valtuutetun talouden toimijan aseman saamiseksi.
<P>
Lopuksi totean, että tällä asiakirjalla on saavutettu huomattavaa edistystä monilla aloilla, mutta voimme olla erittäin tyytyväisiä siihen, että olemme laajentaneet komiteamenettelyä niin, että se kattaa nyt uudistetun tullikoodeksin 44 säännöstä.
<P>
Tästä syystä kehotan parlamenttia tukemaan neuvoston yhteistä kantaa ilman tarkistuksia.
<SPEAKER ID="144" NAME="László Kovács">
komission jäsen. - (EN) Arvoisa puhemies, toimielinten välinen aktiivinen työ on kestänyt yli kaksi vuotta, ja olemme nyt varsin pian saamassa päätökseen tätä ehdotusta koskevan yhteispäätösmenettelyn. Kiitos tästä kuuluu erityisesti asiaan sitoutuneelle Janelly Fourtoulle sekä häntä tukeneille sisämarkkina- ja kuluttajansuojavaliokunnan jäsenille.
<P>
Olen erittäin iloinen siitä, että EU:n tulevaisuuteen suuntautuvan tulliuudistuksen oikeuskehys saadaan käyttöön tänä vuonna, kun tulliunionin perustamisesta tulee kuluneeksi 40 vuotta. Tämä antaa pontta työlle, joka meillä on edessämme.
<P>
Tulliunioni nähdään usein yhteisön ”vanhana” pilarina. Se on kuitenkin paljon muutakin kuin pelkkä perintö menneisyydestä. Se toimii tälläkin hetkellä - eikä sen ainoana tarkoituksena ole kerätä yhteisölle omia varoja. Tullihallinnolla, -lainsäädännöllä ja -menettelyillä suojellaan yhä enenevässä määrin sisämarkkinoita, tehostetaan kuluttajansuojelua, tuetaan yhteisen politiikan ulkoisia näkökohtia ja edistetään samalla kansainvälistä kauppaa. Siksi tullilainsäädäntöä kehitetään vastaamaan EU:n sisä- ja ulkopuolella ilmeneviin suuriin muutoksiin ja haasteisiin ja siinä turvaudutaan tehokkaimpiin sääntöihin ja menetelmiin.
<P>
Mitä yhteisön tullikoodeksin uudistaminen varsinaisesti tarkoittaa?
<P>
Ensinnäkin uudistuksella parannetaan tullisääntelyä - sillä yksinkertaistetaan ja nykyaikaistetaan sääntöjä ja menettelyjä, selvennetään talouden toimijoiden oikeuksia ja velvoitteita ja taataan heille yhtenäisempi kohtelu - sekä luodaan yhtenäinen turvallisuuden taso.
<P>
Toiseksi kaikki tullimuodollisuudet tietokoneistetaan vähitellen. Tällä pyritään täysin paperittomaan tullin ja kaupan toimintaympäristöön, jonka kehittämisestä säädetään Euroopan parlamentin ja neuvoston 15. tammikuuta 2008 hyväksymässä, asiaa koskevassa päätöksessä (70/2008/EY).
<P>
Tällä muutoksella pyritään myös jäsenvaltioiden tullien tietokonejärjestelmien yhteentoimivuuteen. Tämä mahdollistaa erityisesti tavaroita koskevan tulliselvityksen tekemisen tavaranhaltijan sijoittautumispaikassa riippumatta siitä, minkä paikan kautta kyseiset tavarat tuodaan yhteisöön, viedään yhteisöstä tai toimitetaan yhteisön sisällä. Tätä kutsutaan ns. keskitetyksi tulliselvitykseksi. Se mahdollistaa myös reaaliaikaisen tietojenvaihdon tulliviranomaisten välillä, minkä ansiosta nämä voivat tehdä riskianalyyseja ja tehostaa valvontaa osana yhteistä riskinhallintaa.
<P>
Kannattamalla komission ehdotusta ensimmäisessä käsittelyssä parlamentti on tunnustanut, kuinka tärkeä tämä säädösaloite on kasvun ja työpaikkojen lisäämiseen tähtäävän Lissabonin strategian kannalta. Komission mielestä lokakuussa 2007 hyväksytty yhteinen kanta, johon on sisällytetty suurin osa parlamentin ensimmäisessä käsittelyssä hyväksymistä tarkistuksista, on tasapainoinen kompromissi.
<P>
Siksi komissio pitää myönteisenä Janelly Fourtoun mietintöä, jossa kehotetaan hyväksymään yhteinen kanta ilman tarkistuksia.
<SPEAKER ID="145" NAME="Christopher Heaton-Harris">
PPE-DE-ryhmän puolesta. - (EN) Arvoisa puhemies, haluan aivan aluksi kiittää Janelly Fourtouta. Olen aina ihaillut hänen tapaansa pureutua yksityiskohtaisesti tähän hyvin monimutkaiseen asiaan.
<P>
Komission jäsen on kuullut minun toteavan ennenkin, että uudistettu tullikoodeksi on uskomattoman tylsä mutta sitäkin tärkeämpi säädös. Vuonna 1975 Yhdistyneessä kuningaskunnassa pidettiin kansanäänestys, jollainen meille pitäisi itse asiassa järjestää nyt (kansanäänestys Lissabonin sopimuksesta). Tuolloin kansanäänestyksessä päätettiin liittymisestä tähän klubiin, ja luulimme äänestävämme liittymisestä vapaakauppa-alueeseen. Sen sijaan kansalaiset saivatkin tulliunionin. Tästä johtuu, että olen Euroopan parlamenttiin tultuani tehnyt kovasti työtä juuri tämän mietinnön parissa, sillä tullikoodeksin oikaiseminen ja uudistaminen ovat kenties tärkeimmät asiat, jotka voimme tehdä, ennen kuin koko järjestelmä uudistetaan eli ennen kuin siirrymme täysin paperittomaan tulliin, josta komission jäsen jo puhuikin ja jolla helpotetaan kauppaa ja yksinkertaistetaan tullausta koko EU:ssa.
<P>
EU-asioille tyypilliseen tapaan emme kuitenkaan etene yhtä nopeasti kuin monet meistä haluaisivat - jos nyt edes etenemme lainkaan. Tässä tekstissä on yhä esteitä. Osa niistä on järjestelmälle luontaisia, ja pääsemme niistä eroon vasta, kun aloitamme uudelleen alusta puhtaalta pöydältä. Mikä oikein on valtuutettu talouden toimija? Millainen pätevyys tulliedustajilla eli AEO-toimijoilla pitäisi olla? Voidaanko niiden avulla estää tulevaisuudessa ihmisiä perustamasta uusia yrityksiä tai olemassa olevia, EU:ssa toimivia yrityksiä laajentamasta toimintaansa unionin muihin osiin?
<P>
Kaiken kaikkiaan uudistettu tullikoodeksi on itse asiassa varsin hyvä asiakirja, mutta siitä olisi voitu tehdä vieläkin parempi. Valitettavasti Euroopan parlamentti joutuu tyytymään hieman turhan usein kompromisseihin, mutta toivon, että tämä on kaiken kaikkiaan hyväksi Euroopan mantereelle.
<SPEAKER ID="146" NAME="Manuel Medina Ortega">
PSE-ryhmän puolesta. - (ES) Arvoisa puhemies, mielestäni yhteisön tullikoodeksi, sellaisena kuin komissio on sitä ehdottanut ja parlamentti ja neuvosto ovat siitä keskustelleet, on osoittautunut esimerkilliseksi menettelyksi. Esittelijämme Janelly Fourtou on tehnyt asian parissa valtavasti työtä, ja parlamentti, neuvosto ja komissio ovat lopulta - kuten lähes aina - päässeet sopimukseen lopullisesta tekstistä, jonka hyväksymme.
<P>
Katson, että kuten Christopher Heaton-Harris jo totesi, Euroopan unioni on ennen kaikkea tulliunioni, ja siksi tullikoodeksi on tärkeä seikka, joka mahdollistaa sen toimimisen. Tullilaitos ei kuitenkaan toimi sellaisenaan täysin vapaasti: viranomaiset puuttuvat toimintaan laajalti, koska tietyt tuotteet ja tavarat vaikuttavat meihin kaikkiin. Tarkoitan salakuljetusta ja joitakin sen vaarallisempia muotoja, kuten aseiden ja huumeiden salakuljetusta sekä maasta lähtevien pääomavirtojen valvontaa.
<P>
Olisikin loogista, että yhteisön tullikoodeksi sisältäisi jäsenvaltioissa sovellettavia normaaleja rajoituksia ja että sillä pyrittäisiin yhtenäistämään sääntöjä. Katson, että kiistanalaiset kohdat on ratkaistu tyydyttävästi kahdella käsitteellä: tulliedustuksen käsitteellä sekä valtuutetun talouden toimijan (AEO) käsitteellä. Nämä kaksi käsitettä ovat teoriassa erilaiset, mutta niillä on yhtenäisiä piirteitä ja ne voidaan yhtenäistää. Mielestäni hyväksytty ratkaisu on varsin hyvä ja asianmukainen.
<P>
Komission jäsen Kovács painotti keskitetyn tulliselvityksen käsitettä, sillä tulliunioni on yksi, yhtenäinen yksikkö. Siinä, että eri tullien välillä olisi eroja, ei tietenkään ole järkeä. Mielestäni tämä on hyvä ja käytännöllinen ratkaisu, joka tarjoaa meille mahdollisuuden toimia asianmukaisella tavalla.
<P>
Viimeinen asiani koskee komiteamenettelyä. Komissio ja neuvosto ovat nyt tunnustaneet, että parlamentin on tärkeää osallistua menettelyyn. Aikaansaadun sopimuksen myötä niiden säännösten määrä, joihin sovelletaan menettelyä, johon parlamentti osallistuu, on kasvanut 28:sta 44:ään, joten parlamentti voi nyt osallistua entistä tehokkaammin tullikoodeksin säännösten kehittämiseen.
<P>
Arvoisa puhemies, haluan kiittää lopuksi Janelly Fourtouta hänen tekemästään työstä sekä komission jäsentä siitä, että hän on ottanut parlamentin ehdotukset huomioon.
<SPEAKER ID="147" NAME="Othmar Karas" AFFILIATION="PPE-DE">
(DE) Arvoisat puhemies ja komission jäsen, hyvät parlamentin jäsenet, Euroopan unioni on kiistatta paljon enemmän kuin pelkkä tulliunioni. Emme saa käsitellä sitä tämän päivän keskustelussa emmekä huomenna tehdessämme päätöksiä pelkkänä tulliunionina. Euroopan unionin ulkorajojen tullipolitiikka on kuitenkin tärkeä osa EU:n toimintaa ja toimivia sisämarkkinoita.
<P>
Euroopan parlamentin Itävallan kansanpuolueen Eurooppa-klubi (ÖVP-Europaclub) pitää yhteisön uudistettua tullikoodeksia koskevaa asetusehdotusta myönteisenä. Miksi? Siksi, että sillä nykyaikaistetaan tullimenettelyjä ja luodaan perusta aiempaa yksinkertaisemmille ja nopeammille yhteisille tullimenettelyille ulkorajoilla, siksi, että sen myötä kansainvälisen kaupan toimintaympäristössä tapahtuvat radikaalit muutokset - esimerkiksi tietoteknologiaa ja sähköisiä tietoja yms. koskevat muutokset - otetaan nyt huomioon, ja siksi, että tulliedustukseen sovelletaan nyt selvästi määriteltyjä yhteisiä kriteerejä, jotka lisäävät luotettavuutta ja ammattimaisuutta.
<P>
Asetuksella lujitetaan jäsenvaltioiden ja Euroopan unionin välistä yhteistyötä. Sillä luodaan vahva yhteisö. Tämä näkyy myös siinä, että neuvosto on hyväksynyt kaikki parlamentin esittämät tarkistukset. Omasta näkökulmastani se tarkoittaa yhteisen tulliselvityksen yksinkertaistumista ja nopeutumista, ja se on hyvä asia yrityksille ja koko Euroopan unionille.
<SPEAKER ID="148" NAME="Andreas Schwab" AFFILIATION="PPE-DE">
(DE) Arvoisa puhemies, hyvät parlamentin jäsenet, minäkin haluan esittää vilpittömät kiitokset esittelijälle ja tietenkin myös varjoesittelijälle. He ovat kummatkin tehneet arvokasta työtä hyvin teknisen asian parissa.
<P>
Uudella tullikoodeksilla on tarkoitus korvata nykyinen koodeksi ja siihen liittyvät säädökset nykyaikaisella koodeksilla, modernisoida nykyisiä tullimenettelyjä ja luoda perusta koko EU:ssa käytettäville selkeille, yhteentoimiville tullijärjestelmille. Tämä on mielestämme erittäin myönteinen asia, sillä sen myötä yhtiöt hyötyvät sopeutumisesta tietoteknologian uusiin muutoksiin ja siitä, että EU:n rajat ylittäviä, kasvavia tavaramääriä prosessoidaan entistä nopeammin ja luotettavammin.
<P>
Kauppayhdistykset ja kauppakamarit ovat varoittaneet alusta asti perustellusti liiallisesta byrokratiasta, jota Yhdysvalloista Euroopan unioniin levinneet turvallisuusaloitteet aiheuttavat. Parlamentissa käymämme keskustelu ja intensiivinen yhteydenpito komission eri yksiköiden kanssa on johtanut viimein suhteellisen järkevään ja epäbyrokraattiseen ratkaisuun, mistä olen kiitollinen.
<P>
Yritysten kannalta on tärkeää, että käyttöön otetaan nyt keskitetty tulliselvitys, joka tehdään yhdessä paikassa. Olemme myös onnistuneet saamaan läpi vaatimuksemme, joka koskee kriteerit täyttävien yritysten erityisasemaa - ja olen tästä hyvin ylpeä.
<P>
Etelä-Badenin alueelta valittuna jäsenenä minun on kuitenkin huomautettava, että tullikoodeksi saattaa aiheuttaa huomattavia ongelmia EU:n ulkorajoilla unioniin kuulumattomien maiden kanssa, ellei varotoimenpiteisiin ryhdytä ajoissa. Tiedän, että komissio haluaa ryhtyä näihin varotoimenpiteisiin - viittaan nyt Sveitsiin - ja toivon, että EU-Sveitsi-sekakomiteassa toimivat jäsenvaltiot hoitavat myös oman osuutensa.
<P>
Sveitsi on yksi EU:n tuotteiden tärkeimmistä markkinoista. Sveitsin kokonaisviennistä 41 prosenttia suuntautuu sen neljään rajanaapuriin, ja 59 prosenttia maan kokonaistuonnista on peräisin näistä maista. Siksi toimenpiteet ovat tarpeen. Emme voi hyväksyä sitä, että Sveitsin rajoille muodostuu tullikoodeksin käyttöönoton seurauksena kilometrien pituisia jonoja vain siitä syystä, että Sveitsin tulliselvitysjärjestelmä eroaa hieman EU:n järjestelmästä.
<P>
Arvoisa komission jäsen Kovács, pyydän teitä tarkastelemaan tätä ongelmaa ja ottamaan sen kiireesti esiin asiaan kuuluvien jäsenvaltioiden kanssa. Kyse on Euroopan sydämessä sijaitsevasta talouskeskuksesta, eikä toimintamme saa johtaa kansainvälisen tavaravirran katkeamiseen.
<SPEAKER ID="149" NAME="Zuzana Roithová" AFFILIATION="PPE-DE">
(CS) Arvoisa puhemies, hyvät naiset ja herrat, luotan siihen, että hyväksymme huomenna toisessa käsittelyssä neuvoston yhteisen kannan tullikoodeksista. Kyseessä on EU:n tullilainsäädännön hieno uudistus. Se tarjoaa meille mahdollisuuden ottaa käyttöön sähköisen, keskitetyn, yhteentoimivan ja automatisoidun tullijärjestelmän. Kaikki EU:n elimet voivat käyttää yhtä hallintapistettä - keskitettyä palvelupistettä - mikä tehostaa kipeästi kaivattua valvontaa. Tulliviranomaisten yhtenäistetyn tietoportaalin ansiosta yrittäjien tarvitsee ottaa yhteyttä vain yhteen EU:n tullivirastoon toimipaikassaan. Tämä sääntö yksinkertaistaa ja yhtenäistää terminologiaa ja määritelmiä ja helpottaa niiden käyttöä. Se on hyvä esimerkki siitä, että jopa laajentuneessa EU:ssa byrokratiaa voidaan yksinkertaistaa ja yrittäjien ja kansalaisten oikeudellista ympäristöä voidaan parantaa. Lisäksi hankkeen on todettu maksavan itsensä takaisin vuoteen 2010 mennessä. Kiitän esittelijöitä Janelly Fourtouta ja Bill Newton Dunnia, komissiota ja neuvostoa viimeisten kolmen vuoden aikana tehdystä erinomaisesta työstä.
<SPEAKER ID="150" NAME="Bill Newton Dunn" AFFILIATION="ALDE">
(EN) Arvoisa puhemies, Christopher Heaton-Harris sanoi luulleensa vuonna 1975 Yhdistyneen kuningaskunnan liittyvän vapaakauppa-alueeseen, ja haluan vastata tähän esittämällä yhden huomautuksen. Olen hyvin huolissani hänen muististaan - tai ehkäpä ongelmana onkin hänen koulutuksensa. Yhdistynyt kuningaskunta lähti Euroopan vapaakauppa-alueesta, jota kutsuttiin EFTAksi. Me päätimme lähteä EFTAsta ja liittyä Euroopan yhteisöön. Margaret Thatcher, joka johti konservatiiveja Yhdistyneessä kuningaskunnassa vuonna 1975 pidetyn kansanäänestyksen aikaan, sanoi EY:n olevan ”enemmän kuin pelkkä vapaakauppa-alue”. Tämä oli hyvin yksinkertaista ja selvää.
<P>
Koska Christopher Heaton-Harris haluaa nyt, että Yhdistyneessä kuningaskunnassa järjestettäisiin kansanäänestys Lissabonin sopimuksesta, hän suhtautuu selvästikin luottavaisesti siihen, että britit lukisivat kaikki asiakirjat ja päättäisivät sitten, miten äänestää. Samoin kävi varmastikin vuonna 1975: silloin britit varmastikin lukivat asiakirjoista, että kyse oli entistäkin tiiviimmästä unionista, ei vapaakauppa-alueesta. Euroopan unioni on jatkuvasti tiivistyvä unioni. Arvoisa puhemies, voisimmeko siis antaa Christopher Heaton-Harrisille muistilääkettä?
<SPEAKER ID="151" NAME="Puhemies">
(IT) Hyvä Bill Newton Dunn, kiitos. Kuinka synkkiä iltamme Euroopan parlamentissa olisivatkaan ilman brittijäsenten mielenkiintoisia keskusteluja.
<SPEAKER ID="152" NAME="Mairead McGuinness" AFFILIATION="PPE-DE">
(EN) Arvoisa puhemies, vastustan houkutusta osallistua keskusteluun. Haluan kiittää esittelijää tarkasta työstä, jota hän on tehnyt mietinnön parissa.
<P>
Olkaamme rehellisiä: ihmiset eivät puhu tällaisista asioista pubeissa tai tavatessaan ystäviään. Tullilain muuttaminen on kuitenkin hyvin tärkeää yrityksille ja työpaikkojen kannalta, ja siksi juuri pyrimme siihen. Siispä ajatus keskitetystä tulliselvityksestä on järkevä, jos se toimii - ja toivotaan, että se toimii näiden uusien sääntöjen myötä.
<P>
Myös yhden luukun käyttäminen voi vähentää tarpeetonta byrokratiaa. Haluan kuitenkin esittää yhden huomion: kun tämä kaikki on käynnissä, meidän pitäisi ottaa talouden toimijoilta vastaan palautetta ja muuttaa järjestelmää, jos havaitsemme ongelmia, joita muut puhujat ovat tuoneet tänä iltana esiin.
<SPEAKER ID="153" NAME="László Kovács">
komission jäsen. - (EN) Arvoisa puhemies, totean aivan aluksi, että olen hyvin tyytyväinen ja ylpeä, että olemme päässeet tähän pisteeseen, sillä olen samaa mieltä kaikkien niiden puhujien kanssa, joiden mielestä tämä on suuri saavutus koko Euroopan unionille.
<P>
Hyvät parlamentin jäsenet, haluan ensinnäkin kiittää teitä siitä, että olette tukeneet uudistettua tullikoodeksia ja että olette kiinnostuneita tulevista tapahtumista. Kuten olette muistuttaneet, asia ei pääty koodeksin hyväksymiseen ja voimaantuloon, sillä sen soveltaminen riippuu sen täytäntöönpanosäännösten viimeistelystä ja soveltamisesta.
<P>
Näiden säännösten hyväksymiseen käytetään uutta valvonnan käsittävää sääntelymenettelyä. Se tarjoaa parlamentille mahdollisuuden valvoa, kuinka komissio aikoo tarkalleen panna täytäntöön tästä koodeksista seuraavat yleiset säännökset tullikoodeksikomitean avustuksella.
<P>
Tämän menettelyvaatimuksen lisäksi komissio aikoo tiedottaa asianmukaisesti Euroopan parlamentin sisämarkkina- ja kuluttajansuojavaliokunnalle täytäntöönpanotoimenpiteiden luonnostelun etenemisestä ja uudistetun tullikoodeksin suunnitellusta soveltamisaikataulusta.
<P>
Andreas Schwabin esiin tuomasta Sveitsin ja EU:n ongelmasta totean, että yhteisön tullikoodeksin turvatarkistus pannaan täytäntöön 1. kesäkuuta 2009 kokonaan. Tämä tarkoittaa sitä, että kaikista tavaroista, jotka tulevat yhteisöön tai lähtevät yhteisöstä, tehdään saapumista tai lähtöä edeltävä selvitys. Valtuutetut talouden toimijat hyötyvät koodeksissa säädetyistä helpotuksista.
<P>
Neuvottelemme parhaillaan Sveitsin kanssa, samoin kuin olemme tehneet muiden yhteisön ulkopuolisten maiden kanssa, valvontakeskusten vastavuoroisesta tunnustamisesta, valvonnan tuloksista ja valtuutetun talouden toimijan asemasta. Neuvottelut ovat käynnissä, ja odotamme pääsevämme 1. heinäkuuta 2009 mennessä molempia osapuolia tyydyttävään ratkaisuun.
<P>
Lopuksi haluan pyytää teitä osallistumaan 1. heinäkuuta 2008 tulliunionin 40. vuosipäivän juhlallisuuksiin. Tulliunioni oli sisämarkkinoiden ensimmäinen kulmakivi, ja se on edelleen yksi sisämarkkinoiden olennaisista osista. Odotan, että pääsemme jatkamaan keskusteluamme tullien tulevasta roolista juhlallisuuksien yhteydessä. Kiitän teitä vielä kerran lämpimästi tuestanne.
<SPEAKER ID="154" NAME="Janelly Fourtou">
esittelijä. - (FR) Arvoisa puhemies, haluan kiittää kaikkia puheenvuoron käyttäneitä ja kaikkia niitä, jotka ovat myötävaikuttaneet tämän mietinnön laatimiseen.
<P>
Koska Manuel Medina Ortega puhui salakuljetuksesta, en voi vastustaa kiusausta puhua väärennöksistä. Väärennösten perusteella tehtyjen pidätysten määrä kasvoi tuhat prosenttia vuosina 1998-2004. Tämä osoittaa, että käytössä olevat tarkastukset on saatettava ajan tasalle ja että tulliviranomaisten tehtävät edellyttävät uudenlaista lähestymistapaa.
<P>
Haluan myös kiittää alan ammattilaisia, jotka ovat osoittaneet suhtautuvansa asiaan todella avoimesti, ja kertoa heille olevani heille edelleen suuressa kiitollisuudenvelassa. Tämä ei epäilemättä vastaa Mairead McGuinnessin esiin tuomiin huolenaiheisiin. Täytäntöönpanotoimenpiteistä totean, että teen parhaani edistääkseni vuoropuhelua tulliviranomaisten ja yhteisön toimielinten välillä. Yhteisön toimielimillä tarkoitan myös komissiota, jonka kanssa olemme tehneet aina tiivistä ja tuloksekasta yhteistyötä.
<P>
Kehotankin teitä tukemaan yhteistä kantaa. Kiitos.
<SPEAKER ID="155" NAME="Puhemies">
(IT) Keskustelu on päättynyt.
<P>
Äänestys toimitetaan 19. helmikuuta 2008.
