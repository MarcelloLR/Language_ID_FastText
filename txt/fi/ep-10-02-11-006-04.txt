<CHAPTER ID="006-04">
4. EU:n ja Amerikan yhdysvaltojen välinen sopimus rahaliikenteen sanomanvälitystietojen käsittelystä ja siirtämisestä EU:sta Yhdysvaltoihin terrorismin rahoituksen jäljittämisohjelman tarkoituksiin (
<P>
- Ennen äänestystä:
<SPEAKER ID="091" NAME="Joseph Daul" LANGUAGE="FR">
Arvoisa puhemies, Euroopan kansanpuolueen (kristillisdemokraatit) ryhmän puolesta ehdotan parlamentille jäsen Hennis-Plasschaertin mietinnön palauttamista kansalaisvapauksien sekä oikeus- ja sisäasioiden valiokuntaan työjärjestyksen 63 ja 175 artiklan mukaisesti. Kuulimme eilen neuvostoa ja komissiota. Molemmat pyysivät parlamentilta lisäaikaa, jotta ne voivat vastata meidän itse laatimiimme väliaikaista sopimusta koskeviin pyyntöihin.
<P>
Parlamentti on oikeassa vaatiessaan neuvostoa, komissiota ja Yhdysvaltoja tilille. Se on meidän vastuumme - Lissabonin sopimuksen myötä entistäkin vahvemmin - ja meidän on kannettava vastuumme. Parlamentti on oikeassa asettaessaan henkilökohtaisen turvallisuuden ja yksityisyyden samanarvoisiksi, koska toista ei voi olla ilman toista. Pyytäessään äänestyksen hienoista lykkäystä PPE-ryhmä ei kyseenalaista parlamentin vaatimuksia tai auktoriteettia. Pyydämme pallon siirtämistä komissiolle, neuvostolle ja Yhdysvalloille hyvin lyhyeksi ajaksi.
<P>
Itse asiassa ryhmäni ehdottaa, että parlamentti rajaisi neuvostolle myönnettyä aikaa pyytämällä, että tarvittavat tiedot toimitetaan meille ensi kuussa, eikä toukokuussa, mitä neuvosto on pyytänyt. Näin voisimme muodostaa lopullisen mielipiteen maaliskuussa. Tämä ei ole epärealistista, varsinkin kun kuulimme eilen illalla, että komission jäsen aikoo ehdottaa uusia neuvotteluvaltuuksia lopullista sopimusta varten ensi viikolla tai Brysselin seuraavaan mini-istuntoon mennessä, toisin sanoen kymmenen päivän kuluessa. Uudet neuvotteluvaltuudet helmikuussa ja parlamentin äänestys maaliskuussa, tätä me ehdotamme.
<SPEAKER ID="092" NAME="Timothy Kirkhope">
ECR-ryhmän puolesta. - (EN) Arvoisa puhemies, kannatan PPE-ryhmän ehdotusta äänestyksen lykkäämisestä. Minusta tämä on järkevä tapa edetä. Parlamentilla on uutta valtaa, mutta meidän on käytettävä sitä harkitulla ja vastuullisella tavalla. Neuvosto on pyrkinyt tyynnyttelemään parlamenttia, kenties ei vielä kuitenkaan riittävästi, mutta se on myös pyytänyt anteeksi tämän prosessin aikana tekemiään virheitä. Minusta meidän olisi nyt varattava aikaa yhteistyölle, jotta voimme edistyä ja edetä myös kohti uutta pitkäaikaista sopimusta. Katson, että lisäajan ottaminen nyt on parlamentin maineen, kansainvälisten sopimustemme tulevaisuuden ja Euroopan turvallisuuden parhaaksi.
<SPEAKER ID="093" NAME="Jeanine Hennis-Plasschaert">
esittelijä. - (EN) Arvoisa puhemies, suosittelen äänestämään lykkäystä vastaan, sillä neuvosto ei ole täyttänyt lykkäyksen edellytyksiä Parlamentti ei voi aina langeta tyhjiin lupauksiin. Pallo oli neuvostolla, mutta se ei kyennyt toimimaan asianmukaisesti ja tehokkaasti. Neuvosto on tiennyt tästä ongelmasta yli kahden vuoden ajan eikä ole tehnyt mitään sen ratkaisemiseksi. Viivyttämällä suostumustamme väliaikaisen sopimuksen osalta emme vaaranna Euroopan kansalaisten turvallisuutta. Kohdennettu transatlanttinen tietojenvaihto on edelleen mahdollista. Oikeusvaltion periaatteet ovat ratkaisevan tärkeitä, vaikka lakejamme rikotaankin ja tällä sopimuksella väliaikaisine soveltamisineen niitä rikotaan edelleen. Parlamentin ei pidä osallistua tähän.
<P>
Lopuksi vielä yksi seikka. Jos Yhdysvaltain hallinto ehdottaisi Yhdysvaltojen kongressille jotain tällaista, Yhdysvaltojen kansalaisten pankkitietojen summittaista välittämistä vieraalle vallalle, me kaikki tiedämme, mitä kongressi sanoisi - emmekö tiedäkin?
<P>
(Suosionosoituksia istuntosalin vasemmalta laidalta)
<SPEAKER ID="094" NAME="Cecilia Malmström">
komission jäsen. - (EN) Arvoisa puhemies, komissio kannattaa äänestyksen lykkäämistä. Se antaa uudelle komissiolle mahdollisuuden kerätä uutta puhtia tämän vaikean asian tarkastelussa ja se antaisi myös Euroopan parlamentille enemmän aikaa seurata, kuinka aiomme edetä asiassa.
<P>
Komissio on sitoutunut hyvin kunnianhimoiseen aikatauluun. Vahvistan sen, mitä jäsen Daul sanoi, että komissio hyväksyy valtuutuksen uudelle pitkäaikaiselle sopimukselle 24. helmikuuta, jos suostutte lykkäämään äänestystä. Olen valmis tulemaan teitä tapaamaan samana päivänä esittääkseni valtuutuksen. Neuvosto saa sen tarkasteltavakseen seuraavana päivänä Brysselissä. Olen varma, että puheenjohtajavaltio Espanja tekee kaikkensa, jotta valtuutus voidaan hyväksyä mahdollisimman pian. Sitten komissio käynnistää välittömästi neuvottelut Yhdysvaltojen kanssa pyrkien vakuuttamaan Yhdysvallat mahdollisimman nopeasti.
<P>
Tämän toimivallan puitteissa Euroopan parlamentti pidetään ajan tasalla prosessin kaikissa vaiheissa. Tavoitteeni on saada aikaan uusi sopimus, jossa on hyvin kunnianhimoiset yksityisyys- ja tietosuojatakeet. Uskon, että voimme rakentaa luottamusta Atlantin molemmin puolin rahoituksen jäljittämiseksi, mutta tämä on tietenkin tehtävä varmistaen täysimääräisesti kansalaisvapauksien ja perusoikeuksien suojelu.
<SPEAKER ID="095" NAME="Martin Schulz" AFFILIATION="S&amp;D">
(DE) Arvoisa puhemies, minulla on vielä yksi kysymys komissiolle, toisin sanoen komission jäsen Malmströmille. Arvoisa komission jäsen Malmström, ymmärsinkö oikein, että komission jäsenenä kannatatte Euroopan kansanpuolueen (kristillisdemokraatit) ryhmän esittämää äänestyksen lykkäämistä? Saanko kysyä, miksi ette kannattanut näitä pyyntöjä niiden kuuden kuukauden aikana, jona toimitte puheenjohtajavaltio Ruotsin Eurooppa-asioiden ministerinä? Jos olisitte tukenut, meidän ei olisi tarvinnut tänään keskustella lykkäyksestä.
<SPEAKER ID="096" NAME="Puhemies">
(EN) Haluatteko vastata hyvin lyhyesti?
<P>
(Komission jäsen kieltäytyi vastaamasta.)
<P>
(Parlamentti hylkäsi mietinnön valiokuntaan palauttamista koskevan pyynnön.)
