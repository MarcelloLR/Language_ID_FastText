<CHAPTER ID="006-23">
23. Euroopan palauttamisrahaston perustaminen (2008-2013) (äänestys) 
<P>
- Ennen äänestystä:
<SPEAKER ID="106" NAME="Barbara Kudrycka " AFFILIATION="PPE-DE">
esittelijä. - (PL) Arvoisa puhemies, haluan kiinnittää huomiotanne siihen ratkaisemattomaan ristiriitaan, että tämä parlamentti on alusta alkaen pitänyt palauttamisrahaston perustamisedellytyksenä palauttamisdirektiivin hyväksymistä vuoden loppuun mennessä.
<P>
Parlamentin on tärkeä kytkeä palauttamisrahasto palauttamisdirektiiviin, mutta se ei ole onnistunut siinä. Haluan näin ollen ilmoittaa neuvostolle, että jollei palauttamisdirektiiviä hyväksytä, parlamentti voi käyttää budjettivaltaansa ja keskeyttää maksut palauttamisrahastoon vuoden 2008 talousarviosta. Siksi asia on niin tärkeä.
<P>
Tämän vuoksi vetoankin parlamenttiin, että se äänestäisi palauttamisrahaston puolesta, koska neuvosto on jo uhkaillut käyttävänsä veto-oikeuttaan kotouttamisrahastoon. Näin ollen kehotan teitä äänestämään yksimielisesti tämän asian puolesta.
<SPEAKER ID="107" NAME="Ulla-Maj Wideroos">
neuvoston puheenjohtaja. (FI) Arvoisa puhemies, arvoisat parlamentin jäsenet, neuvosto jatkaa työtään, jonka kuluessa se on tiiviissä yhteydessä Euroopan parlamenttiin sen varmistamiseksi, että ehdotuksesta Euroopan parlamentin ja neuvoston direktiiviksi jäsenvaltioissa sovellettavista yhteisistä vaatimuksista ja menettelyistä palautettaessa laittomasti oleskelevia kolmansien maiden kansalaisia päästäisiin pian yhteisymmärrykseen.
<P>
Neuvosto muistuttaa, että tästä ehdotuksesta sopiminen on yksi niistä painopisteistä, jotka neuvosto ja komissio asettivat vapauden, turvallisuuden ja oikeuden lujittamiseksi Euroopan unionissa perustetun Haagin ohjelman täytäntöönpanoa koskevassa toimintasuunnitelmassa. Neuvosto tekee kaiken voitavansa edistääkseen tämän tavoitteen saavuttamista ja palauttaa mieleen Euroopan parlamentin roolin tästä ehdotuksesta sovittaessa.
<SPEAKER ID="108" NAME="Andris Piebalgs">
komission jäsen. (EN) Arvoisa puhemies, komissio kannustaa neuvostoa jatkossakin kaikilla asianmukaisilla keskustelufoorumeilla edistämään ehdotusta Euroopan parlamentin ja neuvoston direktiiviksi jäsenvaltioissa sovellettavista yhteisistä vaatimuksista ja menettelyistä palautettaessa laittomasti oleskelevia kolmansien maiden kansalaisia ja tiivistämään Euroopan parlamentin kanssa tästä ehdotuksesta käytäviä neuvotteluja tavoitteena päästä sopimukseen vuoden 2007 loppuun mennessä.
<P>
Komissio muistuttaa, että sopimuksen aikaansaaminen tästä ehdotuksesta on yksi vapauden, turvallisuuden ja oikeuden vahvistamiseksi Euroopan unionissa laaditun Haagin ohjelman täytäntöönpanoa koskevassa neuvoston ja komission toimintaohjelmassa määritellyistä painopisteistä.
<P>
Euroopan komissio on avoin keskusteluille ehdotuksen parantamiseksi. Tällöinkin komissio on sitoutunut säilyttämään direktiivin kahtalaisen tavoitteen: sen on oltava palauttamispolitiikan tehokas väline ja toisaalta suojattava tehokkaasti asianomaisia kolmansien maiden kansalaisia. Lisäksi komissio aikoo ehdottaa, että palauttamislainsäädännön täytäntöönpano sisällytetään erityisesti tähän direktiiviin yhtenä palauttamisrahaston toiminnan strategisiin suuntaviivoihin liittyvistä toiminnallisista tavoitteista vuosiksi 2008-2013.
