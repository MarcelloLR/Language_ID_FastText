<CHAPTER ID="006-25">
25. Eurooppalainen vähäisten vaatimusten menettely (äänestys) 
<P>
- Ennen paketista 1 toimitettua äänestystä:
<SPEAKER ID="112" NAME="Hans-Peter Mayer " AFFILIATION="PPE-DE">
esittelijä. - (DE) Arvoisa puhemies, hyvät kollegat, pyysin puheaikaa kahdeksi minuutiksi, mutta vähempikin riittää. Haluan joka tapauksessa korostaa useita seikkoja erityisesti eurooppalaisessa vähäisten vaatimusten menettelyssä. Ensimmäinen niistä on, että epävarmoissa tapauksissa on tärkeää käyttää tulkinnassa lain saksankielistä toisintoa, koska saksa oli yleisesti Euroopan parlamentin työkieli sekä yksinomaan käytössä neuvostossa ja komissiossa niiden valmistautuessa moniin kolmikantaneuvotteluihin. Lisäksi jäsenvaltioiden on tärkeää hyödyntää kaikki menettelyn tarjoamat mahdollisuudet ja käyttää nykyaikaisen viestinnän keinoja. Jäsenvaltioiden tulisi sallia puhelimen, sähköpostin ja videoneuvottelujen käyttö viestintävälineinä ja edistää niitä.
<P>
Toinen tärkeä yksinkertaistus on, että lomakkeen D kääntäjän tulee olla henkilö, jolla on virallisen kääntäjän oikeudet jossakin jäsenvaltiossa. Näin rajataan nimenomaisesti pois kalliit oikeaksi todistamiset ja tarve esimerkiksi julkisten notaarien antamiin virallisiin todistuksiin. Tahdon tähdentää, että kaikkien vähäisiä vaateita koskevissa menettelyissä tehtyjen tuomioistuinten päätösten yhteydessä on muistettava menettelyn taloudellisuus, nopeus, yksinkertaisuus ja helppous kansalaisille. Kaikenlaiset esteet, jotka vaikeuttavat näiden toteutumista, ovat siksi asetuksen tavoitteen vastaisia.
<P>
Kehotankin siis kaikkia kollegojani hyväksymään tämän uuden, kansalaisten elämää helpottavan yksityisoikeudellisen menettelyn, joka on samanlainen koko Euroopan unionissa.
<P>
(Parlamentti hyväksyi suullisen tarkistuksen.)
