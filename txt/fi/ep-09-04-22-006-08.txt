<CHAPTER ID="006-08">
8. Eurooppalainen metrologian tutkimus- ja kehitysohjelma (
<P>
- Ennen äänestystä:
<SPEAKER ID="091" NAME="Erika Mann">
esittelijä. - (DE) Arvoisa puhemies, hyvät parlamentin jäsenet, syy siihen, että voimme saada tämän menettelyn päätökseen ensimmäisessä käsittelyssä on se, että olemme onnistuneet tekemään erinomaista yhteistyötä ryhmäjaon yli ja muiden toimielinten kanssa. Siitä kiitän erityisesti kollegoitani, neuvostoa, komissiota, teollisuus-, tutkimus- ja energiavaliokunnan sihteeristöä, Euroopan talous- ja sosiaalikomiteaa sekä tietysti laajaa tutkijoiden joukkoa kaiken takana.
<P>
Ulottuvillamme on nyt eurooppalainen tutkimus, kun 22 kansallista metrologian instituuttia tekevät tulevaisuudessa yhteistyötä. Se saa aikaan merkittävää eurooppalaistumista mittaamisen tärkeällä alalla. Sen lisäksi tulevaisuudessa tehostetaan yhteistyötä niissä viidessä jäsenvaltiossa, jotka eivät vielä osallistu tähän integraatioon. Olemme päässeet tähän 169 artiklan keinoin ja sovellamme sitä, kun koordinoimme jäsenvaltioiden ja EU:n tutkimusvaroja. Kyseessä on 200 miljoonaa euroa, ja se antaa meille mahdollisuuden toteuttaa yhteistyötä jäsenvaltioiden välillä.
<P>
Mittaamista koskeva tutkimus kattaa monia aloja, diabeteksesta nanoteknologiaan tai avaruusalaan, ja se on tulevaisuudessa tärkeää koko standardoinnin alalle hiilidioksidipäästöjen osalta. Niinpä toistan erityiset kiitokseni kaikille osallistujille. Toivon, että tämä johtaa tulevaisuudessa tehostettuun eurooppalaiseen yhteistyöhön tällä erittäin tärkeällä tutkimusalalla.
