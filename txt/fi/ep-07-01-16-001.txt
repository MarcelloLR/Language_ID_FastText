<CHAPTER ID="001">
Istunnon avaaminen
<P>
(Istunto avattiin klo 10.05.)
<P>
Puhemies. Edustajien valitsemisesta Euroopan parlamenttiin yleisillä välittömillä vaaleilla annetun säädöksen nojalla julistan istunnon avatuksi.
<P>
Tämä on toinen kerta kun olen aivan ansaitsematta saanut kunnian johtaa Euroopan parlamentin puhemiehen vaalia. Puhemies luonnollisesti pitää avauspuheen. Suosionosoitukset, joilla otimme eilen vastaan uudet jäsenvaltiot (Bulgaria ja Romania), ja puhemies Borrellille osoitettu lämmin kunnianosoitus ovat merkki luottamuksesta ja jatkuvuudesta. Muutaman viikon päästä on Rooman sopimuksen 50-vuotisjuhlapäivä. Rooman sopimuksella syntyi eurooppalainen perhe, uusi tekijä kansainväliseen politiikkaan ja talouselämään. Juhlimme ylpeänä merkkipäivää
<P>
koska mantereellamme on vallinnut lähes keskeytyksettä rauha jo 60 vuoden ajan,
<P>
koska meillä on yhteiset arvot: vapaus, demokratia ja sosiaalinen oikeudenmukaisuus, ja
<P>
koska Euroopan poliittinen unioni on herättänyt toiveita monissa muissa maailman kolkissa.
<P>
Vain katsomalla eteenpäin voimme lunastaa nämä odotukset ja vaatimukset sekä vastata myös eurooppalaisten esittämään institutionaalisia ja sosiaalisia kysymyksiä koskevaan kritiikkiin. Tarkoitan tällä globalisoitunutta maailmaa, sen aikaansaamaa edistystä sekä siihen liittyvää ja koko ajan lisääntyvää epäoikeudenmukaisuutta. Tarkoitan suurta vastuuta, joka meillä on energiansaannin ja ympäristön tulevaisuuden eli toisin sanoen maapallon eloonjäämisen ja tulevien sukupolvien kannalta. Tarkoitan uusia mahdollisuuksia, jotka liittyvät tieteen kehittymiseen, tämän kehityksen myötä syntyvien sovellusten täytäntöönpanotapaan sekä etuihin ja eettisiin ongelmiin, joita kaikkien mieliin nousee ja jotka tarkoittavat asianmukaisiin tietoihin perustuvaa päätöksentekoa.
