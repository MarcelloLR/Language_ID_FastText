<CHAPTER ID="015">
Galileo (keskustelu)
<SPEAKER ID="392" NAME="Puhemies">
Esityslistalla on seuraavana komission julkilausuma Galileosta.
<SPEAKER ID="393" NAME="Jacques Barrot">
komission varapuheenjohtaja. (FR) Arvoisa puhemies, hyvät parlamentin jäsenet, olen parlamentille kiitollinen siitä, että se teki aloitteen tästä päätöslauselmasta. Päätöslauselman sisällöstä on apua komission toimille. Sen hyväksyminen täysistunnossa on lisätodiste siitä, että Euroopan yhteisöllä on selvä ja määrätietoinen halu saattaa onnistuneesti päätökseen tämä huomattava eurooppalainen hanke, Galileo.
<P>
Mikä on tämänhetkinen tilanne? Koska konsortioehdokkaan kanssa käytävät sopimusneuvottelut ovat pysähdyksissä, eikä vuosi sitten asettamieni edellytysten täyttämisessä ole edistytty, olen esittänyt uhkavaatimuksen, jossa on asetettu täsmälliset määräajat tämän pattitilanteen laukaisemiseksi. Hyväksymänsä uhkavaatimuksen perusteella neuvosto on antanut minulle tehtäväksi tutkia kaikkia mahdollisia vaihtoehtoja. Työ, jota komissio tekee liikenneneuvostolta 22. maaliskuuta saamansa toimeksiannon perusteella ja jolle parlamentin päätöslauselmassa annetaan korvaamatonta tukea, etenee tyydyttävästi. Komissio aikoo antaa tämän työn tuloksista tiedonannon parlamentille ja neuvostolle 10. toukokuuta 2007, eli kuukautta ennen kesäkuussa 2007 pidettävää seuraavaa liikenneneuvoston kokousta.
<P>
Tässä tiedonannossa vastataan kaikkiin niihin vaatimuksiin, joita esitettiin neuvoston kokouksessa 22. maaliskuuta 2007 ja siinä parlamentin päätöslauselmassa, jonka aiotte hyväksyä. Tiedonannossa tarkastellaan nykytilannetta ja ohjelman kohtaamia vaikeuksia, myös toimilupasopimusta koskevien neuvottelujen umpikujaan ajautumisen syitä. Lisäksi siinä analysoidaan mahdollisuuksia nopeuttaa toimilupasopimuksen tekemistä ja nykyisen suunnitelman vaihtoehtoisia ratkaisuja. Kiellettyjä aiheita ei ole, koskivatpa ne sitten nykyisten vaikeuksien syitä, mahdollista aikataulua tai rahoitukseen taikka hallintoon liittyviä kysymyksiä.
<P>
Vaihtoehtoisiin ratkaisuihin kuuluu useita mahdollisuuksia. Ne tietenkin vaihtelevat hankkeen säilyttämisestä nykymuodossa sen lopettamiseen, mikä ei tietenkään kuulu suunnitelmiini. Tilapäisesti asia voitaisiin ratkaista siten, että julkinen sektori ottaisi vastuun koko satelliitti-infrastruktuurin tai sen osan rakentamisesta ja käyttöönotosta, minkä jälkeen yksityinen kumppani vastaisi sen käytöstä. Tämä on yksi vaihtoehto. Kaikkia vaihtoehtoja kuitenkin tarkastellaan perusteellisesti kiinnittäen huomiota niiden teknisiin ja taloudellisiin vaikutuksiin myös hallinnolliselta kannalta.
<P>
Komission tehtävä on edelleen varmistaa hankkeelle paras kustannus-hyötysuhde ja estää lisäviivästykset. Uusien viivästysten estäminen on olennaista, koska kilpailevien järjestelmien uudistaminen aiheuttaisi riskejä. Mikäli nykyistä suunnitelmaa noudatetaan ja toimilupasopimusta koskevia neuvotteluja jatketaan hyvin ripeästi lähiviikkoina, ilmoitan tietenkin parlamentille saavutetusta edistyksestä.
<P>
Käsittelen seuraavaksi Euroopan geostationaarista navigointilisäjärjestelmää koskevaa ohjelmaa (EGNOS), jolla parannetaan maailmanlaajuista paikannusjärjestelmää eurooppalaisten käyttäjien kannalta. Euroopan avaruusjärjestö saattaa päätökseen järjestelmän toimintavalmiutta koskevan tarkastuksen maaliskuuhun 2008 mennessä. Sen jälkeen EGNOS on täysin toimintavalmis, ja ennen maaliskuuta 2008 on löydettävä taloudellinen toimija, joka pystyy hyödyntämään EGNOSin sovelluksia. EU:n toimielimet pystyvät myös turvaamaan järjestelmän rahoituksen samasta päivämäärästä alkaen. Korostan tätä jossakin määrin, sillä EGNOS antaa meille mahdollisuuden arvioida jo nyt joitakin satelliittinavigointisovelluksia, ja siitä on siten suurta etua, koska se on ensimmäinen Galileo-ohjelman toteuttamista edistävä vaihe.
<P>
Käsittelen seuraavaksi EU:n satelliittinavigointiohjelmien rahoitusta. Tiedätte, että komissio antoi heinäkuusta 2004 alkaen ehdotuksen Euroopan parlamentin ja neuvoston asetukseksi. Tässä ehdotuksessa säädettiin Galileo-ohjelmaa varten erityinen oikeudellinen väline, joka oli tulevan eurooppalaisen avaruuspolitiikan mukainen ja vastasi rahoituskehyksen 2007-2013 moitteettoman varainhoidon vaatimusta. Ehdotuksessa mainitaan tilapäisjärjestelyt miljardin euron suuruisen Euroopan yhteisön rahoitustuen myöntämistä varten. Neuvosto hyväksyi 21. huhtikuuta 2005 osittaisen yleisnäkemyksen tästä ehdotuksesta. Myös parlamentti antoi myönteisen lausunnon ensimmäisessä käsittelyssä 5. syyskuuta 2005. Valitut vaihtoehdot vaikuttavat tietenkin lopullisiin kustannuksiin, jotka jätetään hyvissä ajoin budjettivallan käyttäjän hyväksyttäviksi.
<P>
Komissio pohtii parhaillaan Galileo-ohjelman hallintoon liittyviä toimintatapoja, joilla pystytään todennäköisesti tehostamaan koordinointia ohjelman eri toimijoiden - komission, valvontaviranomaisen ja Euroopan avaruusjärjestön - välillä.
<P>
Käsittelen seuraavaksi ulkosuhteita. Galileo-ohjelmaa koskevista kansainvälisistä sopimuksista neuvotellaan perustamissopimuksen 300 artiklan nojalla. Tässä artiklassa määrätyn menettelyn mukaan parlamenttia on vielä kuultava ennen näiden neuvottelujen päättämistä. Olen tietenkin tietoinen parlamentin kiinnostuksesta osallistua tiiviisti hallinnon valvontaan.
<P>
Galileon sovelluksia ja niistä laadittua vihreää kirjaa koskeva julkinen keskusteluvaihe on päättymässä. Suurelta toimijoiden joukolta on saatu yli 70 kannanottoa. Komission on nyt analysoitava tulokset ennen vuonna 2008 toteutettavan toimintasuunnitelman suunnittelua.
<P>
Hyvät parlamentin jäsenet, kuten tiedätte, Galileo on EU:n kaikkien aikojen kunnianhimoisin teollisuushanke. Olen tietenkin halukas tavoittelemaan tänä iltana parlamentin tukea, kun otetaan huomioon sekä hankkeen vaikeus että halumme saada se onnistumaan. Tuleva kuukausi on todella työntäyteinen komissiolle ja sen toimivaltaisille yksiköille, jotta löydetään parhaat ratkaisut nykyisen tilanteen selvittämiseksi ja ohjelman edistämiseksi aikataulun mukaisesti.
<P>
Näihin asioihin halusin kiinnittää parlamentin huomion tänä iltana, ja käynnissä olevien tutkimusten aikana minulle on tietenkin kunnia-asia pitää parlamentti ajan tasalla. Arvoisa puhemies, kiitän myös parlamenttia etukäteen siitä, että se suostui antamaan meille tarvitsemamme tuen päätöslauselmaehdotuksessa, josta huomenna äänestetään. Sen ansiosta pystymme vakuuttamaan jäsenvaltiot siitä, että tämänkaltainen hanke on EU:n tulevaisuudelle niin tärkeä, että sen määrätietoinen jatkaminen on välttämätöntä.
<SPEAKER ID="394" NAME="Etelka Barsi-Pataky">
PPE-DE-ryhmän puolesta. - (HU) Arvoisa varapuheenjohtaja, kiitos yksityiskohtaisista tiedoista. Tänä iltapäivänä Airbus-valokuvanäyttelyn avajaisissa kuulimme 2000-luvun eurooppalaisten kehitysinsinöörien vaikuttavista saavutuksista. Airbusin edustaja kertoi kuitenkin myös valmistuksessa syntyneistä ongelmista, viivästymisen aiheuttamista peruuttamattomista vahingoista ja siitä, ettei EU:n osuus Airbus-hankkeessa ollut tarpeeksi merkittävä, vaan siinä ratkaisivat jäsenvaltioiden näkemykset.
<P>
Nyt myös Galileo-hanke on kehittymässä samaan suuntaan, mutta kevään Eurooppa-neuvoston kokouksen jälkeen vaikuttaa siltä, että neuvosto, komissio ja parlamentti ovat päässeet yksimielisyyteen siitä, että nämä virheet voidaan vielä välttää ajoissa. Viime syksynä parlamentti kiinnitti komission ja neuvoston huomion ratkaisemattomien ongelmien ja viivästysten kasvavaan määrään, ja siksi, arvoisa komission varapuheenjohtaja, suhtaudummekin myönteisesti ja olemme tyytyväisiä rohkeaan ja määrätietoiseen toimintaanne. Arvoisa komission varapuheenjohtaja, voin vakuuttaa teille, että Euroopan parlamentti tukee teitä kaikkein vaikeimpien kysymysten ratkaisemisessa, jos lopulta saadaan aikaan avoin, selkeä ja toteuttamiskelpoinen aikataulu sekä kohtuullinen rahoitus joko neuvottelujen tai jonkin vaihtoehtoisen ratkaisun avulla. Vaadimme tehokkaampaa ja parempaa julkishallintoa sekä selkeitä poliittisia vastuualueita tarvittavien välineiden hankkimista varten. Vaadimme yksiselitteistä vastausta siihen, mikä on yhteisön rahoituksen ja vastuun kokonaistarve. Odotamme Euroopan avaruussektorin toimijoilta vihdoinkin selvää vastausta rahoitusosuudesta, eli kahden kolmasosan osuuteen perustuvasta rahoitusmuodosta, kuten tarjouspyynnöissä todettiin.
<P>
Galileo on ensimmäinen yhteisön infrastruktuuri, ja siksi Euroopan parlamentti seuraa sitä erittäin kiinnostuneena. Arvoisa varapuheenjohtaja, mainitsitte, että Euroopan parlamentti äänesti seitsemänvuotisessa talousarviossaan lähes miljardin euron myöntämisestä Galileo-ohjelmalle. Määrä on käytettävissä 1. tammikuuta alkaen, ja haluaisimme tietää, mihin se käytetään ja miten sitä hyödynnetään.
<SPEAKER ID="395" NAME="Norbert Glante" LANGUAGE="DE">
Arvoisa puhemies, arvoisa komission jäsen Barrot, hyvät kollegat, on tosiaan hieman turhauttavaa nähdä, mihin ahdinkoon olemme vähitellen joutuneet Galileo-hankkeen viivästymisen takia. On kiistatta kunnianhimoinen yritys toteuttaa Euroopan laajuinen julkisen ja yksityisen sektorin kumppanuushanke ensimmäistä kertaa. Pienet ja keskisuuret yritykset, jotka osallistuivat vihreän kirjan kautta tehtyyn tutkimukseen, odottavat kuitenkin aloituslupaa suunnitellakseen, valmistaakseen ja saattaakseen markkinoille sovelluksiaan, jotta ne voisivat todella perustaa suunnittelemansa työpaikat.
<P>
Yritysmaailma odottaa meidän suojelevan sitä poliittiselta painostukselta. "Liiketoiminta synnyttää liiketoimintaa", kuten tunnettu sanonta kuuluu. Vaikka suhtaudunkin itse yleensä hyvin myönteisesti yrityksiin, minusta vaikuttaa toisinaan siltä, että aina vaikeuksia kohdatessaan yritysmaailma vetoaa jälleen poliittiseen apuun ja karttaa riskinottoa.
<P>
Investointien, riskien ja voittojen oikeudenmukainen jakaminen on ensiarvoisen tärkeää julkisen ja yksityisen sektorin kumppanuusmallissa. Esitimme teollisuus-, tutkimus- ja energiavaliokunnan antamassa lausunnossa ehdotuksen, että varoja säilytettäisiin ensisijaisesti vararahastossa valvontaviranomaista varten. Tarkoituksemme oli näin kehottaa kaikkia kumppaneita menemään eteenpäin ja kuromaan menetetyn ajan umpeen. Tiedämme varsin hyvin, että tämä on kuin potkisi koiraa isännän sijasta, vanhaa sanontaa lainatakseni, mutta valitettavasti meillä ei ole muuta painostuskeinoa.
<P>
Olemme edelleen toiveikkaita, ja Euroopan parlamentin sosialidemokraattinen ryhmä tukee hanketta myös jatkossa, mutta kärsivällisyydellämme on rajansa. Toivon, että sovittujen aikataulujen ja määräaikojen rajoissa saadaan nyt kokoon osakasyritykset ja tarvittava konsortio. Päätän puheenvuoroni toiseen sananlaskuun: teot puhuvat enemmän kuin sanat. On aika antaa tekojen puhua.
<SPEAKER ID="396" NAME="Fiona Hall">
ALDE-ryhmän puolesta. - (EN) Arvoisa puhemies, arvoisa komission jäsen, olen tyytyväinen siihen, että tänä iltana on tilaisuus keskustella Galileosta, mutta se aiheuttaa minulle hyvin oudon aikavääristymän tunteen.
<P>
Viimeksi keskustelimme tästä aiheesta täysistunnossa seitsemän kuukautta sitten, ja on hyvin hälyttävää huomata, että sen jälkeen ei ole edistytty lainkaan. Tuolloin syyskuussa ilmaisin muiden jäsenten tavoin huoleni hankkeen jyrkästi nousevista kustannuksista. Meidän on kerrottava totuus kaunistelematta: kiellettyjä aiheita ei saa olla, kuten komission jäsen totesi. Galileolla on mahdollisuus olla huomattava eurooppalainen hanke, mutta teknologia kehittyy hyvin nopeasti. Hanke on viivästynyt niin paljon, että on saatettu tulla siihen pisteeseen, ettei yksinkertaisesti enää kannata jatkaa. Galileo on riippuvainen tuloista, ja ellei se tuo lisäarvoa, kukaan ei maksa sen käytöstä.
<P>
Kuuntelin hyvin kiinnostuneena komission jäsenen Barrot'n puheenvuoroa. Vaikuttaa siltä, että vihdoin on tapahtunut jotakin muutosta: neuvosto ja komissio haluavat toteuttaa määrätietoisia toimia. Olen erittäin tyytyväinen toukokuun 10. päiväksi asetettuun määräaikaan ja vaatimukseen, jonka mukaan pääehdoissa on siihen mennessä tapahduttava välitöntä ja huomattavaa edistystä. Olen tyytyväinen myös siihen, että hankkeen toteuttamisvaihtoehtoja on ryhdytty tutkimaan, mutta mielestäni on hälyttävää, että mahdollinen tilapäisratkaisu olisi riippuvainen julkisista varoista.
<P>
Lisäksi komissio on todennut, että se saattaa joutua käsittelemään uudelleen joitakin aiempiin olettamuksiinsa ja lähestymistapaansa liittyviä perusnäkökohtia. Kysyisin komission jäseneltä, myöntääkö hän jälkikäteen, että oli virhe suostua heinäkuussa 2005 fuusioimaan molemmat yhteenliittymät? Minusta vaikuttaa siltä, että juuri tässä vaiheessa komissio menetti kaikki vaikutusmahdollisuutensa. Myöntääkö komission jäsen nyt, että kilpailu ja vaihtoehdot ovat todennäköisesti paras kannustin julkisen ja yksityisen sektorin kumppanuuksien pitämiseksi aikataulussa ja talousarvion rajoissa?
<SPEAKER ID="397" NAME="David Hammerstein Mintz">
Verts/ALE-ryhmän puolesta. - (ES) Arvoisa puhemies, Euroopan unionin rahoituskehyksessä panostetaan voimakkaasti Galileo-ohjelman käynnistämiseen. Meillä onkin velvollisuus varmistaa, että unionin varoja käytetään ja hallinnoidaan asianmukaisesti.
<P>
Jos ohjelman yksityisen sektorin kumppanit eivät hoida velvoitteitaan, ne on korvattava välittömästi. Luotamme siihen, että Galileo-järjestelmä on toimintavalmis mahdollisimman pian ja että siitä tulee keskeinen liikenteen apuväline ja ilmastonmuutoksen kaltaisten ympäristöongelmien havainnointia edistävä tekijä.
<P>
Haluamme Galileo-hankkeen olevan yhteensopiva ja yhteentoimiva myös tavanomaisten navigointijärjestelmien, kuten GSM:n ja muiden järjestelmien kanssa. On tärkeää, että ne ovat yhteen liitettäviä ja toisiaan täydentäviä. Yhdessä Yhdysvaltojen GPS:n ja Venäjän GLONASSin kanssa niiden on edistettävä navigointijärjestelmämme kehittämistä.
<P>
Samanaikaisesti meidän on jatkettava ohjelman seurantaa varmistaaksemme, että Galileon sovellukset täyttävät tiukimmat eettiset ja ihmisoikeuksia koskevat vaatimukset.
<P>
Nyt kuitenkin pohdimme, onko Galileo vain pelkkää kuvitelmaa, vai toteutuuko se. Mietin, ovatko Euroopan komission hallinnolliset valmiudet riittävät Galileon olosuhteisiin ja haasteisiin nähden. Euroopan unionin arvovalta on vaakalaudalla.
<SPEAKER ID="398" NAME="Gerard Batten">
IND/DEM-ryhmän puolesta. - (EN) Arvoisa puhemies, EU:n kansalaisilla on nykyisin käytettävissään täysin toimiva satelliittijärjestelmä. Tiedämme kaikki, että Galileon todellinen tavoite on Euroopan unionin vaikutus- ja määräysvallan laajentaminen ja että se on pohjimmiltaan tarkoitettu EU:hun suunniteltujen asevoimien sotilaalliseen käyttöön.
<P>
Samanaikaisesti tämän suurisuuntaisen hankkeen miljardeihin euroihin nousevat rahoitussuunnitelmat ovat suurissa vaikeuksissa. Yhdistyneen kuningaskunnan hallitus, joka aina keksii uusia verotuskeinoja, aikoo hyödyntää sitä tiemaksujärjestelmien käyttöönotossa, jotta Yhdistyneen kuningaskunnan kansalaiset voivat osallistua sen maksamiseen, kun heitä veloitetaan etuoikeudesta ajaa omilla teillään.
<P>
Galileossa on kaikki ainekset päätyä avaruuden Airbus-hankkeeksi, ja kuten Galileo Galilei totesi, se mikä menee ylös, tulee myös alas. Tässä tapauksessa olisi huomattavasti parempi, jos ei lainkaan mentäisi ylös.
<SPEAKER ID="399" NAME="Józef Pinior" AFFILIATION="PSE">
(PL) Arvoisa puhemies, Galileo-satelliittinavigointijärjestelmällä turvataan Euroopan unionin asema maailmanlaajuisessa sivilisaatiossa tulevalla vuosisadalla. Yksittäisten yritysten ja maiden itsekkäät pyrkimykset eivät onnistu horjuttamaan koko EU:n oikeutettuja etuja tässä asiassa. Euroopan parlamentti on huolissaan Galileo-hankkeen toteuttamisessa sattuneista viivästyksistä ja vaatii, että komissio esittää suunnitelman, jolla taataan, että Euroopan unionin oma satelliittinavigointi todella pääsee vauhtiin. Euroopan parlamentin on tuettava komissiota, joka pyrkii toteuttamaan Galileon vaihtoehtoisesti, käyttämällä toista urakoitsijaryhmää vuonna 2005 perustetun konsortion sijasta. Meidän on muistettava, että Venäjän GLONASS- tai Kiinan BEIDOU-järjestelmä voivat vallata EU:n. Galileo-järjestelmä takaa Euroopan unionin aseman tulevassa sivilisaatiossa.
<SPEAKER ID="400" NAME="Jacques Barrot">
komission varapuheenjohtaja. (FR) Arvoisa puhemies, aivan ensimmäiseksi kiitän jäsen Barsi-Patakya siitä, että hän on tukenut tätä ohjelmaa ja pysytellyt samalla hyvin valppaana, sillä hän on aina esittänyt ohjelmasta aiheellisia kysymyksiä.
<P>
Haluan puhua parlamentille aivan avoimesti: hyvä jäsen Hall, mielestäni ongelma ei johdu siitä, että konsortioita on vain yksi. Todellinen ongelma on se, että Galileo-ohjelma käynnistettiin julkisen ja yksityisen sektorin kumppanuudella, jota ei kenties toteutettu niin hyvin kuin olisi voitu. Julkisen ja yksityisen sektorin kumppanuus perustuu edelleen erittäin tarkkaan liiketoimintasuunnitelmaan, ja lisäisin, että Yhdysvalloissa riippumaton avaruusohjelma perustettiin puolustusvoimien määrärahoilla, joiden avulla Nasa pystyi myöhemmin kehittämään yksiköitään.
<P>
Mielestäni meidän onkin pohdittava peruskysymyksiä nyt. Vaikka julkisen ja yksityisen sektorin kumppanuutta jatkettaisiin, onko se säilytettävä aivan samoissa mittasuhteissa? Tämä on ongelman ydin. Kohtuuden nimessä en usko, että todellinen ongelma on se, onko konsortioita yksi vai kaksi. Todellisuudessa on selvitettävä, tarjoavatko Galileon sovellukset sellaista lisäarvoa, että unionin on perusteltua sitoutua siinä määrin kuin on suunniteltu.
<P>
Kuulin myös sanottavan, että Galileo voisi olla tarpeeton. Meidän on tiedettävä, haluammeko Euroopan unionin riippumattoman avaruusohjelman lisäksi toteuttaa koko joukon arkipäiväisiä edistysaskeleita kansalaisten hyväksi. Tämä ei ole vain edustusohjelma vaan ohjelma, jonka olennaisena tavoitteena on vastata tarpeisiin, ja asemani takia tiedän hyvin, miten paljon voisimme liikenteen alalla hyötyä Galileo-ohjelmasta.
<P>
Arvoisa puhemies, olen luvannut tiedottaa parlamentille säännöllisesti neuvottelujemme edistymisestä. Kerrottakoon, että olen henkilökohtaisesti ottanut tämän sydämen asiakseni. Haluan perehtyä asioihin todella tarkasti tehdäkseni selväksi, että jos alkuperäistä suunnitelmaa joudutaan jossakin määrin muuttamaan, se tehdään niin, että voimme olla varmoja sen onnistumisesta. Erityisesti jäsen Glante puhui niistä hyödyistä, joita voisivat kansalaisten lisäksi saada pienet ja keskisuuret yritykset, joille Galileo tarjoaa uusia mahdollisuuksia. Olette oikeassa, tämä on todellakin asian ydin. Meidän on selvitettävä Galileon tuottama lisäarvo ja kaikkien toteutettavissa olevien sovellusten rakenne.
<P>
Tutkimme parhaillaan kaikkea tätä hyvin tarkasti. Tässä kaikki, mitä voin tänä iltana sanoa, mutta olen edelleen parlamentin käytettävissä keskustellakseni tästä kiehtovasta vaikkakin vaikeasta aiheesta.
<SPEAKER ID="401" NAME="Puhemies">
Olen vastaanottanut yhden työjärjestyksen 103 artiklan 2 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan torstaina klo 12.00.
