<CHAPTER ID="013">
Minuutin puheenvuorot poliittisesti tärkeistä asioista
<SPEAKER ID="034" NAME="Puhemies">
(DE) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="035" NAME="Rumiana Jeleva   -" AFFILIATION="PPE-DE">
(BG) BBC 4 -kanavan esittämä dokumenttielokuva Bulgarian hylätyt lapset, jossa kuvaillaan Mogilinon kylässä sijaitsevan fyysisesti ja henkisesti vammaisten lasten sosiaalihoitokodin potilaiden elinolosuhteita ja heihin kohdistuvia asenteita, on aiheuttanut myrskyisen reaktion sekä bulgarialaisessa että kansainvälisessä yhteisössä. Haluan siksi kertoa toimista, joihin on ryhdytty.
<P>
Lähetimme ensinnäkin tietopyynnön työ- ja sosiaaliministerille sekä valtion lastensuojeluviraston puheenjohtajalle. Pyysimme sulkemaan kyseisen laitoksen ja vauhdittamaan laitoshoidon lopettamiseen tähtäävää prosessia. Ministeriö vastasi tietopyyntöömme.
<P>
Vetosimme myös sosiaalipalveluja vammaisille tarjoaviin kansainvälisiin kansalaisjärjestöihin. Niistä yksi on Betel, Euroopan suurin hyväntekeväisyysjärjestö, jolla on 150 vuoden kokemus psyykenvammaisten hoidosta. Järjestön asiantuntijat vastasivat pyyntööni tutustua yhdessä Mogilinossa sijaitsevaan laitokseen ja etsiä ratkaisuja ongelmiin.
<P>
Hallitus vastaa ensi kädessä tarvittavien materiaalien toimituksesta ja teknisistä olosuhteista näissä laitoksissa sekä lasten tukemisesta. On kuitenkin tarpeen muuttaa käsitystä henkisesti vaikeasti vammaisille lapsille tarjottavista sosiaalipalveluista sekä yhteiskunnan ja hoitolaitosten suhtautumista heihin. Näiden lasten eristäminen vaikeapääsyisiin kyliin ja pikkukaupunkeihin on lopetettu Euroopassa kauan sitten. Ongelmia ei ratkaista piilottamalla totuus, vaan siihen tarvitaan meidän kaikkien yhteisiä ponnisteluja.
<SPEAKER ID="036" NAME="Luis Yañez-Barnuevo García" AFFILIATION="PSE">
(ES) Arvoisa puhemies, parlamentti tunnustetaan kansainvälisesti vapauden ja ihmisoikeuksien puolestapuhujaksi, joka kunnioittaa kansainvälistä lakia ja Yhdistyneiden Kansakuntien järjestelmää.
<P>
Näin ollen monet meistä haluaisivat kuulla parlamentin ja sen puhemiehen oman arvion paheksunnasta, jota herätti presidentti Bushin ja Aznarin vuonna 2003, vähän ennen Irakiin hyökkäystä, Crawfordin maatilalla käymien keskustelujen julkitulo.
<P>
Jotkin kyseisen keskustelun osat ovat erittäin vakavia, sillä ne osoittavat täydellistä kunnioituksen puutetta Yhdistyneitä Kansakuntia kohtaan, transatlanttisten suhteiden halveksuntaa ja piittaamattomuutta kansainvälisestä lainsäädännöstä.
<P>
Meillä kaikilla oli epäilyksemme siitä, että jotakin tämän tapaista oli tapahtunut, mutta koskaan aiemmin todisteet eivät olleet yhtä ilmeisiä. Ne ovat niin selviä, että ne vaativat parlamenttia ottamaan kantaa, vaikka vain sanoakseen, etteivät tällaiset häpeälliset tapahtumat saa toistua enää koskaan.
<SPEAKER ID="037" NAME="Eugenijus Gentvilas" AFFILIATION="ALDE">
- (LT) On huolestuttavaa, että maapallon lämpenemistä, energiansäästöä ja vastaavia kysymyksiä käsitteleviin eurooppalaisten politiikkojen selontekoihin suhtaudutaan useimmissa Euroopan maissa välinpitämättömästi. Myöskään alueet, maakunnat ja muut hallinnolliset yksiköt eivät kiinnitä näihin ongelmiin niiden ansaitsemaa huomiota. Esimerkkejä energiantuhlauksesta ja ilmaston lämpenemisen seurausten ylenkatsomisesta voidaan helposti todeta kaikkialla. Näen itse esimerkiksi lähes päivittäin matkallani Brysselistä Luxemburgiin katuvalojen levittäytyvän kymmenien kilometrien matkalla, mutta kukaan ei myönnä vastuutaan asiasta, Vallonia sen paremmin kuin Belgia tai maakunnatkaan.
<P>
Toisaalta jopa Euroopan parlamentissa sanamme eivät aina vastaa tekojamme. En voi ymmärtää, miksi jokaiselle jäsenelle jaetaan jokaisessa istunnossa Strasbourgissa arviolta 200-300 sivua sanatarkkoja selostuksia ja pöytäkirjoja. Mielestäni tällaisten materiaalien olisi oltava saatavilla vain Internetissä ja niiden tulostaminen paperille olisi lopetettava.
<SPEAKER ID="038" NAME="Bogusław Rogalski" AFFILIATION="UEN">
(PL) Arvoisa puhemies, 10. lokakuuta kaksi Valko-Venäjän puolalaisyhdistyksen aktivistia, Angelika Borys ja Igor Bancer, pidätettiin jälleen Grodnossa. Heidät asetettiin syytteeseen huliganismin verukkeella ja Bancer tuomittiin vankeuteen kymmeneksi päiväksi. Borys sai puolestaan sakkorangaistuksen, joka vastaa suuruudeltaan jotakuinkin viisitoistakertaisesti keskimääräistä kuukausipalkkaa Valko-Venäjällä. Yleisesti kuitenkin tiedetään, että todellinen syy heidän pidätykseensä oli opposition suunnittelema mielenosoitus Alexander Lukašenkon autoritaarista hallintoa vastaan. Valko-Venäjän viranomaiset ovat jälleen kerran näyttäneet, että maassa ei tulla suvaitsemaan järjestöjen riippumattomuutta ja vapautta. Pelottelu, pidätykset tekosyiden varjolla ja länsimaiden mustamaalaaminen ovat keinoja, joita Lukašenko on käyttänyt pitkään sortovaltansa ylläpitämisessä.
<P>
Arvoisa puhemies, emme voi sallia näin laajamittaisia ihmisarvoon ja vapauteen kohdistuvia ihmisoikeusloukkauksia Euroopan unionin naapurustossa. Eurooppa ei voi olla demokraattinen, jos Valko-Venäjä ei ole vapaa maa. Lisätkäämme siis rahoitusta auttaaksemme Valko-Venäjän yhteiskuntaa vapautumaan diktatuurin sortovallasta. Vaatikaamme etnisten vähemmistöjen oikeuksien kunnioittamista, mielivaltaisten pidätysten lopettamista ja poliittisten vankien vapauttamista. Se on ainoa keino muuttaa Euroopan ainoaa tyranni- ja diktatuurivaltiota.
<SPEAKER ID="039" NAME="Carl Schlyter" AFFILIATION="Verts/ALE">
(SV) Kiitos, arvoisa puhemies. Haluaisin puhua Turkin parlamentin päätöksestä sallia maan asevoimien tunkeutua Irakin ainoalle suhteellisen rauhalliselle alueelle. Nyt näyttää siltä, että voimme käsitellä tätä tapausta keskustellessamme yleiskertomuksesta keskiviikkona. Toivon, että kaikki voivat osallistua prosessiin ja esittää tarkistuksia, sillä kyseessä on suuri uhka alueen rauhalle. Se valaisee ongelmaa, jonka aiheuttaa armeijan harjoittama painostus ja päätösten vieminen läpi voimalla. Meidän on nyt varmistettava, että hallitus pysyy lujana, joukkoja ei lähetetä eikä yhtäkään armeijaa yllytetä tunkeutumaan Irakiin. Se, mitä maassa on jo riittävästi, on asevoimaa. Se, mitä sieltä puuttuu, on ihmisten välinen normaali keskustelu, ja sitä meidän on tuettava. Kiitos.
<SPEAKER ID="040" NAME="Willy Meyer Pleite" AFFILIATION="GUE/NGL">
(ES) Arvoisa puhemies, Euroopan unionissa vaikuttaa melkeinpä vallitsevan täysi uutispimento ja toimintakatkos Länsi-Saharan miehitetyillä alueilla tapahtuvien Marokon kuningaskunnan systemaattisten ihmisoikeusloukkauksien suhteen.
<P>
He ovat kouluttaneet meidät hyvin. Parlamentti ansaitsee kuitenkin Marokon kuningaskunnalta selityksen siitä, miksi valtuuskunta ei voinut vierailla miehitetyillä alueilla.
<P>
Aiemmin annettuja tietoja on täydennettävä kahdella seikalla. Marokko kielsi ensinnäkin ihmisoikeusyhdistystä nimeltä Codesa järjestämästä yleiskokoustaan miehitetyillä alueilla. Toisekseen Yhdistyneet Kansakunnat ei ole vieläkään julkaissut raporttia, jonka laati miehitetyillä alueilla tilanteen kartoittamiseksi vieraillut ihmisoikeuskomissaari. Raporttia ei ole julkaistu tähän päivään mennessä.
<P>
Kehotan painokkaasti unionin toimielimiä - parlamenttia, Euroopan komissiota ja neuvostoa - korjaamaan tämän tilanteen.
<SPEAKER ID="041" NAME="Gerard Batten" AFFILIATION="IND/DEM">
(EN) Arvoisa puhemies, Gordon Brown sanoi tänään, ettei tarvetta uudelle EU:n sopimukselle tule olemaan vielä ainakaan 10 vuoteen. Hän tietää hyvin, ettei uutta sopimusta tulla tarvitsemaan enää koskaan. Ehdotettu uudistussopimus on itseään korjaava. Vähäinen jäljelle jäävä suvereeni valta voidaan siirtää EU:lle Eurooppa-neuvoston päätöksellä ilman parlamentin saatikka kansalaisten kuulemista.
<P>
Uudistussopimuksessa vahvistetaan muodollisesti EU:n lainsäädännön laillisuus ja ylivoimaisuus kansalliseen lainsäädäntöön nähden. Mikäli Yhdistyneen kuningaskunnan parlamentin kamarit hyväksyvät uudistussopimuksen säännökset ylivoimaisina ja soveltavat niitä Englannin ja Skotlannin nykyisen lain kustannuksella, se on maanpetoslain nojalla maanpetos. Kuka tahansa parlamentin ala- tai ylähuoneen jäsen, joka äänestää uudistussopimuksen ratifioinnin puolesta, on siis kirjaimellisesti maanpetturi.
<P>
(Naurua)
<P>
Tutkikaa toki maanpetoslakia, jos ette usko minua!
<SPEAKER ID="042" NAME="Puhemies">
(DE) Tällaisia termejä olisi käytettävä varoen, hyvä Gerard Batten.
<SPEAKER ID="043" NAME="Manolis Mavrommatis" AFFILIATION="PPE-DE">
(EL) Arvoisa puhemies, hyvät parlamentin jäsenet, vuosi ennen Pekingin olympialaisten alkamista suuri yleisö saa päivittäin huolestuttavia uutisia. Tällä kertaa kyse ei ole ihmisoikeuksista tai ympäristösaasteista, vaan järjestelytoimikunnan ja Kiinan kansantasavallan viranomaisten päätöksestä kieltää olympialaisten osallistujilta kaikenlaiset uskonnollisen palvonnan muodot. Olympialaisten synnystä asti noudatettujen, myös Kiinan viranomaisten ja Kansainvälisen olympiakomitean allekirjoittamien sopimusten vastaisesti uskonnolliset symbolit kuten Raamattu, Vanha ja Uusi testamentti, rukouspaikat ja jopa ristikorut urheilijoiden kaulassa kielletään.
<P>
Kristittynä olen syvästi suruissani. Toivon, että kansainvälinen yhteisö ja EU estävät asianmukaisesti vuoden 2008 olympialaisten järjestäjiä toteuttamasta näitä ennenkuulumattomia toimenpiteitä.
<P>
(Suosionosoituksia)
<SPEAKER ID="044" NAME="Catherine Trautmann" AFFILIATION="PSE">
(FR) Arvoisa puhemies, hyvät parlamentin jäsenet, Michelin-konserni ilmoitti 3. lokakuuta lopettavansa renkaiden tuotannon Toulin tehtaallaan. Tämä johtaa todennäköisesti yli 800 työpaikan häviämiseen vuoteen 2009 mennessä, vaikka yrityksen teollisten sen paremmin kuin taloudellistenkaan tulosten valossa irtisanomisia ei mitenkään voida perustella kriisillä. Osakkeenomistajat myyvät osakkeensa ja saavat saneerausilmoituksen seurauksena lisäarvoa, kun taas tavalliset naiset ja miehet saavat tietää, että he yksin joutuvat kärsimään tilanteesta. Haluan sanoa tämän parlamentin edessä, kuinka suuresti kunnioitan ammattiyhdistysten edustajia ja näitä työntekijöitä, jotka ovat todella epätoivoisesta tilanteestaan huolimatta osoittaneet alusta asti hyvin suurta vastuullisuutta. Kyse ei ole siitä, kuinka tuotantolaitosten sulkeminen toteutetaan inhimillisesti, vaan siitä, kuinka ylläpitää työllisyyttä tällaisilla kriisiin ajautuneilla alueilla. Toulin työntekijät odottavat EU:lta, että se rakentaa suojelu- ja organisointikehyksen, joka takaa työntekijöiden sosiaaliset oikeudet ja mahdollistaa työhön paluun sekä korvausrahastojen käyttämisen teollisuushankkeiden elvyttämiseksi. He tarvitsevat Euroopan sosialistien peräänkuuluttamaa joustoturvaa, jonka lisäksi on tärkeää kannustaa sopeutumista teolliseen kilpailuun ja tutkia keinoja yhdennetyn teollisuuspolitiikan edistämiseksi, jotta siitä voisivat hyötyä kaikki saneerauksen kohteeksi joutuneet unionin alueet.
<SPEAKER ID="045" NAME="Toomas Savi" AFFILIATION="ALDE">
(EN) Arvoisa puhemies, haluaisin kiinnittää huomionne tilanteen huonontumiseen Irakin ja Turkin välisellä rajalla. Sunnuntaiaamuna 12 turkkilaista sotilasta ja 32 kurdia kuoli kurdien väijytysiskussa. Kuten tiedämme, Turkin parlamentti on hyväksynyt hyökkäyksen kurdien asuttamille alueille Pohjois-Irakissa. Turkin pääministeri Tayyip Erdogan on myös sanonut, että hallitus on valmis antamaan armeijalle käskyn hyökätä Kurdistanin työväenpuolueen tukikohtiin Pohjois-Irakissa. Näin ollen on hyvin todennäköistä, että Pohjois-Irakissa syttyy vakava sotilaallinen konflikti.
<P>
Koska Turkki on virallisesti EU:n ehdokasmaa, eikö meidän olisi nyt aika ryhtyä toimiin yrittääksemme estää sotilaallisen konfliktin kurditaistelijoiden ja Turkin hyökkäysjoukkojen välillä? Muuten tilanne tällä herkällä alueella saattaisi muuttua todella epävakaaksi, millä olisi pelottavia ja odottamattomia seurauksia.
<SPEAKER ID="046" NAME="Ewa Tomaszewska" AFFILIATION="UEN">
(PL) Arvoisa puhemies, viime viikolla Euroopan parlamentti isännöi multippeliskleroosia sairastavien ryhmän vierailua. Sen yhteydessä järjestettiin näyttely, konsertti ja konferenssi, jossa keskusteltiin tätä vaikea tautia sairastavien tilanteesta. He etsivät parlamentista apua vaikeuksiinsa, mutta Brysselissä he kohtasivat äärimmäistä syrjintää.
<P>
Yhdistyksen puheenjohtaja, jolla on vakava näkö- ja kuulovamma, liikkuu pyörätuolilla opaskoiran avustamana. Wizzair-lentoyhtiö kieltäytyi laskemasta koiraa koneeseen, vaikka sen säännöissä sanotaan, että sokeiden tai kuurojen opaskoiria voidaan kuljettaa, ja vaikka verkossa ostettu lippu koski myös koiraa. Vasta tunnin keskustelujen jälkeen tilannetta päätettiin lopulta käsitellä poikkeuksellisena ja matkustaja koirineen päästettiin koneeseen. Välikohtauksella oli epäilemättä kielteinen vaikutus hänen terveyteensä.
<SPEAKER ID="047" NAME="Petya Stavreva" AFFILIATION="PPE-DE">
(BG) Kotimaassani Bulgariassa järjestetään pian ensimmäiset paikallisvaalit sitten Euroopan unioniin liittymisen. Vaalit eroavat siksi aiemmista, ja niihin liitetään monia odotuksia, jotka kumpuavat uudesta eurooppalaisesta todellisuudesta. Paikallisviranomaisiksi olisi valittava kyvykkäitä ja aktiivisia ihmisiä, jotka osaavat käyttää taiten EU:n varoja. EU:n täysjäsenenä Bulgarialla on hyvät mahdollisuudet saada lähes seitsemän miljardia euroa vuosina 2007-2013. Tärkeämpää on kuitenkin se, että nämä varat päätyvät niitä eniten tarvitseville eikä yritysten tai puolueiden rahakirstuihin. Eurooppa on alueiden Eurooppa, ja desentralisointi on peruuttamaton prosessi, josta syystä paikallishallintoon osallistuvien rooli on entistä tärkeämpi.
<P>
Bulgariaa on toistuvasti ja oikeutetusti kritisoitu riittämättömästä hallinnollisesta kapasiteetista ja toimielinten toiminnan puutteista. Eurooppalaiset kumppanimme ovat antaneet meille luottamuksensa ja meistä on tullut erottamaton osa suurta eurooppalaista perhettä. Niinpä meidän olisi nyt otettava seuraava tärkeä askel ja valittava sellaisia kaupunginjohtajia ja kunnanvaltuutettuja, jotka kykenevät työskentelemään paikallisen ja kansallisen tason lisäksi myös eurooppalaisella tasolla. Bulgarian edustajana Euroopan parlamentissa pidän erittäin tärkeänä, että paikallisviranomaisiksi valitaan hyvin päteviä ja osaavia henkilöitä. Astuessamme sisään yhteiseen kotiimme Eurooppaan, meidän on tehtävä oma osamme ansaitaksemme paikkamme sen sijaan, että se annetaan meille lahjana.
<SPEAKER ID="048" NAME="Csaba Sándor Tabajdi" AFFILIATION="PSE">
(HU) Arvoisa puhemies, Unkari viettää huomenna vuoden 1956 vallankumouksen ja vapaustaistelun vuosijuhlaa. Viime vuosina muun muassa täällä parlamentissa käydyt keskustelut natsismin ja stalinismin luonteesta ja niiden aikaansaamasta vahingosta ovat osoittaneet, että Euroopan hyväonnisempi länsiosa koki historian tapahtumat hyvin eri tavoin kuin kymmenen hiljattain unioniin liittynyttä Keski-Euroopan valtiota.
<P>
Myös 9. toukokuuta merkitsee eri asioita meille. Meille se ei ollut vain vapautuksen päivä, vaan se merkitsi myös miehityksen alkua. Kolmesta vastalauseesta Neuvostoliittoa ja neuvostotyylisiä kommunistisia diktatuureja vastaan Keski-Euroopassa on kuitenkin tullut osa yhteistä eurooppalaista historiaamme. Nämä tapahtumat olivat Unkarin kansannousu vuonna 1956, vuoden 1968 Prahan kevät ja Puolan solidaarisuusliike (Solidarność). Vuoden 1956 tapahtumat ovat ainutlaatuisia siksi, että missään toisessa kansannousussa kansa ei noussut aseisiin maailman suurinta eli neuvostoarmeijaa vastaan, eikä maa julistautunut puolueettomaksi missään muussa tapauksessa.
<P>
Hallitusjärjestelmän muutoksen yhteydessä toteutuivat kaikki ne tavoitteet, joiden puolesta vuoden 1956 sankarit taistelivat, eli demokratia, oikeusvaltio ja vapaus. Jos me unkarilaiset voimme olla ylpeitä jostakin 1900-luvun tapahtumasta, meidän olisi oltava ylpeitä vuoden 1956 kansannoususta ja roolistamme Saksojen yhdistämisessä. Kiitos huomiostanne.
<SPEAKER ID="049" NAME="Horia-Victor Toma" AFFILIATION="ALDE">
(RO) Syanidien käyttö on nykyään yleistä kullan ja hopean uuttamisessa. Haluaisin korostaa, että tämä uuttamismenetelmä voi johtaa ekosysteemien peruuttamattomaan tuhoutumiseen ja aiheuttaa vakavaa vahinkoa ihmiselle. Syanidi kuuluu nimittäin aineisiin, jotka kulkeutuvat muuttumattomina pohjaveteen, joka on tärkein juomavesilähteemme. Ilmaston lämpenemiseen liittyen syanidi muuttaa lämpötilaa ja sademäärää, ja aikaansaa tulvia ja maanvyörymiä. Romanian Baia Maressa vuonna 2000 tapahtunut onnettomuus, jossa noin 100 000 m3 syanideja ja raskasmetalleja sisältävää vettä pääsi ympäristöön jätealtaan murtumisen seurauksena, aiheutti Itä-Euroopan pahimman katastrofin sitten Tšernobylin. Se johti Romanian kaivoslain uudistamiseen, sillä parlamentille esitettiin tarkistus, jolla kiellettiin syanidin käyttö kaivostoiminnassa.
<P>
Arvoisa puhemies, toivon myös muiden Euroopan unionin maiden seuraavan Romanian esimerkkiä, jotta syanidin käyttö kiellettäisiin lopulta Euroopan laajuisella määräyksellä.
<SPEAKER ID="050" NAME="Richard James Ashworth" AFFILIATION="PPE-DE">
(EN) Arvoisa puhemies, tämän viikon torstaina parlamentti äänestää vuoden 2008 talousarviosta. Ottaen huomioon, että tilintarkastustuomioistuimen on määrä antaa kertomuksensa ensi kuussa, haluan kiinnittää huomionne toimielinten väliseen sopimukseen, jonka unionin kolme toimielintä allekirjoittivat vuonna 2006. Sopimuksen 44 artiklan nojalla kaikki jäsenvaltiot ovat velvollisia varmistamaan rahoitustapahtumat, joihin osallistuu EU:n varoja. Olen ymmärtänyt, että nykyisen ohjelman puitteissa komissio ei saa asiaa koskevia tietoja jäsenvaltioilta ennen 15. helmikuuta 2008. Vasta silloin voidaan tunnistaa kirjanpidon ja sisäisen valvonnan yhteiset normit. Tämä tarkoittaa, että tilintarkastustuomioistuin ei todennäköisesti saa tarvittavia tietoja vielä kahteen vuoteen. Tätä ei voida hyväksyä. Se sotii ensinnäkin toimielinten välisen sopimuksen henkeä vastaan, jonka lisäksi toistuva epäonnistuminen tyydyttävän tarkastuskertomuksen saamisessa heikentää merkittävästi parlamentin uskottavuutta. Arvoisa puhemies, kehotan teitä hyödyntämään kaikkia tilaisuuksia vaatiaksenne jäsenvaltioita kiinnittämään asiaan paljon suurempaa huomiota tulevaisuudessa.
<SPEAKER ID="051" NAME="Pierre Pribetich" AFFILIATION="PSE">
(FR) Arvoisa puhemies, hyvät parlamentin jäsenet, Yhdistyneet Kansakunnat on asettanut Kosovon tulevaa asemaa koskevan päätöksen määräpäiväksi 10. joulukuuta. Tilanne on kuitenkin kriittinen: Kosovon viranomaiset uhkaavat yksipuolisella itsenäisyysjulistuksella, Serbia vannoo laajennetun autonomian nimeen ja Venäjä käyttää veto-oikeuttaan YK:n erityislähettilään tekemää valvottua itsenäisyyttä koskevaa ehdotusta vastaan. Haluan korostaa tässä yhteydessä olennaista roolia, joka Euroopan unionilla on oltava tämän kriisin ratkaisemisessa.
<P>
Yhteinen pyrkimyksemme on antaa Euroopan unionille yhteisen ulko- ja turvallisuuspolitiikan korkea edustaja. Kuinka uskottavia nämä pyrkimykset ovat, jos emme kykene antamaan panostamme ratkaisun löytämiseksi Kosovon tilanteeseen, joka lukeutuu toistaiseksi virallisesti unionin ulkoasioihin, mutta joka on todellisuudessa unionin sisäinen asia? Unionin on siis osoitettava suunta, selkeä visio, joka on synteesi ja kompromissi serbien ja kosovolaisten vaatimusten välillä, eikä sen tule missään tapauksessa avata Pandoran lipasta, jollainen on Kosovon jakaminen. Unionin on ilmaistava näkemyksensä Kosovon tulevaisuudesta ja saatava äänensä kuuluviin kansojen kuorossa.
<SPEAKER ID="052" NAME="László Surján" AFFILIATION="PPE-DE">
(HU) Kiitos tilaisuudesta saada puhua, arvoisa puhemies. Euroopan parlamentin valtuuskunta Chilessä tapasi aiemmin tässä kuussa Santiagossa Chilen parlamentin jäsenten lisäksi myös ympäristöjärjestöjä. Näiden mukaan Chileen saapuvien EU:n jäsenvaltioiden yritysten käytös on kaukana niiden Euroopassa omaksumista ympäristöperiaatteista. Asian oikeudelliset ja eettiset näkökohdat ovat selvät, mutta ne ovat valitettavasti täysin vastakkaisia. Yritysten toimet voivat olla oikeudellisesti moitteettomia, mutta eettiseltä kannalta ne ovat haitallisia. Ympäristölainsäädännön puuttuminen houkuttelee usein eurooppalaista pääomaa ulkomaille. Tällainen tuotantolaitosten siirtyminen on monella tapaa etujemme vastaista. Meidän on siksi painostettava tiukan ympäristöpolitiikan harjoittamiseen myös Euroopan unionin ulkopuolella, ei vain sen sisällä. Euroopan unionin on oltava aloitteentekijä, sillä vastuuttomuus seuraavaa sukupolvea kohtaan maailmanlaajuisessa mittakaavassa aiheuttaa Euroopan kansalaisille aineellista ja aineetonta vahinkoa.
<SPEAKER ID="053" NAME="Zita Pleštinská" AFFILIATION="PPE-DE">
(SK) Tahtoisin antaa tunnustusta Euroopan alueiden ja kaupunkien viikolle, joka järjestettiin viidettä kertaa Brysselissä 8.-11. lokakuuta 2007. Tapahtuma tarjosi ainutlaatuisen tilaisuuden koko Euroopan unionin alueille ja kaupungeille. Ne vaihtoivat kokemuksia käytännöistä ja tutustuivat innovatiivisiin aloitteisiin aluekehityksen alalla.
<P>
Myös me Euroopan parlamentin jäsenet saimme tilaisuuden tavata aluetason poliittisia edustajia kiinnostavissa tapahtumissa. Haluaisin kiittää alueiden komiteaa, Euroopan komission aluepolitiikan pääosastoa ja Euroopan parlamentin aluekehitysvaliokuntaa tapahtuman järjestämisestä. Haluan kiittää puhemiestämme Hans-Gert Pötteringiä hänen pitämästään puheesta, joka loi tapahtumaan arvokkuutta. Vain dynaamiset Euroopan alueet, joilla on vahvaa inhimillistä potentiaalia, rohkeita ja innokkaita alueellisia poliittisia edustajia sekä hyvin valmisteltuja, innovaatioon ja uusien työpaikkojen luomiseen keskittyvä hankkeita, ja jotka tekevät yhteistyötä alueellisten ryhmittymien puitteissa, voivat vastata globaalistuvan maailman haasteisiin.
<SPEAKER ID="054" NAME="Marianne Mikko" AFFILIATION="PSE">
(ET) Perjantaina avataan toinen tänä vuonna järjestetty EU:n ja Venäjän huippukokous. Emme tapaa minkään toisen maan kanssa näin säännöllisesti, ja siitä huolimatta ongelmat pysyvät ennallaan.
<P>
Perjantain huippukokous ei ole Vladimir Putinin jäähyväisvierailu - hän pitää Venäjän ohjat käsissään tulevaisuudessakin. Hänen ylistämisensä sijaan meidän olisi keskusteltava siitä, kuinka Venäjän ja Euroopan unionin strategiselle kumppanuudelle voitaisiin antaa sisältöä.
<P>
Euroopan turvallisuuden kannalta olisi tärkeää aloittaa marraskuun 2003 tapaamisessa sovittu yhteistyö kriisinhallinnassa etenkin ns. jäätyneiden konfliktien tapauksessa.
<P>
Portugalissa Venäjää olisi pyydettävä kohtelemaan transnistrialaisia separatisteja, jotka Euroopan unioni on julistanut ei-toivotuiksi henkilöiksi, aidon kumppanin lailla ja kieltämään Venäjän rajojen ylittäminen transnistrialaisilta johtohenkilöiltä. Tämä Euroopan naapurien keskuudessa epävakautta kylvävä liiga voi nykyään matkustaa vapaasti venäläisten lentokenttien kautta.
<P>
Tämä ei olisi Venäjälle vaikeaa, ja samalla se olisi merkki siitä, että Venäjä aikoo kuunnella Eurooppaa ja olemme todellakin kumppaneita.
<SPEAKER ID="055" NAME="Marios Matsakis" AFFILIATION="ALDE">
(EN) Arvoisa puhemies, viimeviikkoisen Lissabonin huippukokouksen yhdistävän lopputuloksen valossa on surullista saada muistutus siitä, että Nikosia on edelleen Berliinin lailla kahtia jaettu kaupunki Euroopassa. Sitten vuoden 1963, niin sanottu vihreä linja on jakanut kaupungin ja sen asukkaat kahtia kreikkalaiseen ja turkkilaiseen osaan. Tätä linjaa valvovat tiiviisti yhtäältä Turkin ja toisaalta Kyproksen tasavallan joukot. Kahtiajako on kaikkein järjettömin Nikosian keskustassa sijaitsevalla vilkkaalla ostoskadulla Ledralla. Sen jakaa kahtia lasiseinä, joka erottaa toisistaan Kyproksen kreikkalaiset ja turkkilaiset.
<P>
Arvoisa puhemies, pyydän teitä vetoamaan pikaisesti henkilökohtaisesti Turkin ja Kyproksen hallituksiin, jotta ne ottaisivat historiallisen edistysaskeleen ilman monimutkaisia ennakkoehtoja tai ilmeisen halpoja poliittisia tekosyitä avaamalla Ledra-kadun ja sallimalla Kyproksen kreikkalaisten ja turkkilaisten liikkua vapaasti kaikkialla pääkaupungissa. Tehkäämme Nikosian Ledra-kadun avaamisesta uusi rauhan ja yhtenäisyyden symboli Euroopan kansoille ja kannustin Kyproksen ongelman ratkaisuun.
<SPEAKER ID="056" NAME="Georgios Papastamkos" AFFILIATION="PPE-DE">
(EL) Arvoisa puhemies, Euroopan unionin kotisivulla julkaistiin tänään uutinen, jonka mukaan OLAF on yhteistyössä Itävallan viranomaisten kanssa hajottanut kiinalaisten vaatteiden ja jalkineiden laitonta maahantuontia harjoittaneen renkaan. Yhteisön talousarviolle aiheutunut vahinko on 200 miljoonaa euroa. Kyseessä ei ole irrallinen mullistava tapaus vaan tällaista tapahtuu kaikkialla Euroopassa, josta syystä kehotan teitä, hyvät parlamentin jäsenet, vetoamaan komissioon. Tullitarkastuksia on lisättävä ja tuontirajoituksia jatkettava kuluvan vuoden jälkeen. Jalkineiden maahantuontiin sovellettavia kaupan suojatoimenpiteitä on tehostettava.
<SPEAKER ID="057" NAME="Karin Scheele" AFFILIATION="PSE">
(DE) Arvoisa puhemies, iloitsen komission jäsen Stavros Dimasin läsnäolosta. Tässä yhteydessä haluaisin sanoa ylistävän sanasen komission viimeviikkoisista toimista Maltalla harjoitettavaa villilintujen laitonta kevätmetsästystä vastaan. Parlamentin lisäksi myös vetoomusvaliokunta on kiinnittänyt suurta huomiota asiaan. Uskon viimeisen varoituksen antamisen Maltan viranomaisille olevan tärkeä askel. Toivon, että näemme tämän arvokkaan ja järkevän politiikkatoimenpiteen vaikutukset ensi keväänä, ja että eurooppalaiset lait pannaan täytäntöön käytännössä kieltämällä laiton kevätmetsästys.
<SPEAKER ID="058" NAME="Ryszard Czarnecki" AFFILIATION="UEN">
(PL) Arvoisa puhemies, viime vuonna 25 Euroopan unionin maata allekirjoittivat Albanian ja Euroopan unionin välisen yhdistetyn vakaus- ja assosiaatiosopimuksen. Nyt, 16 kuukautta sopimuksen allekirjoittamisen jälkeen, vain 10 maata on ratifioinut asiakirjan. Paljon kertoo se, että näistä kymmenestä kuusi on EU:n uusia jäsenvaltioita eli Puola, Unkari, Slovakia, Slovenia, Liettua ja Latvia, ja vanhoista EU-maista neljä eli Espanja, Irlanti, Ruotsi ja Luxemburg ovat ratifioineet sopimuksen. Tahtoisin siksi kehottaa muita seitsemäätoista EU:n jäsenvaltiota ratifioimaan sopimuksen mahdollisimman pikaisesti, ellemme halua eurooppalaiseen solidaarisuuden käsitteen vaikuttavan tyhjänpäiväiseltä latteudelta tai pelkältä iskulauseelta.
<SPEAKER ID="059" NAME="Milan Gaľa" AFFILIATION="PPE-DE">
(SK) Italian viranomaiset ovat ilmoittaneet Euroopan varhaisvaroitus- ja reagointijärjestelmän välityksellä Euroopan unionin jäsenvaltioille chikungunya-viruksen aiheuttaman trooppisen kuumetaudin puhkeamisesta Emilia-Romagnan alueella. Viranomaiset ovat ilmoittaneet 197 tätä trooppista virustautia sairastavaa tapausta. Laboratoriokokeet vahvistavat, että 14 prosenttia sairastuneista on saanut virustartunnan ja se on vaatinut yhden uhrin.
<P>
Vaikka vielä ei ole aihetta paniikkiin, Euroopan komission on jälleen kerran ryhdyttävä toimiin mahdolliseen laajaan epidemiaan valmistautumiseksi. Tautien ehkäisyn ja valvonnan eurooppalainen keskus, joka valvoo tartuntatautien leviämistä, on todennut suotuisien ilmasto-olosuhteiden sallivan viruksen leviämisen etenkin Välimeren alueella. Viruksen muihin Euroopan maihin leviämisen riski on myös suuri, sillä tartunnan saaneet voivat panna alulle uusia tartuntaketjuja muilla unionin alueilla.
<SPEAKER ID="060" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, viime viikolla Arat Dink, murhatun turkkilaisen toimittajan Hrant Dinkin poika, tuomittiin turkkilaisessa tuomioistuimessa hänen kirjoitettuaan armenialaisten kansanmurhaa käsittelevän artikkelisarjan. Arat Dink, Agos-sanomalehden päätoimittaja, tuomittiin Turkin rikoslain 301 pykälän nojalla. Hänen isänsä tuomittiin aikanaan samaisen pykälän nojalla. Arat Dink on tuomittu vuoden ehdolliseen vankeusrangaistukseen. Siksi on perusteltua kysyä, mitä Euroopan komissio tekee painostaakseen Turkkia poistamaan kyseisen pykälän rikoslaista.
<P>
Lisäksi, hyvät parlamentin jäsenet, Turkin pysyessä edelleen ehdottomana, kuinka pitkään uskomme Turkin tarvitsevan ennen kuin se ymmärtää lopultakin, että sillä on eurooppalaisia velvoitteita ja sen olisi siksi käyttäydyttävä demokraattisen valtion lailla?
<SPEAKER ID="061" NAME="György Schöpflin" AFFILIATION="PPE-DE">
(EN) Arvoisa puhemies, Slovakiasta kantautuu huolestuttavia uutisia. Komárnossa sijaitsevan Tonava-museon johtaja Csaba Fehér on uhattu erottaa. Häntä syytetään muun muassa siitä, että hän osallistui Euroopan parlamentissa viime vuonna pidetyn näyttelyn järjestämiseen. Näyttely käsitteli unkarilaisvähemmistön kärsimyksiä Tšekkoslovakian hallituksen alaisuudessa vuoden 1945 jälkeen kollektiivisen syyllisyyden pohjalta. Kollektiivisen syyllisyyden käsite on täysin yhteen sopimaton Euroopan unionin demokratian ytimessä olevien yhteiskunnallisten normien ja ihmisoikeuksien kanssa.
<P>
Euroopan unionin jäsenvaltiona Slovakia on hyväksynyt täysin nämä periaatteet. Näin ollen Slovakian viranomaisten toiminta on ensinnäkin ristiriidassa ihmisoikeusnormien kanssa, jonka lisäksi se osoittaa epäsuoraa kritiikkiä Euroopan parlamenttia kohtaan. Slovakian on ratkaistava nämä ristiriidat mahdollisimman nopeasti.
<SPEAKER ID="062" NAME="Silvia-Adriana Ţicău" AFFILIATION="PSE">
(RO) Tilastot osoittavat Euroopan unionin väestön ikääntyvän. Euroopan unionin kansalaisista 35 prosenttia on yli 50-vuotiaita ja vain 16 prosenttia väestöstä on alle 14-vuotiaita.
<P>
Euroopan unionin väestöpolitiikasta riippuu Euroopan tulevaisuus. Väestöpolitiikassa olisi käsiteltävä terveyspalvelujen saatavuutta ja kohtuullisia eläkkeitä eläkeläisille, toimenpiteitä syntyvyyden lisäämiseksi kaikissa jäsenvaltioissa sekä kelvollisia, vakaita ja hyväpalkkaisia työpaikkoja. Tästä syystä pyydän Euroopan komissiota kehittämään yhdessä jäsenvaltioiden kanssa yhteisön väestöpolitiikkaa ja kansallisia väestöpoliittisia strategioita. Tällaisten toimenpiteiden tulokset nähdään tulevien 20-30 vuoden kuluessa. Sosiaalinen Eurooppa tarvitsee kaikkia kansalaisiaan, ja sitä varten on etenkin integroitava kaikki kansalaiset yhteiskuntaan ja taattava näille kohtuullinen elintaso. Tästä syystä väestönsuojelun ja kehityspolitiikan on korreloitava väestöpolitiikan kanssa.
<SPEAKER ID="063" NAME="Anna Záborská" AFFILIATION="PPE-DE">
(SK) Unkarilaiskaarti oli tänä viikonloppuna jälleen tapetilla Slovakiassa ja Unkarissa. Kaikki hyväntahtoiset ihmiset pyrkivät kaikkien kansojen väliseen rauhaan ja sovintoon. Unkarin ja Slovakian tasavallan nykyisten hallitusten ollessa mitä ne ovat, demokratian etu edellyttää vahvaa kristillisdemokraattista oppositiota. Emme kuitenkaan voita, mikäli annamme vallan tunteille.
<P>
Pyydän Unkarin hallitusta kunnioittamaan Pariisissa 10. helmikuuta 1947 Unkarin kanssa allekirjoitettua rauhansopimusta. Tässä sopimuksessa Unkari lupasi olla sietämättä enää koskaan alueellaan revisionistista propagandaa levittävien poliittisten, sotilaallisten ja puolisotilaallisten fasistijärjestöjen olemassaoloa ja toimintaa. En tiedä parempaa tekoa kansojemme välisen rauhan ja keskinäisen ymmärryksen puolesta.
<SPEAKER ID="064" NAME="Marian Harkin" AFFILIATION="ALDE">
(EN) Arvoisa puhemies, haluaisin kommentoida irlantilaisessa valtakunnallisessa sanomalehdessä viime viikolla julkaistua kirjettä, jonka allekirjoittajiin kuului muun muassa useita tämän parlamentin jäseniä. Asia koskee sitä, että Irlanti on todennäköisesti ainoa maa, joka järjestää kansanäänestyksen sopimuksesta, jonka nimeksi tulee kaiketi Lissabonin sopimus. Mainitussa kirjeessä esitetään kolme vaatimusta. Yksi näistä on kansanäänestyksen järjestäminen sopimuksesta kaikissa jäsenvaltioissa. EU:n kansallisia parlamentteja vaaditaan jopa hyväksymään tarvittavat oikeudelliset ja perustuslailliset säännökset kansanäänestyksen järjestämistä varten.
<P>
Minun on sanottava, että pidän näitä vaatimuksia kummallisina. Entäpä toissijaisuusperiaate, jonka mukaan päätökset tehdään asianmukaisella tasolla, tässä tapauksessa jäsenvaltioiden tasolla? Luulen, että jotenkin kierosti ne, jotka haluavat Euroopan väliintuloa vähennettävän, kannustavat itse asiassa suurinta mahdollista jäsenvaltioiden asioihin puuttumista, sillä he pyytävät kansallisia parlamentteja muuttamaan perustuslakejaan ja oikeudellisia säännöksiään kirjeen laatijoiden toiveiden mukaisesti. Tämä olisi todellakin demokratiavaje!
<SPEAKER ID="065" NAME="Ioannis Gklavakis" AFFILIATION="PPE-DE">
(EL) Arvoisa puhemies, EU:ssa kuolee joka vuosi 650 000 ihmistä tupakointiin liittyvistä syistä. Se on kuin sotaa pienessä mittakaavassa. Näistä kuolemista 80 000 johtuu passiivisesta tupakoinnista. Tupakansavusta on löydetty 4 000 ainetta, joista 50 on karsinogeeneja. Jo vuosikymmeniä sitten lääketieteellinen yhteisö todisti tupakoinnin haitalliset ja mahdollisesti kohtalokkaat seuraukset. On velvollisuutemme yrittää vähentää tupakointia ja etenkin estää nuoria aloittamasta tupakointia. Onnistuminen edellyttää tiukkaa lainsäädäntöä. Tupakointi on kiellettävä julkisilla paikoilla. Tupakan teollisia lisäaineita on valvottava, tutkittava ja rajoitettava. Valvonta ja tiukkuus myyntipisteissä ovat tarpeen. Olemme sen velkaa niille 70 prosentille EU:n kansalaisista, jotka eivät tupakoi, sekä tupakoijien valtavalle enemmistölle, joka haluaisi lopettaa tupakoinnin.
<SPEAKER ID="066" NAME="Geoffrey Van Orden" AFFILIATION="PPE-DE">
(EN) Arvoisa puhemies, kuten monet tämän parlamentin jäsenet - antamiemme päätöslauselmien valossa voitaisiin ehkä jopa sanoa useimmat jäsenet - olen pettynyt siihen, että Euroopan unioni aikoo sallia Zimbabwen tyrannin Mugaben kutsumisen Lissabonissa joulukuussa järjestettävään EU:n ja Afrikan huippukokoukseen. Komission jäsen Michelin mukaan syy tähän on - mielestäni varsin perverssillä tavalla - että meidän ei tulisi pyrkiä eristämään Mugabea, sillä se vain vahvistaisi hänen imagoaan, jonka lisäksi EU haluaa antaa itsestään kuvan strategisena globaalina toimijana. Mugaben kutsuminen Lissaboniin loukkaa periaatteitamme ja se on suoraan ristiriidassa EU ilmaiseman kannan kanssa. Diplomatiamme Afrikassa on epäonnistunut, jos yksikin Afrikan valtio tuntee vielä kunnioitusta Mugabea kohtaan.
<P>
Arvoisa puhemies, tiedän teidän jakavan huolemme Zimbabwessa vallitsevasta hirveästä tilanteesta. Voisinko pyytää teiltä kahta asiaa? Ensinnäkin, että välittäisitte jälleen kerran parlamentin vahvan tunteen siitä, että Mugabea ei tulisi kutsua joulukuussa Lissaboniin, ja toisekseen, että kunnioittaisitte parlamentin toiveita ettekä osallistuisi yhteenkään EU:n huippukokoukseen, johon on kutsuttu Mugabe tai muita pannaan asetettuja Zimbabwen poliittisia päättäjiä.
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, käsittelemme parlamentin tämänpäiväisessä keskustelussa Richard Corbettin mietintöä Euroopan parlamentin työjärjestyksen sanatarkkoja istuntoselostuksia koskevan 173 artiklan muuttamisesta.
<P>
Valiokunta ei mielestäni etene oikeaan suuntaan. Koen voivani sanoa näin 96 artiklan perusteella, jonka mukaan ”parlamentti noudattaa toiminnassaan mahdollisimman suurta avoimuutta”. Näin ollen kaikenlaiset pyrkimykset rajoittaa Euroopan unionin valtioille annettavaa tietoa tai sen saatavuutta heikentävät tätä perusoikeutta ja rikkovat unionin perusaatetta, Euroopan parlamentin työjärjestystä ja voimassa olevia sopimuksia, sekä loukkaavat perustavanlaatuisia ihmisoikeuksia Euroopan unionissa.
<P>
Emmehän toki rakenna Euroopan unionia syrjiäksemme pienempiä kansoja, joiden kulttuurin vastustuskyky on heikompi. Mikäli tämä on tarkoituksemme, se olisi pitänyt kertoa ennen unioniin liittymistä. Ei ole myöskään perusteltua vedota kustannuksiin ja taloudellisiin resursseihin. Käytämme niin paljon rahaa tarpeettomiin laitoksiin ja hallintoon, että meillä pitäisi vähintäänkin olla varaa yhteiskunnalliseen viestintään.
<SPEAKER ID="068" NAME="Ilda Figueiredo" AFFILIATION="GUE/NGL">
(PT) Arvoisa puhemies, suurin Lissabonissa viimeisten 20 vuoden aikana järjestetty mielenosoitus pidettiin viime lokakuun 18. päivänä, jolloin yli 200 000 Portugalin työntekijöiden keskusliiton paikalle kutsumaa mielenosoittajaa tuomitsi Euroopan unionin uusliberaalin politiikan, sanoi joustoturvalle ”ei”, protestoi työttömyyttä, sosiaalista syrjäytymistä ja Portugalin kansalaisista yli 20 prosentin kokemaa köyhyyttä vastaan, sekä vaati sosiaalista Eurooppaa.
<P>
Euroopan johtajat eivät voi jättää huomiotta tätä merkittävää mielenosoitusta. Siksi tervehdimmekin Portugalin työntekijöiden keskusliittoa ja sen jäseniä, ja ilmaisemme sitoumuksemme taisteluun työntekijöiden ihmisarvon suojelemiseksi.
<SPEAKER ID="070" NAME="Bernard Wojciechowski" AFFILIATION="IND/DEM">
(EN) Arvoisa puhemies, Howard Stern - anteeksi, Stern-viikkolehti - paljasti saksalaisen yhteiskunnan ”intiimit osat” julkaistessaan tuoreimmassa numerossaan uutisen, jonka mukaan neljännes saksalaisista uskoo edelleen kansallissosialismilla olleen hyviä puolia. Mikäli tämä on totta, se tarkoittaisi joko sitä, että joka neljäs saksalainen tässä istuntosalissa näkee kansallissosialismissa hyviä puolia - mikä olisi itsessään häpeällistä - tai sitten Saksan valtuuskunta Euroopan parlamentissa ei tuo kuuluviin koko kansan ääntä. Saksa sai äskettäin 96 paikkaa parlamentissa. Stern-lehden tilastojen valossa voisi olla viisaampaa antaa maalle vain kolme paikkaa, jotta neljännen jäsenen mielipiteen esiintyminen ei olisi mahdollista!
<P>
Olen yhtä mieltä Martin Schulzin kanssa yhdestä asiasta: yhtenäisessä Euroopassa ei ole tilaa nationalismin aatteelle missään muodossa. Martin Schulzin olisi kuitenkin tarpeen katsoa lähemmin saksalaisen huliganismin takapihalle. Omalta osaltani, koska olen kotoisin Puolasta, toivoisin, että kaikki saksalaiset jäsenet puhuisivat yhtä voimakkaasti nationalismia vastaan kuin Martin Schulz.
<SPEAKER ID="071" NAME="Urszula Krupa" AFFILIATION="IND/DEM">
(PL) Arvoisa puhemies, psykologiassa sellaiset tunteet kuin vastuullinen rakkaus toista ihmistä, perhettä tai kotimaata kohtaan - joista viimeistä kutsutaan isänmaallisuudeksi - ovat muiden korkeampien tunteiden rinnalla osoituksena henkilökohtaisen kehityksen korkeasta tasosta. Korkeammilla tunteilla on jopa oma erillinen aivoalueensa, toisin kuin meille ja eläimille yhteisillä primitiivisillä tunteilla. Isänmaallisuus ilmenee rakkautena kansallista perinnettä, kulttuuria ja kieltä kohtaan sekä haluna vaalia niitä, kotimaata kohtaan tunnettuna kunnioituksena ja kiintymyksenä. Nämä tunteet eroavat täysin nationalismista ja kansalliskiihkosta, joita leimaa viha muita kohtaan. Isänmaallisuus ei salli kansojen tai maiden loukkaamista. Isänmaallisuutta on etenkin avoimuus muita maita kohtaan ja kunnioitus maiden itsemääräämisoikeudelle ja niiden oikeudelle itsenäisyyteen.
<P>
Haluan muistuttaa teitä isänmaallisuuden luonteesta eritoten eräiden vasemmistolaisten parlamentin jäsenten puheiden jälkeen. He ovat loukanneet kansallisia hallituksia ja isänmaallista asennetta, ehkä koska he eivät ymmärrä, miten rakkaus isänmaata kohtaan eroaa vihasta, joka tekee siitä kansalliskiihkoa. Euroopan yhdentyessä on erityisen tärkeää erottaa toisistaan nämä täysin erilaiset käsitteet, jotka monet sekoittavat toisiinsa.
<SPEAKER ID="072" NAME="Mairead McGuinness" AFFILIATION="PPE-DE">
(EN) Arvoisa puhemies, energiahuoltoon liittyvien huolten käsittely on yksi suurimmista ja tärkeimmistä Euroopan unionia odottavista haasteista, koska se on yhteydessä ilmastonmuutokseen liittyviin ongelmiin. Suurimpia huolenaiheita ovat toimitusvarmuus ja kustannusten nousu hintojen kaksinkertaistuttua viimeisten viiden vuoden aikana.
<P>
Irlannin osalta haasteet ovat erityisen suuria. Energian kysyntä kasvaa, mutta riippuvuutemme fossiilisten polttoaineiden tuonnista on suuri. Olemme 90-prosenttisesti riippuvaisia. Meidän on tehtävä merkittäviä investointeja infrastruktuureihin, edistyttävä markkinoiden vapauttamisessa ja vähennettävä hiilidioksidipäästöjämme.
<P>
Parlamentti tarkastelee parhaillaan toimintasuunnitelmaa Euroopan energiapolitiikan toteuttamiseksi. Irlannissa olemme perustamassa koko saaren kattavat energiamarkkinat yhdistämällä pohjois- ja eteläosan sähkömarkkinat. Tämä on myönteistä, mutta ei riittävää. Markkinamme ovat liian pienet. Yhtenäisten energiamarkkinoiden luomiseksi yhteys muuhun Eurooppaan on Irlannille elintärkeää. Se tulee kuitenkin kalliiksi, josta syystä kehottaisin Irlannin hallitusta tutkimaan koheesiorahoituksen käyttöä investointiin, sillä se on tarpeen Irlannin talouskasvun jatkumiselle.
<SPEAKER ID="073" NAME="Puhemies">
(ES) Kohdan käsittely on päättynyt.
