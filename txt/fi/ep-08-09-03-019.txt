<CHAPTER ID="019">
Euroopan tavaraliikenne (keskustelu) 
<SPEAKER ID="428" NAME="Puhemies">
(DE) Esityslistalla on seuraavana Michael Cramerin liikenne- ja matkailuvaliokunnan puolesta laatima mietintö Euroopan tavaraliikenteestä.
<SPEAKER ID="429" NAME="Michael Cramer" LANGUAGE="DE">
Arvoisat puhemies ja komission jäsen, hyvät naiset ja herrat, haluaisin aluksi kiittää vilpittömästi varjoesittelijöitä Euroopan tavaraliikennettä koskevan mietinnön osalta sekä liikenne- ja matkailuvaliokunnan sihteeristöä, erityisesti Catotia. Yhteistyö oli hedelmällistä, eikä vähiten siksi, että sen avulla mietintö hyväksyttiin valiokunnassa yksimielisesti ilman yhtään vastaääntä tai äänestyksestä pidättäytymistä.
<P>
Euroopan kansalaiset kärsivät lisääntyvästä tavaraliikenteestä yhä enemmän, erityisesti maanteillä. Mietinnölläni pyritään hallitsemaan kuorma-autoista koituvaa vitsausta. Euroopan komissio on asettanut selvät tavoitteet toimintasuunnitelmalleen, joka koskee tavaraliikennettä ja jonka se haluaa ottaa käyttöön pian.
<P>
Euroopan riippumatonta rautateiden tavaraliikenneverkkoa vastustetaan yksiselitteisesti. Vaikka sekaliikenne kuulostaakin houkuttelevalta, useimmissa valtioissa se on mahdollista rautateillä, eli tavara- ja matkustajajunat kulkevat samoilla raiteilla. Tämän takia nykyisen infrastruktuurin hyödyntämistä on parannettava kaikkien teknisten ja logististen mahdollisuuksien osalta ja sitä on tietenkin tarvittaessa myös laajennettava.
<P>
Kertomus komission käsityksestä niin sanotuista ympäristöä säästävistä käytävistä tarjosi suurempaa sisältöä. Liikenteessä olisi siirryttävä ympäristön kannalta kestäviin liikennemuotoihin, jotta onnettomuuksien, ruuhkien ja melun lisäksi voitaisiin vähentää myös ilmansaasteita ja maankäyttöä. Uusiutuvien energialähteiden pitäisi olla keskeisessä asemassa tässä yhteydessä, joten mietinnössä mainitaan nimenomaan tuuli- ja aurinkovoima.
<P>
Koska mietinnössä hyväksytään ”käyttäjä maksaa”- ja ”saastuttaja maksaa” -periaatteet kaikkien liikennemuotojen osalta, mietinnöllä myös välitetään selvä viesti Eurovignette-keskusteluun: suuresti saastuttavien kuorma-autojen liikennettä ei pitäisi enää tukea, ja ulkoiset kustannukset on sisällytettävä järjestelmään täysimääräisesti.
<P>
(Välihuutoja)
<P>
...ja erityisesti lentokoneiden osalta.
<P>
Liikenteen siirtäminen maanteiltä rautateille on edelleen keskeisenä tavoitteena. Tämän takia mietinnössä pyydetään, että rautateihin sijoitettaisiin vähintään 40 prosenttia EU:n liikennerahastoista. Ainoastaan noin 17 prosenttia rahdista kuljetetaan Euroopassa rautateitse. Valtateiden luvatussa maassa Yhdysvalloissa osuus on kuitenkin 40 prosenttia. EU voi selvitä tavaraliikenteen lisääntymisestä vain, jos se parantaa rautatieinfrastruktuuriaan. Jäsenvaltioiden liikenneministerejä pyydetään tarkastelemaan kansallisten näkymien lisäksi kiireellisesti myös suurempia kokonaisuuksia ja tekemään Euroopan kannalta tarvittavat sijoitukset omissa valtioissaan.
<P>
Myös liikennemuotojen väliset yhteydet ovat tärkeitä. Lisäksi vaaditaan yhtenäistä kuljetusasiakirjaa meri-, rautatie-, laiva- ja lentoliikenteen kuljetuksia varten, samoin esteetöntä eurooppalaista meriliikennealuetta, eurooppalaisten lisäksi myös maailmanlaajuisia normeja multimodaalisia lastausyksiköitä varten ja erityisesti parempia yhteyksiä meri- ja jokisatamien ja sisämaan tie- ja rautatieverkkojen välillä.
<P>
Yksimielisestä äänestystuloksesta huolimatta ryhmäni esitti tarkistuksia, koska jotkut äänestykset valiokunnassa olivat erittäin täpäriä. Tärkein tarkistus koskee komission haastetta määritellä eniten ruuhkautuvat alueet ja ongelmat Euroopan rautateiden tavaraliikennejärjestelmässä. Tällainen analyysi on tarpeen, jotta rautatieverkkojen heikkoudet voidaan korjata nopeasti ja jotta näin ollen voidaan vapauttaa suurempaa kapasiteettia. Komissio on muuten itse suhtautunut tähän ajatukseen erittäin myönteisesti, ja toivon, että huomenna - täysistunnossa pidettävässä äänestyksessä - enemmistö tukee tätä ajatusta.
<P>
Vielä kerran suuret kiitokset kollegoilleni heidän mielenkiinnostaan.
<SPEAKER ID="430" NAME="Peter Mandelson">
komission jäsen. - (EN) Arvoisa puhemies, vuosina 2007 ja 2008 annetuilla neljällä tiedonannolla komissio on kehittänyt strategiaansa tavaraliikenteen järjestelmien toiminnan parantamiseksi Euroopassa. Näitä tiedonantoja ovat: ensinnäkin ”EU:n tavaraliikenteen asialista: tehokkaampaa, yhdennetympää ja kestävämpää tavaraliikennettä Eurooppaan”, ”Tavaraliikenteen logistiikkaa koskeva toimintasuunnitelma”, ”Tavoitteena ensisijaisesti tavaraliikenteelle suunnattu rautatieverkko” ja lisäksi ”Rautatieinfrastruktuurin laatua koskevat monivuotiset sopimukset”.
<P>
Olen erityisen tyytyväinen huomatessani, että kaikista näistä tiedonannoista laaditaan nyt päätöslauselmaa parlamentissanne, mikä osoittaa, kuinka tärkeäksi parlamentti katsoo tämän asian.
<P>
Haluaisin kiittää esittelijää Michael Crameria hänen tekemästään työstä ja kaikkia siihen osallistuneita jäseniä.
<P>
Vuonna 2001 annetussa valkoisessa kirjassa tavaraliikenteen arvioitiin kasvavan tonnikilometreinä tarkasteltuna 50 prosenttia vuosina 2000-2020. Komissio päivittää arviota ensi vuonna, mutta jo nyt on selvää, että se on melko täsmällinen. Tästä kasvusta aiheutuvat suurimmat haasteet, ruuhkien ja ilmastonmuutoksen torjuminen, saastepäästöjen vähentäminen ja energiatoimitusten turvallisuuden varmistaminen, ovat entistä ajankohtaisempia kysymyksiä.
<P>
Liikennemuodon valintaa olisi näin ollen suunnattava kohti vähiten saastuttavia muotoja, mutta eri liikennemuotoja, myös tieliikennettä, olisi käytettävä siinä tapauksessa, että kyseessä on tehokkain ja sopivin muoto.
<P>
Lisäksi on parannettava Euroopan liikennejärjestelmän tehokkuutta panemalla täytäntöön toimenpiteitä, joiden tarkoituksena on ottaa käyttöön tietotekniikkaa suurimuotoisemmin, yksinkertaistaa hallintomenettelyjä ja parantaa palvelujen laatua.
<P>
Olen tyytyväinen siihen, että mietintöluonnoksessa komissiota kehotetaan toteuttamaan tavaraliikennepolitiikkaa, jossa korostetaan entistä enemmän kestävyyttä. Haluamme luoda liikennejärjestelmän, joka on luotettava, tehokas ja toimintakykyinen sekä talouden että ympäristön kannalta tarkasteltuna. Tässä yhteydessä olen vakuuttunut siitä, että komodaalisuuden - eli kaikkien liikennemuotojen järkevän ja optimaalisen käytön erikseen ja yhdistelminä - pitää olla yhtenä ohjaavana sääntönä ajattelutapamme ja toimiemme taustalla.
<P>
Lisäksi eri liikennemuotojen on täytettävä muutamia toimintakriteerejä, jotka ovat olennaisia kilpailukyvyn kannalta. Erityisesti täsmällisyys, säännöllisyys, luotettavuus, korkea laatu, riittävä kapasiteetti, yhteentoimivuus ja kansainvälisten käytävien ylikansallinen koordinointi ovat joitakin avainsanoja niiden palvelujen osalta, joissa asiakkaat otetaan ehdottomasti huomioon. Toteuttamalla tehokkaita ja välittömiä toimia, joiden kustannukset ovat hallinnassa, kuten päätöslauselmassanne esitetyt toimenpiteet, yhdistettynä muihin, Euroopan laajuisten liikennekäytävien tulevaisuutta koskevan vihreän kirjan kaltaisiin EU:n aloitteisiin, me voimme lisätä Euroopan liikennejärjestelmän tehokkuutta.
<SPEAKER ID="431" NAME="Georg Jarzembowski" LANGUAGE="DE">
Arvoisat puhemies ja komission jäsen, hyvät naiset ja herrat, ryhmäni tukee liikenne- ja matkailuvaliokunnan valiokunta-aloitteista mietintöä ja sen monipuolisia ehdotuksia Euroopan tavaraliikennettä varten. Ympäristön kannalta kestävän tavaraliikenteen puitteet, jotka on räätälöity vastaamaan markkinoiden tarpeita, ovat olennaiset kasvun ja työllisyyden takaamiseksi Euroopan unionissa.
<P>
Minun on kuitenkin sanottava, että Euroopan unionia ja jäsenvaltioita pyydetään lisäämään huomattavasti ponnistelujaan tehokkaiden liikennerakenteiden kehittämiseksi ja parantamiseksi. Muistutamme tästä komissiota, kun teemme väliarvioinnin rahoituksen osalta. Suuret puheet eivät auta, jos Euroopan laajuisten verkkojen parantamiseen ei osoiteta varoja. Liikenneinfrastruktuuria on parannettava erityisesti rautatieliikenteessä. Tässä yhteydessä painopistealana on kehittää eniten käytettyjä rautatiekäytäviä ja asentaa niihin eurooppalaisen raideliikenteen rajatylittävä hallintajärjestelmä ERTMS, jotta me voisimme nopeasti siirtää tavaraliikennettä maanteiltä rautateille. Jos totta puhutaan, arvoisa komission jäsen, kun luettelitte tavaraliikenteen palveluja koskevia ehdotuksia - muistan vieläkin, että Neil Kinnock oli jo esittänyt ajatuksen erillisistä rautatieverkoista tavaraliikennettä varten - te noudatitte jälleen kerran toimissanne komission ehdotusta aiheesta ”Tavoitteena ensisijaisesti tavaraliikenteelle suunnattu rautatieverkko”. Sen jälkeen kukaan komissiossa ei ole maininnut tätä asiaa, koska te ja me tiedämme, että käytettävissä ei ole riittävästi varoja toisen rautatieverkon kehittämiseksi sen tavallisen ja järkevästi kehitetyn järjestelmän rinnalle, joka on räätälöity vastaamaan markkinoiden tarpeita. Teidän olisi komissiona näin ollen kerrottava totuus: ajatus erillisistä tavaraliikenneverkoista on kuopattu. Meidän on kehitettävä järkeviä, kahteen tarkoitukseen sopivia verkkoja: ensisijaisesti matkustajajunia päivisin ja ensisijaisesti tavarajunia öisin. Sitten meidän on ratkaistava melua koskeva ongelma, koska joissakin kaupungeissa Saksassa ja muualla, sekä Reinin varrella, melu todellakin häiritsee kansalaisia ja estää heitä nukkumasta. Tämän takia meidän on keskusteltava käytännön äänieristystoimenpiteistä rautateiden ja Euroopan laajuisten verkkojen varrella ja rautatieverkon käyttämisestä kahteen tarkoitukseen.
<P>
On kuitenkin vielä tärkeämpää, että me toteutamme järkeviä toimenpiteitä logistiikan osalta. Tätä, hyvä Michael Cramer, ei korosteta tarpeeksi mietinnössä. On tärkeää, että jäsenvaltiot ja EU tekevät tiiviimpää yhteistyötä teollisuuden ja palveluyritysten kanssa, jotta tavaraliikenteen logistiikkaa hyödynnetään paremmin. Logistiikan käyttäminen on tietenkin yritysten ensisijainen tehtävä. Ne tietävät parhaiten, miten logistiikkaa käytetään. Euroopan unioni ja jäsenvaltiot voivat kuitenkin auttaa poistamalla tarpeettomat kansalliset rajoitukset ja - olen tästä täysin samaa mieltä Michael Cramerin kanssa - esimerkiksi ottamalla käyttöön yhtenäiset tulliasiakirjat, jotta logistiikkaa voidaan hyödyntää paremmin. Tämän takia meidän on parannettava infrastruktuuria kansallisesti ja tehtävä yhteistyötä teollisuuden kanssa liikennelogistiikan parhaan käytön määrittelemiseksi.
<SPEAKER ID="432" NAME="Inés Ayala Sender" LANGUAGE="ES">
Arvoisa puhemies, aivan aluksi haluaisin kiittää komissiota logistiikkaa koskevasta toimintasuunnitelmasta, jossa on otettu huomioon suurin osa Euroopan parlamentin aiemmista ehdotuksista. Haluaisin myös kiittää esittelijää Michael Crameria siitä, että hän on ollut valmis rakentavaan vuoropuheluun. Tämän avulla on laadittu integroivampi teksti, jossa logistiikalla ei edistetä ainoastaan liikenteen kestävyyttä yleisesti, ja tavaraliikenteen kestävyyttä erityisesti, vaan sillä myös parannetaan liikkuvuutta, koska siihen sisällytetään logistiset ratkaisut kaikkia liikennemuotoja varten ja tuki ympäristöä säästäville käytäville liikkuvuuden ja sopivuuden malleina.
<P>
Olen myös tyytyväinen siihen, että tekstissä korostetaan nykyisten rautatieliikenteen verkkojen käyttämistä, koska niitä on vapautunut suurnopeusjunien osalta tapahtuneen kehityksen myötä. Niitä voidaan osoittaa erityisesti tavaraliikenteeseen.
<P>
Katson myös, että on tärkeää sisällyttää tekstiin sisäisten logistiikkajärjestelmien ja kuivasatamien huomattava merkitys sekä kaupunkilogistiikan edistäminen tehostamalla päättäväisesti logistista näkökulmaa erittäin kiinnostavassa CIVITAS-ohjelmassa, johon me suhtaudumme myönteisesti.
<P>
Haluaisimme myös kiittää Michael Crameria siitä, että hän on korostanut logistiikkaa ensisijaisissa rajatylittävissä rautateiden tavaraliikennekäytävissä, joista minun on mainittava reitti, johon kuuluu myös Keski-Pyreneiden ylityspaikka, joka on tulevaisuudessa yhteytenä Plazan kaltaisten Espanjan logistiikkajärjestelmien ja Etelä-Ranskan logistiikkajärjestelmien välillä.
<P>
Lopuksi haluaisin kiinnittää komission huomion ehdotukseen laatia tämän vuoden loppuun mennessä ohjelma yhteistyön vahvistamiseksi jäsenvaltioiden kansallisten logistiikkasuunnitelmien välillä. Tämä auttaisi valmistelemaan tehokkaampia keinoja, joilla voitaisiin korjata nykyinen resurssipula ja vastata tarpeisiin tällä alalla, joka on keskeisessä asemassa nyt, näissä taloudellisissa oloissa, joissa polttoaineen hinnat, ilmastonmuutoksen torjuntaa koskevat vaatimukset, laajenemisen myötä syntyneet syrjäiset alueet ja alan vaaralliset työolot tarkoittavat, että on entistä pikaisemmin sovellettava älykkäitä, innovatiivisia ja houkuttelevia ratkaisuja, jotka voidaan määritellä ainoastaan logistiikkaa koskevassa EU:n toimintasuunnitelmassa.
<P>
Tämän takia ryhmäni tukee Michael Cramerin mietintöä ja hänen tarkistustaan 4 monivuotisista sopimuksista.
<SPEAKER ID="433" NAME="Erik Meijer" LANGUAGE="NL">
Arvoisa puhemies, tuotantoprosessin useissa vaiheissa tuotteita rahdataan kaukaisiin paikkoihin, ja lopulta ne päätyvät johonkin täysin muuhun paikkaan valmiina tuotteina. Niitä kuljetetaan usein tavalla, joka on ympäristön kannalta kestämättömin: kuorma-autoilla entistä ruuhkaisemmilla moottoriteillä. Valtava kasvu tavaraliikenteessä, joka kasvaa edelleen, aiheutuu siihen liittyvien kustannusten jatkuvasta kasvusta. Tämä ei tiedä hyvää ympäristölle, turvallisuudelle, työoloille tai eläinten hyvinvoinnille. Tämän takia ryhmäni haluaa rajoittaa liikenteen lisääntymistä ja siirtää jäljelle jäävän tarvittavan liikenteen mahdollisimman tehokkaasti rautateille ja sisävesille. Tämä pyyntö esitetään lievemmässä muodossa Euroopan komission ehdotuksissa ja esittelijä Michael Cramerin täydentävissä ehdotuksissa.
<P>
Me kuitenkin vastustamme sitä, että tavaraliikenteelle mahdollisesti annetaan etusija matkustajajuniin nähden. Tavaraliikenteen lisääntyminen voi edellyttää täydentävää infrastruktuuria, jotta estetään kyseisten kahden liikenteen kielteinen vaikutus toisiinsa. Lisäksi kiinnittäisin huomiota ongelmiin yhtenäisen eurooppalaisen turvallisuusjärjestelmän ERTMS:n käynnistämisessä. Tähän tehtävät sijoitukset ovat hyöyllisiä tulevaisuutta ajatellen, mutta aiheuttavat ongelmia lyhyellä aikavälillä.
<SPEAKER ID="434" NAME="Johannes Blokland">
IND/DEM-ryhmän puolesta. - (NL) Arvoisa puhemies, haluaisin aluksi kiittää Michael Crameria hänen työstään esittelijänä. Kyseessä on hyvä mietintö, ja haluaisin korostaa sen seuraavia näkökohtia:
<P>
Tavaraliikenteen pitää olla rajoittamatonta, oikeudenmukaista ja puhdasta, ja me työskentelemme täällä parlamentissa kovasti tämän mahdollistamiseksi. Aiemmin tänä vuonna puheenaiheiksi nousivat kabotaasirajoitukset. Se oli hyvä alku. Tässä mietinnössä jatketaan samaa rataa, mikä on erinomaista. Esittelijä huomauttaa oikeutetusti, että kaupunkien tavaralogistiikka edellyttää erityistä toimintatapaa. On äärimmäisen tärkeää, että Euroopan kaupungit ja suurkaupungit puhdistetaan. Mielestäni tietokonepohjaiset nopeudensäätöjärjestelmät kaupungeissa ja suurkaupungeissa ovat loistava väline. Tämän takia toivon, että Euroopan komissio tukee toimenpiteitä ja esittää ehdotuksia sen varmistamiseksi, että tavaraliikenteen ajoneuvojen ei tarvitse jatkuvasti hidastaa ja kiihdyttää vauhtia kaupungeissa ja suurkaupungeissa. Näin tavaraliikenteestä tehdään nopeampaa ja puhtaampaa.
<SPEAKER ID="435" NAME="Silvia-Adriana Ţicău" AFFILIATION="PSE">
(RO) Unionin talouden kehittyminen ja kilpailukyky riippuvat tavaroiden tehokkaasta kuljettamisesta. Meidän on kehitettävä rautatieinfrastruktuuria, meriliikenteen käytäviä, satamainfrastruktuuria ja komodaalisuutta. Paremmat yhteydet meri- ja jokisatamien sekä sisämaan rautatie- ja tieverkon välillä ovat tärkeä osa logistista infrastruktuuria.
<P>
Romanian ja Bulgarian liittymisen myötä Euroopan unionista pääsee nyt Mustallemerelle. Tonava on nyt vesireitti, joka kulkee unionin alueella lähes kokonaisuudessaan. Tämä tarkoittaa uusia mahdollisuuksia Euroopan tavaraliikenteelle. Korostan kuitenkin, että tehokas tavaraliikenne edellyttää: kaikkien liikennemuotojen tasapainoista käyttämistä, liikenneruuhkien purkamista, menettelyjen yksinkertaistamista, oikeudellista vakautta, sijoituksia logistiikkajärjestelmiin ja älykkäisiin liikennejärjestelmiin, kuten Galileoon, ja erityisesti liikenteen turvallisuuden takaamista.
<P>
Jäsenvaltiot eivät hyödynnä riittävästi Naiadesin ja Marco Polon kaltaisia ohjelmia parantaakseen tavaraliikennettä. Kehotan kuitenkin komissiota kiinnittämään huomiota joidenkin maanteiden tavaraliikenteen harjoittajien kohtaamiin esteisiin - viittaan tällä romanialaisiin liikenteenharjoittajiin - kun he kuljettavat tavaroita tiettyjen jäsenvaltioiden alueen kautta.
<SPEAKER ID="436" NAME="Michael Cramer" LANGUAGE="DE">
Arvoisat puhemies ja komission jäsen, meidän on tietenkin myös tarkasteltava omia epäonnistumisiamme. Me emme voi puhua kestävästä liikenteestä aina sunnuntaisin ja toimia päinvastaisella tavalla maanantaista perjantaihin. Vaikuttaa kyllä siltä, että komissiossa 60 prosenttia liikenteeseen varatuista määrärahoista osoitetaan yhteisrahoitukseksi maanteille ja ainoastaan 20 prosenttia kyseisistä varoista osoitetaan ympäristön kannalta kestäviin rautateihin.
<P>
Voidaan sanoa, että Euroopan liikenne on liian halpaa ja ympäristön kannalta kestävä liikenne liian kallista. Tämä liittyy myös yleisiin edellytyksiin. Me olemme esimerkiksi luoneet rautateiden pakollisen maksujärjestelmän kutakin jäsenvaltiota varten. Sitä sovelletaan kaikkiin vetureihin, jokaiseen raidekilometriin, kun taas ympäristöä vahingoittavassa tieliikenteessä tiemaksu on vapaaehtoinen, sen määrä on rajattu ja sitä sovelletaan ainoastaan moottoriteihin, ja yleensä vain yli 12 tonnin kuorma-autoihin. Teidän on muutettava näitä epäoikeudenmukaisia yleisiä edellytyksiä, tai te ette saa ratkaistua ilmastonmuutokseen liittyviä ongelmia ettekä liikenneongelmia. Ennusteiden mukaan liikenne lisääntyy. Mutta miksi se lisääntyy? Koska se ei maksa mitään.
<P>
Tässä yhteydessä voitaisiin viitata useisiin esimerkkeihin. Haluaisin mainita erään esimerkin teidän kotimaastanne. Yhdistyneestä kuningaskunnasta viedään vuosittain 1,5 miljoonaa tonnia sianlihaa. Tuontitasetta tarkasteltaessa käy ilmi, että Yhdistynyt kuningaskunta tuo lisäksi maahan toiset 1,5 miljoonaa tonnia sianlihaa. Me voisimme lopettaa tämän. Me voisimme lopettaa tämän rahtaamisen ja hyödyntää siihen tarvittavan kapasiteetin, jota me todellakin tarvitsemme. Meidän on Euroopassa näin ollen lopetettava kuljetuskapasiteettiin liittyvät typeryydet ja siirryttävä käyttämään kuljetuksissa ympäristön kannalta kestäviä liikennemuotoja ja kehitettävä niistä tehokkaita, niin että me voimme taata liikkuvuuden ja tarjota ihmisille tuotteita, mutta kuitenkin suojella ympäristöä, sillä se on nykyisin velvollisuutenamme.
<P>
Ilman tervettä ympäristöä meillä, lapsillamme tai lapsenlapsillamme ei ole mahdollisuutta tulevaisuuteen, jota me kaikki toivomme.
<SPEAKER ID="437" NAME="Puhemies">
(DE) Keskustelu on päättynyt.
<P>
Äänestys toimitetaan torstaina 4. syyskuuta.
<P>
Kirjalliset kannanotot (142 artikla)
<SPEAKER ID="438" NAME="Gábor Harangozó  " AFFILIATION="PSE">
kirjallinen. - (EN) Kestävää ja tehokasta tavaraliikennettä on todellakin kehitettävä huomattavasti, sillä liikenneala aiheuttaa suuren osan hiilidioksidipäästöistä unionissa. Koska alan odotetaan kasvavan merkittävästi, sen tehokkuuden ja kestävyyden lisääminen olisi katsottava mahdollisuudeksi kehittää sen taloudellista kilpailukykyä ja luoda useita työpaikkoja.
<P>
Näin ollen unionin olisi osoitettava tarvittavat varat niiden kunnianhimoisten tavoitteiden saavuttamiseksi, jotka koskevat parempaa liikkuvuutta, liikennemuotojen yhteentoimivuutta, energiatehokkuutta sekä öljynkulutuksen ja saasteiden vähentämistä. Tämän takia me suhtaudumme myönteisesti strategiseen lähestymistapaan ehdotetussa tavaraliikenteen toimintasuunnitelmassa ja sen tavoitteissa: rahtiliikennekäytäviin keskittymiseen hyödyntäen eri liikennemuotoja, innovatiivisen tekniikan ja infrastruktuurin edistämiseen, tavaraliikenteen hallinnan tehostamiseen ja muiden liikennemuotojen kuin tieliikenteen houkuttelevuuden lisäämiseen. Euroopan kestävän liikennepolitiikan menestymisen varmistamiseksi meidän on - tietenkin - pidettävä mielessä, että on tärkeää edistää synergiaa ja täydentävyyttä EU:n muun politiikan, kuten energia- ja ympäristöpolitiikan kanssa.
<P>
Kansallisten sääntöjen rajatylittävä yhdenmukaistaminen ja synergia muiden asiaan liittyvien politiikanalojen kanssa ovat perusedellytyksiä kestävää ja tehokasta tavaraliikennettä koskevien tavoitteiden saavuttamiseksi.
