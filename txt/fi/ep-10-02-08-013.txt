<CHAPTER ID="013">
Minuutin puheenvuorot poliittisesti tärkeistä asioista
<SPEAKER ID="036" NAME="Puhemies">
(PL) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="037" NAME="Elena Oana Antonescu" AFFILIATION="PPE">
(RO) Romanian hallitus tutkii mahdollisuutta ottaa käyttöön pikaruokavero. Hallitus toivoo, että verotuksen avulla kansalaiset, erityisesti lapset ja nuoret, söisivät vähemmän pikaruokaa, jolla on äärimmäisen vahingollisia keskipitkän ja pitkän aikavälin vaikutuksia ihmisen elimistöön.
<P>
Verotus saattaa vaikuttaa harkitulta ratkaisulta kriisiaikana, mutta jos toimenpide pannaan asianmukaisesti täytäntöön, sen vaikutus saattaa ulottua veroasioista koulutukseen. Näin ollen yhä useammat voivat oppia, että omasta terveydestä huolehtiminen alkaa ruokavaliosta. Veroilla perityt varat olisi suunnattava ainoastaan sellaisiin ohjelmiin, joiden tavoitteena on tiedottaa suurelle yleisölle terveydelle vahingollisista ruoka-aineksista ja muista aineista.
<P>
Liikalihavuuden aiheuttamat sairaudet rasittavat yhä enemmän jäsenvaltioiden terveydenhoitojärjestelmiä, ja liikalihavuuden ja pikaruoan välisestä yhteydestä on paljon tietoa saatavilla. Terveellisen ruokavalion edistämisestä pitäisi tehdä Euroopan unionin tärkeimpiä politiikanaloja, ja sen pitäisi tapahtua välittömästi. Eurooppalainen ohjelma, joka laaditaan useiden jäsenvaltioiden suunnittelemien aloitteiden pohjalta, olisi hyvin tervetullut ja äärimmäisen hyödyllinen. Sen avulla voitaisiin tehdä Euroopan unionin perusruokavaliosta terveellisempi.
<SPEAKER ID="038" NAME="Jarosław Kalinowski" AFFILIATION="PPE">
(PL) Arvoisa puhemies, haluaisin puhua Euroopan unionin maanviljelijöiden ja kauppiaiden tuotantoon tarvittavien sekä eläinten rehun ja ruoan tuottamiseen tarvittavien raaka-aineiden toimitusvarmuudesta. Eräs eurooppalaiseen tuotantoketjuun liittyvistä tärkeimmistä asioista ja uhista on se, että ei ole määritetty hyväksyttävää määrää erilaisia hyvin vähän esiintyviä geenimuunneltuja organismeja, jotka eivät vielä ole saaneet hyväksyntää Euroopan unionissa. Viimeisimmän tutkimustiedon mukaan vuoteen 2015 mennessä maailmassa viljellään noin 120 uutta geenimanipuloitujen organismien lajia. Jos asiaa ei ole ratkaistu, se vaikuttaa eläinten rehun ja elintarvikkeiden hinnan nousuun ja saattaa sen seurauksena vaikuttaa useiden eurooppalaisten maanviljelijöiden syöksemiseen markkinoilta. Tuorein esimerkki on viime vuoden heinäkuulta, jolloin pieniä määriä geenimuunneltuja organismeja löytyi soijasta. Tällä oli merkittävä vaikutus koko elintarvike- ja rehutuotantoketjuun, koska Euroopan sisäinen tuotanto ei riitä tyydyttämään tarpeita ja siksi Eurooppaan täytyy tuoda 14 miljoonaa tonnia soijapapuja vuosittain.
<SPEAKER ID="039" NAME="Ádám Kósa" AFFILIATION="PPE">
(HU) Haluaisin pyytää puhemiestä tai parlamentin puhemiehistöä ilmoittamaan Euroopan komissiolle, että olen työni puitteissa jättänyt sille kaksi kirjallista pyyntöä kuuden kuukauden aikana. Ensimmäisessä tapauksessa sain vastauksen huomattavan pitkän viivästyksen jälkeen. Toiseen pyyntööni, jonka jätin 30. marraskuuta, en ole vieläkään saanut vastausta. Mielestäni olisi tärkeää, että EU:n toimielinten välinen viestintä ja vuoropuhelu toimisivat asianmukaisesti. Välittäkää tämä eteenpäin sen takaamiseksi, että minun työskentelyni ei esty ja että saan pyytämäni vastaukset.
<SPEAKER ID="040" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, arvoisa komission jäsen, on hienoa, että Euroopan unioni on vihdoin saanut kasvot niin kutsutun ulkoministerin, Cathy Ashtonin, muodossa. Hänen kuulemisensa aikana hän sanoi yhden lauseen Kiinasta, jonka maailmanlaajuista merkittävyyttä meidän ei täällä tarvitse korostaa. Hämmästyttävää kyllä, yksikään parlamentin jäsen, jolla oli lupa esittää kysymyksiä Kiinasta, ei puhunut, vaikka EU on hiljattain saanut läimäyksen kasvoilleen Kööpenhaminan ilmastokokouksessa, jossa Kiina ja Yhdysvallat sopivat selkämme takana. Yhtä hämmästyttävää on se, että Eurooppa-neuvosto ei ole koskaan olemassaoloaikanaan keskustellut EU:n ja Kiinan välisistä suhteista. Siksi pyydän, että puhemies vetoaisi Eurooppa-neuvostoon, jotta se ottaisi asialistalleen EU:n ja Kiinan strategiset suhteet. Parlamentin puolestaan pitäisi tulevaisuudessa käsitellä tätä kysymystä Kiinan tärkeys huomioonottaen.
<SPEAKER ID="041" NAME="George Sabin Cutaş" AFFILIATION="S&amp;D">
(RO) Tulevan Euroopan komission ensisijaisen tärkeä tavoite pitäisi olla taloudellisen eriarvoisuuden kitkeminen jäsenvaltioiden väliltä toimimalla läheisessä yhteistyössä verotus- ja raha-asioissa.
<P>
Yhteistyöhalukkuus on ollut selvää heti talouskriisin alusta alkaen, ja sen on ehdottomasti jatkuttava. Samaan aikaan verotusalan koordinoinnissa on otettava huomioon, että Euroopan unioniin kuuluvilla mailla on erilaiset talouden rakenteet. Joidenkin jäsenvaltioiden talouksille on tyypillistä suuremmat sykliset liikkeet, koska ne tarvitsevat enemmän julkisia investointeja ja niiden kasvupotentiaali ylittää EU:n kehittyneiden talouksien potentiaalin.
<P>
Vakaus- ja kasvusopimukseen ja nykyiseen euroalueeseen liittymisprosessiin pitäisi siksi liittyä joustavuuslausekkeet, jotka mahdollistaisivat julkisten menojen analysoinnin koko talouskierron ajalta, jotta jäsenvaltiot voivat investoida silloin, kun se on tarpeellista. Tällä voitaisiin taata, että jokainen jäsenvaltio kehittyy sen oman taloustilanteen mukaisesti.
<SPEAKER ID="042" NAME="Anni Podimata" AFFILIATION="S&amp;D">
(EL) Arvoisa puhemies, me olemme viime päivinä saaneet kokea ennennäkemättömän kokoisen koordinoidun hyökkäyksen euroalueeseen kuuluvien jäsenvaltioiden talouksia kohtaan, ja joidenkin maiden, esimerkiksi Kreikan, Portugalin ja Espanjan velkakirjojen laajuus on ylittänyt mittakaavat.
<P>
Selvästikin nämä maat otetaan esille, kun pyritään saavuttamaan taloudellista yhdenmukaisuutta euroalueen maissa yleisesti ja euron osalta erityisesti. Samat mekanismit, jotka loivat maailmanlaajuisen luottokriisin, spekuloivat nyt häpeämättömästi niiden maiden kustannuksella, jotka kärsivät suurimmista talousvaikeuksista.
<P>
Siksi Euroopalle ei voi tulla kyseeseen ainoastaan niiden toimenpiteiden arviointi, joita käytetään alijäämän paikkaamiseksi. Todellisen kysymyksen on oltava: Aiommeko toteuttaa solidaarisuuteen perustuvia toimenpiteitä EU:n tasolla turvaamalla euroalueen ja euron ja päätämmekö lopulta toteuttaa sellaisia toimenpiteitä, joilla on pohjimmiltaan vaikutusta talouden eikä ainoastaan raha-asioiden yhdenmukaisuuteen?
<SPEAKER ID="043" NAME="Carl Haglund" AFFILIATION="ALDE">
(SV) Arvoisa puhemies, tämän vuoden alusta alkaen EU:n rikkidirektiivin mukainen satamiin saapuvien alusten ja sisävesillä liikkuvien alusten polttoaineiden rikkipitoisuuden raja on 0,1 prosenttia. Ympäristön näkökulmasta tämä on myönteinen asia. On tärkeää, että myös laivakuljetuksista tulee ympäristöystävällisempiä.
<P>
Tällä hetkellä suurin osa merillä kulkevista matkustaja- ja rahtialuksista käyttää raskasta polttoöljyä. Itämerellä on käytetty jo usean vuoden ajan ympäristönsuojelun edistämiseksi rikkipitoisuudeltaan matalaa raskasta polttoöljyä, jonka rikkipitoisuus on 0,5 prosenttia. Polttoaineiden matalalla rikkipitoisuudella merenkulussa ei katsota olevan merkitystä ympäristöongelman kannalta, koska päätavoitteena on ollut vähentää kaupunkien saasteita. Siksi EU:n pitäisi mielestäni ottaa asiaan tällainen linja, jossa kannustetaan rikkipitoisuudeltaan alhaisen raskaan polttoöljyn käyttöä.
<P>
Haasteenamme on se, että IMO:n Marpol-yleissopimuksessa suositellaan 0,1 prosentin rajaa kaikille Itämeren aluksille vuodesta 2015 alkaen. Tällä saattaisi olla tuhoisat vaikutukset Itämerelle. Siksi haluan muistuttaa parlamentin jäseniä tästä asiasta ja kannustaa ihmisiä siihen, etteivät he...
<P>
(Puhemies keskeytti puhujan.)
<SPEAKER ID="044" NAME="Chris Davies" AFFILIATION="ALDE">
Arvoisa puhemies, joskus parlamentin kollegamme tekevät elämän hyvin hankalaksi parlamentin ystäville. Puhemiehistö on suosittanut menoerää 150 henkilön palkkaamiseksi, jotta parlamentissa ja poliittisissa ryhmissä selvittäisiin Lissabonin sopimuksen vaatimuksista. Tämä on valtava menojen lisäys aikana, jolloin niin monet kansalaisistamme kärsivät julkisten menojen leikkauksista ja verojen kiristämisestä.
<P>
Olen työskennellyt yhteispäätösmenettelyä koskevan lainsäädännön parissa yli 10 vuoden ajan. En usko, että tarvitsemme niin paljon henkilökuntaa. Uskon, että voimme suunnata henkilöstöämme uusiin tehtäviin ja hyödyntää henkilöstöä tehokkaammin ilman, että korotamme talousarviomenojamme.
<P>
Kaikki me, joilla on kokemusta valiokunnan - tai jopa hallituksen - johtamisesta, tiedämme että joskus meidän on vain selvittävä vallitsevan rahatilanteemme puitteissa. Meidän ei pitäisi tehdä sellaisia asioita, joihin meillä ei ole varaa. Testinä pitäisi aina olla se, että pystymmekö julkisessa kokouksessa nousemaan ylös ja selittämään tekojamme kansalaisillemme? Luulenpa, että tässä tilanteessa emme siihen pystyisi.
<SPEAKER ID="045" NAME="Marek Józef Gróbarczyk" AFFILIATION="ECR">
(PL) Arvoisa puhemies, Euroopan unionin energiavarmuus perustuu kaasutoimitusten hajauttamiselle. Jos saatamme itsemme riippuvaiseksi yhdestä lähteestä, pitkällä aikavälillä energiavarmuuden tasapainon lisäksi myös talouden tasapaino horjuu. Kukaan Euroopassa ei voi ymmärtää asiaa paremmin kuin entiset kommunistiset maat, jotka ovat edelleen laajalti Venäjän valtavassa vaikutuspiirissä. Pohjoinen kaasuputki sulkee pois hajauttamisen mahdollisuuden ja rajoittaa Baltian satamien ja erityisesti uuden hajautetun kaasuntoimituslähteen, Świnoujścien kaasuterminaalin, kehittämismahdollisuudet. Lisäksi ympäristönäkökulmat liittyvät kaasuputken rakentamisen epäsuotuisiin vaikutuksiin. Viime vuoden raportista käy selkeästi ilmi, että pohjoisella kaasuputkella on kielteinen vaikutus. Vetoan komissioon, että se tutkisi asiaa uudelleen.
<SPEAKER ID="046" NAME="Malika Benarab-Attou" AFFILIATION="Verts/ALE">
(FR) Arvoisa puhemies, pohdin sitä, millaisia toimenpiteitä Euroopan unioni aikoo toteuttaa taatakseen, että kaikki jäsenvaltiot kunnioittavat Välimeren etelärannikoilta saapuvien ihmisten oikeutta saada turvapaikka ja kunnioittavat heidän ihmisoikeuksiaan.
<P>
Monet heistä saapuvat hatarilla aluksilla ja useat tuhannet afrikkalaiset hukkuvat, eikä kukaan kiinnitä asiaan huomiota. Ottavatko neuvosto ja komissio huomioon tällaiset asiat, jotka kuuluvat sekä ihmisoikeuksien suojelun että humanitäärisen avun piiriin?
<P>
Moratinosin lausunnot turvallisuusnäkökulman vahvistamisesta ja Frontexille myönnettävistä lisäresursseista, joista hiljattain päätettiin neuvostossa, eivät ole omiaan vakuuttamaan minua tästä asiasta.
<P>
Hyvät parlamentin jäsenet, meidän tehtävämme on toimia siten, että toimintamme on arvojemme mukaista. Asia on kiireellinen, koska tässä on ihmishenkiä uhattuna.
<SPEAKER ID="047" NAME="Bairbre de Brún" AFFILIATION="GUE/NGL">
(GA) Arvoisa puhemies, viimeisen muutaman viikon aikana on käyty neuvotteluja osana Pohjois-Irlannin rauhanneuvottelujen viimeisintä vaihetta. Britannian ja Irlannin poliittiset puolueet ja hallitukset osallistuivat näihin neuvotteluihin. Ne olivat mukana ennen kaikkea taatakseen valvontavaltuuksien siirron Lontoon Westminsterin parlamentista Belfastin edustajankokoukselle. Lisäksi ne keskustelivat muista merkittävistä asioista.
<P>
Olen iloinen siitä, että neuvottelut on vihdoin saatu päätökseen ja että osapuolet ovat tehneet sopimuksen. Olen varma siitä, että myös Euroopan parlamentti pitää tätä kehitystä myönteisenä. Toivon, että voimme nyt siirtyä käsittelemään muita sitoumuksia, joita ei ole vielä ratkaistu tai täytetty. Näin ollen liikumme kohti vakaita poliittisia instituutioita, jotka toimivat tasavertaisuuden, valanjaon ja keskinäisen kunnioituksen periaatteita noudattaen.
<SPEAKER ID="048" NAME="Paul Nuttall" AFFILIATION="EFD">
Arvoisa puhemies, pyysin saada minuutin puheenvuoron tuodakseni esille sen, kuinka kamala vaikutus kahden viikon välein tehtävällä roskien keruulla on vaalipiirini kunnissa Luoteis-Englannissa.
<P>
Mainitsen esimerkkinä oman kotikaupunkini Bootlen. Siellä monet perheet asuvat rivitaloissa, joissa ei ole etupihalla puutarhaa ja joiden takana ei ole paljoa tilaa. On silkkaa hulluutta, että ihmiset pakotetaan laittamaan roskat ulos kahden viikon välein.
<P>
Tämä on luonnollisesti aiheuttanut valtavia roskakasoja, koska roskille ei ole mitään varastointipaikkaa. Jos kesästä tulee kuuma, voidaan olla varmoja siitä, että tämä johtaa tuholaisten lisääntymiseen, ja se taas aiheuttaa kansanterveydellisen ongelman.
<P>
Mutta miksi minä puhun tästä parlamentissa? No siksi, että kahden viikon välein tehtävät roskakeräykset ovat suoraa seurausta EU:n kaatopaikkadirektiivistä, jota tukivat tässä parlamentissa Yhdistyneen kuningaskunnan työväenpuolue ja konservatiivit. Totisesti toivon, että brittiäänestäjien suuri joukko pitää tämän asian mielessään, kun he menevät äänestämään parlamenttivaaleissa myöhemmin tänä vuonna.
<SPEAKER ID="049" NAME="Andreas Mölzer" AFFILIATION="NI">
(DE) Arvoisa puhemies, kahden päivän kuluttua keskustelemme henkilöskannereita koskevasta kysymyksestä. Keskustelussa otetaan esille lentokenttien yleinen turvallisuus eli meidän lähestymistapamme lentokenttäturvallisuuteen Euroopan unionin alueella. Euroopan unioni on tullut tunnetuksi kerta toisensa jälkeen siitä, että se hyväksyy nopeasti lainsäädäntöä, joka perustuu väitettyyn tai toisinaan todellisiin terrorismiuhkiin. Tämä ei lisää lentokenttien turvallisuutta. Sen sijaan se tuottaa yhä enemmän työläitä ja naurettavia toimenpiteitä.
<P>
Esimerkiksi jos otetaan huomioon tilanne rautatieasemilla, se on pohjimmiltaan sama kuin tilanne lentokentillä. Yleisesti rautatieasemilla ei tehdä turvallisuustoimia, ei ainakaan Euroopan sisäisessä eikä kansallisessa liikenteessä. Tämä herättää kysymyksen siitä, onko meidän huolemme lentokenttien turvallisuudesta liioiteltua. Lisääntyvä byrokratia ja loputon turvatoimien ketju ei lisää turvallisuutta, vaan pikemminkin se aiheuttaa huolia lentomatkustajille.
<SPEAKER ID="050" NAME="Krzysztof Lisek" AFFILIATION="PPE">
(PL) Arvoisa puhemies, kuten mainitsitte, me äänestämme uuden Euroopan komission nimittämisestä. Kuten sanoitte, se on erittäin merkittävä hetki, johon liittyy paljon toiveita, ei ainoastaan Euroopan parlamentin ja eurooppalaisten hallitusten jäsenissä vaan etenkin Euroopan unionin kansalaisissa. Yhteisen Euroopan unionin ulkopolitiikan luominen on erityisen merkittävää, ja näin ollen korkean edustajan Ashtonin haasteet tällä alalla ovat sitäkin suurempia.
<P>
On kaksi uutta haastetta. Ensimmäinen haaste, jonka mainitsitte, arvoisa puhemies, on Ukraina. Huolimatta vaalien tuloksesta meidän on laadittava ja jatkuvasti pantava täytäntöön Ukrainan suhteen uutta politiikkaa, Euroopan unionin politiikkaa, jotta mahdollistamme maan jäsenyyden Euroopan unionissa tulevaisuudessa. Toinen haaste on Valko-Venäjä. Haluan ilmoittaa, että valitettavasti joitakin tunteja sitten ihmisoikeuksia rikottiin jälleen Valko-Venäjällä. Valko-Venäjän poliisi meni sisään puolalaisyhteisön toimipaikkaan Iwieniecissä ja esti puolalaisyhteisön toiminnan Valko-Venäjällä.
<SPEAKER ID="051" NAME="Gabriel Mato Adrover" AFFILIATION="PPE">
(ES) Arvoisa puhemies, viime joulukuussa Euroopan unioni ja Marokon kuningaskunta tekivät sopimuksen maataloustuotteiden kaupan vapauttamisesta. Valitettavasti ainoa tieto, joka meillä on sopimuksen sisällöstä, on poimittu joukkoviestimistä.
<P>
Tiedon mukaan Euroopan unioniin tuotujen tomaattien kiintiötä lisätään, vaikka me olemme suoraan olleet sitä vastaan, koska Marokon kuningaskunta on yhä uudelleen jättänyt toteuttamasta velvoitteitaan Euroopan unionia kohtaan. Euroopan komissio ei myönnä tämän tilanteen olemassaoloa, vaikka itse OLAF on sen myöntänyt.
<P>
Emme voi hyväksyä sitä, että komissio ei edelleenkään lotkauta korvaansa tilanteelle ja että se jättää huomioimatta Kanariansaarten, Andalusian, Murcian ja Alicanten tuottajien tarpeet. Vetoamme siksi vahvasti siihen, että sopimuksia kunnioitetaan ja että kasvien terveystarkastuksiin kiinnitetään enemmän huomiota. Lisäksi Marokon vientien aikatauluista olisi tehtävä joustavammat, jotta viennit voidaan toimittaa koko vuoden kuluessa.
<SPEAKER ID="052" NAME="Paulo Rangel" AFFILIATION="PPE">
(PT) Arvoisa puhemies, haluan käyttää tämän tilaisuuden tuomitakseni sen, mitä Portugalissa tällä hetkellä tapahtuu. Viestimet ovat selvästi paljastaneet hallituksen suunnitelman hallita sanomalehtiä, televisio- ja radiokanavia ilmaisunvapauden vastaisesti. Viimeksi tällä viikolla erittäin tunnetun toimittajan Mário Crespon kirjoittama sanomalehtikolumni sensuroitiin - ilmeisesti - pääministerin kehotuksesta.
<P>
Pääministeri José Sócratesin on nyt annettava asiasta selvitys portugalilaiselle sanomalehdelle O País. Hänen on selitettävä, että hän ei pyri kontrolloimaan, vähentämään tai sensuroimaan ilmaisunvapautta Portugalissa.
<P>
Näin toimiessaan Portugali ei ole enää oikeusperiaatetta noudattava valtio vaan muodollisella oikeudella hallittu valtio, jossa pääministeri rajoittaa oman toimivaltansa pelkkiin muodollisuuksiin, menettelyihin ja byrokratiaan eikä halua antaa todellisia selityksiä.
<P>
Haluamme Portugalista valtion, jonka hallinnossa sovelletaan aineellista oikeutta!
<SPEAKER ID="053" NAME="Véronique De Keyser" AFFILIATION="S&amp;D">
(FR) Arvoisa puhemies, 27. tammikuuta kello kahdelta aamuyöllä Liègen kaupungin historiallisessa keskustassa tapahtui kaasuräjähdys. Olin paikalla kaupunginvaltuuston kollegojeni kanssa, ja selvisimme kuin ihmeen kaupalla. Räjähdyksessä menehtyi kuitenkin 14 ihmistä. Haavoittuneita oli kymmeniä, ja 500 ihmistä piti evakuoida.
<P>
Haluaisin kunnioittaa nyt uhreja ja heidän perheitään sekä antaa erityisen maininnan palomiesten ja kaikkien pelastustyötä tehneiden poikkeuksellisesta rohkeudesta. Haluan samalla myös muistuttaa siitä, että missään Euroopan unionin alueella ei ole vielä yhtäkään muistomerkkiä palomiehille, ja omassa maassani kuten muuallakaan palomiesten työtä ei edelleenkään pidetä vaaroille alttiina ammattina. Ehdotan palomiesten ammatille eurooppalaista säädöstä, koska monissa tilanteissa heidän on annettava rajatylittävää apua.
<SPEAKER ID="054" NAME="Puhemies">
(PL) Kiitos erittäin paljon lausunnostasi ja siitä, että kiinnitit huomiomme tähän traagiseen tapahtumaan, joka sattui lähellämme Belgiassa. Se todella oli traaginen onnettomuus. Kiitos. Haluamme ilmaista syvän osanottomme kaikkia niitä kohtaan, jotka ovat kärsineet tässä onnettomuudessa, sekä uhrien perheitä kohtaan.
<SPEAKER ID="055" NAME="Rosario Crocetta" AFFILIATION="S&amp;D">
(IT) Arvoisa puhemies, hyvät parlamentin jäsenet, haluan puheenvuorossani tuoda esille teollisuuden vähentämisen aiheuttamat ongelmat lukuisissa Sisilian teollisuuskeskittymissä, erityisesti FIAT-ryhmän omistamassa Termini Imeresen autoteollisuuden keskuksessa ja ENI-ryhmään kuuluvassa Gelan petrokemianteollisuuden keskuksessa. Termini Imerese kärsii kilpailusta, jota synnyttää joidenkin EU-maiden matalapalkkajärjestelmät, kun taas Gela kärsii Aasian kilpailusta.
<P>
Euroopan unionin alueella teollisuutta vähennetään ankarasti monissa paikoissa, ja väittäisin, että nyt on tullut aika pohtia uudelleen Euroopan komission tähän mennessä harjoittamaa puuttumattomuuspolitiikan periaatetta ja sen sijaan olisi laadittava tärkeitä strategisia toimenpiteitä eurooppalaisen teollisuuden tukemiseksi. Tämän vetoomukseni kohteena on erityisesti Euroopan komissio ja teollisuus- ja yritysasioista vastaava komission jäsen Tajani.
<SPEAKER ID="056" NAME="Jelko Kacin" AFFILIATION="ALDE">
(SL) Viime viikon torstaina entisen Jugoslavian tasavallan Makedonian parlamentti hyväksyi ilmoituksen tuen antamisesta Euroopan parlamentin päätöslauselmalle Srebrenicasta, jonka hyväksyimme ylivoimaisella enemmistöllä vuosi sitten.
<P>
Päätöslauselmassa parlamentti kunnioitti kaikkia jokaisen viime vuosikymmenen ja vuosisadan aikana käydyn sodan kaikkien osapuolten uhreja, ei ainoastaan Srebrenican joukkomurhan uhreja. Skopjen parlamentti on kolmas Länsi-Balkanin parlamentti, joka on ratifioinut ja hyväksynyt päätöslauselman. Sen puolesta äänesti 70 henkilöä ja vastaan ainoastaan yksi. Tällainen enemmistö ja yksimielisyys ansaitsevat kunnioituksen ja tunnustuksen myös tältä parlamentilta.
<P>
Vaikka EJTM ei mitenkään osallistunut tähän traagiseen tapahtumaan, sen reaktio on merkittävä solidaarisuudenosoitus ja sivistynyt ele, joka ansaitsee kunnioituksen ja ihailun. EJTM:n parlamentin päätös on kunnioituksenosoitus kaikille uhreille ja viesti siitä, että meidän kaikkien on jaettava vastuu paremman ja menestyksekkäämmän tulevaisuuden luomisesta kaikkien Länsi-Balkanin maiden osalta. Se on askel kohti tulevaisuutta, sovitteleva kädenojennus kaikille naapurimaille ja esimerkki kaikille alueen maille.
<P>
Päätöslauselman laatimiseen osallistuneena haluan onnitella EJTM:n parlamentin jäseniä heidän poliittisesta rohkeudestaan ja heidän panoksestaan sovittelun edistämiseksi alueella.
<SPEAKER ID="057" NAME="Michail Tremopoulos" AFFILIATION="Verts/ALE">
(EL) Arvoisa puhemies, haluaisin huomauttaa, että nyt kun on talouskriisi ja kun jotkut maat ovat lamassa, on olemassa esimerkiksi Kreikan kaltaisia maita, joiden on selvitettävä tiettyjä sukupuolten yhdenvertaisuuteen liittyviä asioita, koska kriisi koettelee naisia enemmän kuin miehiä.
<P>
Paljon töitä on tehty viime vuosien aikana ja Euroopassa on hyväksytty lakeja, jotka antavat tällä alalle tiettyjä helpotuksia ja erityisiä työvälineitä. Yhteisön direktiivejä naisten ja miesten yhdenvertaisesta kohtelusta ei ole kuitenkaan saatettu osaksi kansallista lainsäädäntöä.
<P>
Tehdystä työstä huolimatta sukupuolten välistä eroa on kurottava umpeen, koska naiset ansaitsevat 17 prosenttia vähemmän kuin miehet ja he kohtaavat erityisiä syrjintämuotoja työmarkkinoilla. Haluan korostaa sitä, että kaikki sääntely tai kaikki muutokset, jotka liittyvät vakuutuksiin tai työmarkkina-asioihin olisi toteutettava siten, että samalla luodaan uusia sosiaalisia infrastruktuureja.
<SPEAKER ID="058" NAME="Zbigniew Ziobro" AFFILIATION="ECR">
(PL) Arvoisa puhemies, kiitos puheenvuorosta. Haluaisin puhua tärkeästä asiasta, joka liittyy ilmastopolitiikan kustannuksiin.
<P>
Euroopan unioni suunnittelee johdonmukaisesti ilmastopolitiikkaa. Erittäin merkittävää on kuitenkin se, että politiikalla on suunnaton vaikutus jäsenvaltioiden talouksiin. Kun otetaan huomioon eri jäsenvaltioiden talouksien rakenteelliset erot, voidaan todeta yhä selvemmin, että yksittäiset jäsenvaltiot maksavat strategian täytäntöönpanosta hyvin erisuuruiset kustannukset. Samalla tosiasia on se, että uudet jäsenvaltiot ovat täyttäneet reilusti Kioton pöytäkirjan mukaiset vaatimukset vähentää kasvihuonekaasupäästöjä. Puolan tapauksessa vähennys oli lähes 30 prosenttia vaaditun 6 prosentin sijasta, mutta EU:n 15 niin kutsutun vanhan jäsenvaltion osalta vähennys oli tuskin yhtä prosenttia, vaikka maat olivat sitoutuneet vähentämään 6 prosenttia. Kaikessa, mitä komissio asian osalta tekee, on otettava huomioon eri jäsenvaltioiden sopeuttamisesta koituvat erisuuruiset kustannukset - ja eri jäsenvaltioiden on toistaiseksi maksettava kustannukset kasvihuonekaasupäästöjen vähentämisestä Kioton pöytäkirjan mukaisesti - ja lisäksi on lopetettava ne muutokset, jotka saattavat järkyttää jäsenvaltioiden välistä tasapainoa.
<P>
(Puhemies keskeytti puhujan.)
<SPEAKER ID="059" NAME="Joe Higgins" AFFILIATION="GUE/NGL">
(GA) Arvoisa puhemies, Irlannin hallitus perii jopa 21 prosenttia arvonlisäveroa paikallisviranomaisten toimittamista julkisista paveluista, esimerkiksi roskien keräämisestä ja kierrätyksestä. Euroopan unioni pakottaa Irlannin hallituksen soveltamaan näitä uusia veroja. Ne lisäävät entisestään taakkaa tavallisille työtä tekeville ja köyhille ihmisille, jotka maksavat jo nyt erittäin paljon kapitalistisesta kriisitä Irlannissa. Hallitus aikoo myös ottaa käyttöön uudet kiinteistönomistajien vesimaksut, jotka saattavat olla 500-1 000 euroa vuosittain. Tämä järkyttäisi jälleen kerran työtä tekevien ihmisten elintasoa. Lisäksi se valmistelee julkisen vesilaitoksen yksityistämistä tulevaisuudessa. Täten varoitan Irlannin hallitusta ja Euroopan komissiota, jotka puoltavat kustannuksia ja yksityistämistä, että tätä ei hyväksytä ja tätä tullaan vastustamaan suurilla boikottikampanjoilla ja ruohonjuuritason toimilla. Kyseessä on taloudellinen lisätaakka, jota Irlannin työläiset eivät hyväksy.
<SPEAKER ID="060" NAME="Nikolaos Salavrakos" AFFILIATION="EFD">
(EL) Arvoisa puhemies, huomenna äänestämme uudesta Euroopan komissiosta ja meistä tulee Euroopan yhdysvallat. Kun tämä menettely on saatu päätökseen, meidän täytyy uuden hallinnon puitteissa käsitellä kysymyksiä yhteisestä ulkopolitiikasta, yhteisestä talouspolitiikasta, lähemmistä suhteista unionin valtioiden välillä sekä solidaarisuudesta ja Euroopan tulevaisuuden suunnittelusta. Tulevaisuutta on pohdittava äärimmäisen tarkkaan, mitä tulee Euroopan unionin laajentumiseen uusiin maihin ja ennen kaikkea maahanmuuttoon. Maahanmuutto on Euroopan tulevaisuutta koskeva valtava ongelma ja mielestäni sitä ei pitäisi käsitellä ainoastaan kansallisten hallitusten puitteissa vaan myös Euroopan unionin yhteisen politiikan näkökulmasta.
<P>
Siksi haluaisin vedota komissioon ja parlamenttiin, että ne kiinnittäisivät erityistä huomiota tähän kysymykseen.
<SPEAKER ID="061" NAME="Louis Bontes" AFFILIATION="NI">
(NL) Arvoisa puhemies, kuten te, myös minä kävin Auschwitzissa muutama viikko sitten, ja jouduimme kohtaamaan ne kauheudet, jotka siinä paikassa tapahtuivat. Voitte kuvitella ällistykseni, kun muutama päivä myöhemmin juutalaisia demonisoitiin inhottavissa lausunnoissa palestiinalaishallinnon virallisella uutiskanavalla.
<P>
Tiivistettynä: "Juutalaiset ovat Allahin ja ihmisyyden vihollisia. Profeetta sanoo: tapa juutalaiset." Nämä lausunnot ovat todella inhottavia, ja olen sitä mieltä, että asiaa ei voi jättää ilman seuraamuksia. Tämän elimen niin kutsuttu julkinen televisiokanava siteeraa "profeettaa", joka kehottaa murhaamaan juutalaisia. Sen ei pitäisi saada yhtäkään senttiä - ei yhtä ainoaa senttiä - enempää kehitysyhteistyörahoitusta. Euroopan parlamentin pitäisi puhua tämän rahoituksen lakkauttamisen puolesta, ja sen pitäisi ilmaista vastenmielisyytensä tällaisia toimia kohtaan.
<SPEAKER ID="062" NAME="Nuno Teixeira" AFFILIATION="PPE">
(PT) Arvoisa puhemies, yhteisen kalastuspolitiikan uudistamista koskeva vihreä kirja, jonka esittelijänä oli azorilainen kollegani Patrão Neves, tarjoaa ainutlaatuisen mahdollisuuden keskustella alasta, jolla on tärkeä asema kaukaisimpien alueiden paikallisen kehityksen vakauttamisessa.
<P>
Madeira seuraa keskusteluja erityisen kiinnostuneena ja sen mielestä pitäisi ehdottaa, että toisistaan erotetaan pienimuotoinen kalastus ja suurimuotoinen kalastus, joiden pitäisi kuulua eri kalastusjärjestelmiin. On tärkeää suojella myönteisen erityiskohtelun periaatetta eli sitä, että aluevesille tietyllä talousalueella pääsevät ainoastaan paikalliset pienimuotoista kalastusta harjoittavat tahot.
<P>
Madeiralla on tärkeää nykyaikaistaa alukset ja ottaa käyttöön sellainen hallintotyyli, jossa taataan laajasti eri lajien säilyminen pitkällä aikavälillä. Vain tällä tavalla voimme välttää tilanteet, jotka ovat kestämättömiä talouden, ympäristön ja sosiaalisen vakauden näkökulmasta.
<P>
Pyrimme saamaan pysyvän ja ajantasaisen tuen kalastukselle kaukaisimmilla alueilla.
<SPEAKER ID="063" NAME="Romana Jordan Cizelj" AFFILIATION="PPE">
(SL) Euroopassa on paljon vähemmistöjä ja niistä suuri osa on etnisiä vähemmistöjä. Alkuperäiskansoja on noin 8 prosenttia väestöstämme, ja meidän on lisäksi otettava huomioon maahanmuuttajavähemmistöt, joita on 6,5 prosenttia.
<P>
Ennen kahta viimeistä laajentumista ehdokasmaiden oli osoitettava, että ne täyttävät vähemmistöoikeuksia koskevat kriteerit. Kuitenkaan sitä ennen Euroopan unionin jäseniksi tulleiden maiden toimintatapoja tai suhdetta vähemmistöihin ei valvottu millään tavalla. Tilanne oli ristiriitainen.
<P>
Viime aikoina slovenialaisvähemmistöt Italiassa, Itävallassa ja Unkarissa ovat olleet suurten paineiden alaisina, koska niiltä on leikattu määrärahoja. Siksi vetoan eurooppalaisiin päätöksentekijöihin, että he alkaisivat ottaa vähemmistöasiat vakavissaan EU:n tasolla. Uusi Lissabonin sopimus antaa sille oikeusperustan. Lisäksi vaadin Euroopan komissiota laatimaan ja esittämään suunnitelman, jossa se kertoo, kuinka se aikoo täytäntöönpanna Lissabonin sopimuksesta vähemmistöjen suojelua koskevat kohdat.
<SPEAKER ID="064" NAME="Anna Záborská" AFFILIATION="PPE">
(SK) Slovakiaa uhkaa uusi rekenteilla oleva suurkasino, jonka nimi on harhaanjohtavasti Metropolis. Slovenian jälkeen Unkari ja Itävalta kieltäytyivät antamasta tarvittavat luvat, ja asianomaiset ryhmät kääntyvät nyt Slovakian puoleen ja pyrkivät saamaan liikeideaansa läpi siellä. Bratislavassa parlamentti on ilmaissut kielteisen kantansa, mutta päätös ei ole lopullinen ja uhkapelihanke jatkuu.
<P>
Hankkeen kehittäjä turvautuu jo eufemismeihin ja esittää hanketta monipuolisena keskuksena. Puhutaan leikkipaikoista, vesipuistosta ja konferenssikeskuksesta sen sijaan, että puhuttaisiin suurkasinosta.
<P>
Millä tavoin EU voi estää uhkapelit jäsenvaltioissa? Kuinka EU suojelee haavoittuvimmassa asemissa olevia ryhmiä? Ei ole mikään salaisuus, että uhkapelit kuuluvat yhteen rikollisuuden, väkivallan, järjestäytyneen rikollisuuden, prostituution ja monien muiden vastaavien ilmiöiden kanssa. Vetoan kollegoihini ja myös kansallisiin yhdistyksiin, että ne liittyisivät Slovakian kansalaisten protestiin ja allekirjoittaisivat myös kirjallisen julistuksen tukeakseen protestiamme.
<SPEAKER ID="065" NAME="Daciana Octavia Sârbu" AFFILIATION="S&amp;D">
(RO) Nimellä Roşia Montană on yhä tunnetumpi kaiku Euroopan unionin toimielimille ja kansalaisille. Puhumme Romanian alueesta, jossa on historiallisia jäänteitä, jotka ovat herättäneet Unescon kiinnostuksen ja jotka ovat nyt tuhoutumassa. Mahdollinen syanidien käyttö louhinnassa uhkaa paikan koskemattomuutta ja erityispiirteitä.
<P>
Viime viikkojen aikana Romanian hallitus on antanut ymmärtää, että alueen tuhoaminen on hyväksyttävää, koska louhinnalle on annettu lupa. Vetoan vahvasti Euroopan parlamenttiin ja Euroopan komissioon, jotta ne harkitsisivat mahdollisuutta puuttua asiaan EU:n johtajien tasolla, jotta voitaisiin pysäyttää edessä epäilemättä oleva ekologinen ja inhimillinen katastrofi.
<SPEAKER ID="066" NAME="Derek Vaughan" AFFILIATION="S&amp;D">
Arvoisa puhemies, haluaisin puhua energiapolitiikasta. Kuten aiempi puhuja sanoi, energiatoimitusten turvaaminen tulevaisuudessa on erittäin tärkeä aihe meille kaikille, ja ongelman ratkaisemiseksi meidän on pohdittava useita eri tekniikoita: ei vain yhtä, ei vain kaasua. Uusiutuvat energianlähteet, esimerkiksi tuulivoima, biomassa tai vuorovesienergia, ovat tietysti tärkeässä osassa, mutta myös ydinvoimaa ja CCS:ää tarvitaan.
<P>
Siksi pidän myönteisenä Yhdistyneen kuningaskunnan viimeaikaisia aloitteita. Se on hiljattain edistänyt useita hankkeita, joissa tutkitaan uusia tekniikoita, jotka liittyvät uusiutuviin energianlähteisiin mutta myös ydinvoimaan ja CCS:ään. Uskon, että näillä toimintatavoilla turvataan energiatoimitukset Yhdistyneeseen kuningaskuntaan tulevaisuudessa, ja mielestäni tässä olisi hyvä malli muulle Euroopalle. En usko, että voimme panostaa vain yhteen tapaan: meillä pitää olla käytössä useita erilaisia tekniikoita. Kehotan kollegoita täällä toimimaan näin tulevaisuudessa.
<SPEAKER ID="067" NAME="Giommaria Uggias" AFFILIATION="ALDE">
(IT) Arvoisa puhemies, hyvät parlamentin jäsenet, maailmanlaajuisen rahoituskriisin puhjettua Euroopan komissio esitti toimenpidettä - toimenpidettä, josta tänään keskustellaan - vahvistaakseen veronkierron torjumista. Tämän ansioista voidaan lisätä kaikkien Euroopan valtioiden verojärjestelmien välillä läpinäkyvyyttä vaihtamalla tietoja omaisuuseristä.
<P>
Se on hyvä toimenpide, mutta meidän on myös muistettava, että muutama kuukausi sitten Italian parlamentin enemmistö hyväksyi verosuojan, joka kätkee veronkiertäjien henkilöyden ja vie eurooppalaisilta kansalaisilta arvonlisäverotulot.
<P>
Kun koko maailma taistelee laittomuuksia vastaan, joillakin kansallisilla laeilla kuitenkin loukataan rehellisten kansalaisten kunniaa. Siksi me, yhdessä l'Italia dei Valori ja Partito Democratico - puolueiden kollegojen kanssa, olemme jättäneet valituksen komissiolle.
<P>
Olemme kuulleet, että osastot käsittelevät kommenttejamme. Siksi vetoan komissioon, että se olisi rohkea ja ottaisi vastuun Italian verosuojan julistamisesta laittomaksi ja asettaisi kyseiset rahasummat verotettaviksi.
<SPEAKER ID="068" NAME="Marek Henryk Migalski" AFFILIATION="ECR">
(PL) Arvoisa puhemies, haluan ottaa esille aiheen, josta on jo puhuttu, koska haluan vahvistaa jo sanottua. Samaan aikaan kun käymme täällä keskustelua, Valko-Venäjällä on käynnissä laiton etsintä Iwieniecin puolalaisyhteisön toimipaikassa, joka on yksi Valko-Venäjän puolalaisten yhdistyksen toimipaikoista. Tämä on jälleen uusi sortoyritys Valko-Venäjän puolalaisvähemmistöä vastaan. Tiedän, arvoisa puhemies, että olette jo henkilökohtaisesti puuttuneet siihen, että Angelika Borysille langetettiin suuret sakot, ja haluan kiittää teitä toiminnastanne, koska meidän on todella autettava tätä järjestöä. Samalla haluan vedota teihin, arvoisa puhemies, ja haluan vedota myös neuvostoon ja komissioon, jotta ne antaisivat mahdollisimman pian lausunnon ja puuttuisivat Valko-Venäjän ihmisoikeusrikkomuksiin - puolalaisten oikeuksien rikkomuksiin. Puhun tässä pääasiassa kansalaisoikeuksien, ihmisoikeuksien, rikkomisesta. Toisin sanoen puhun asiasta, jonka pitäisi olla tärkeä meille Euroopan parlamentissa.
<SPEAKER ID="069" NAME="João Ferreira" AFFILIATION="GUE/NGL">
(PT) Arvoisa puhemies, muutaman viime viikon aikana olemme nähneet, kuinka salakavala ideologinen kampanja on tiivistynyt niiden toimenpiteiden ympärillä, jotka jäsenvaltioiden olisi hyväksyttävä julkisen taloutensa vakauttamiseksi. Ei ole yhteensattuma, että monet niistä, joilla on merkittävä osa tässä kampanjassa, ovat samoja tahoja, jotka ovat vastuullisia nykyisestä talous- ja sosiaalikriisistä. Aivan kuten he ovat tehneet aiemmin, jälleen kerran he tukevat uusia hyökkäyksiä palkkoja, sosiaalioikeuksia ja työntekijöiden oikeuksia sekä valtion sosiaalitoimia kohtaan.
<P>
Tuhannet portugalilaiset työntekijät vastasivat hyökkäyksiin valtaamalla kadut mielenosoituksilla vaatien palkkojen nostamista, jotta voitaisiin saavuttaa uudelleen se ostovoima, joka on menetetty viime vuosikymmenen aikana, sekä vaatien asianmukaisia eläke-ehtoja.
<P>
Julkiset taloudet pitäisi vakauttaa talouskasvun myötä samalla kun olisi tasattava rikkauksien epäoikeudenmukainen jakautuminen, joka on koko kriisin ydinongelma. Työläisten taistelun progressiivinen eteneminen on nykyään merkki toivosta, ja se on konkreettisin syy uskoa parempaan tulevaisuuteen.
<SPEAKER ID="070" NAME="Godfrey Bloom" AFFILIATION="EFD">
Arvoisa puhemies, muutama viikko sitten kunnioitettava ystäväni ja Yorkshiren kollegani, Edward McMillan-Scott, toi kansainvälisen ilmastonmuutospaneelin (IPCC) puheenjohtajan parlamenttiin ja esitteli hänet oman aikansa legendana ja johtavana ilmastoasioiden guruna - ja pitää sanoa, että minusta hän näyttikin gurulta - mutta kävikin ilmi, että hän oli rautatieinsinööri, joka kirjoittaa sontakirjoja. Minulla ei ole mitään rautatieinsinöörejä vastaan. Jotkut parhaista ystävistäni ovat rautatieinsinöörejä ja epäilemättä he lukevat roskakirjallisuutta - se ei ole ongelman ydin - mutta se kenties selittää, miksi IPCC on tuottanut niin paljon absurdia hölynpölyä muutaman viime vuoden aikana.
<P>
Eikö olisi hyvä idea, että komissio kirjoittaisi IPCC:lle ja ehdottaisi, että se hankkisi uuden puheenjohtajan, jolla olisi hieman paremmat valmiudet tehtävään?
<SPEAKER ID="071" NAME="Krisztina Morvai" AFFILIATION="NI">
(HU) Muutama minuutti sitten Anna Záborská mainitsi suurinvestoinnit, erilaiset uhkapeleihin ja kasinoihin liittyvät investoinnit, joita ulkomaalaiset ovat tehneet myös Unkarissa ja joita vastaan György Budaházy, hyvin tunnettu parlamentin ulkoisen opposition johtaja, protestoi niin kutsutun Hunnia-oppositioliikkeen 12 jäsenen kanssa, jotka olivat olleet tutkintavankeudessa lähes vuoden ajan. He eivät saa tietoonsa sitä, mitä todisteita heitä vastaan esitetään. Lisäksi unkarilaisten asetusten kiemuroiden vuoksi ja oikeuden saada habeas corpus -menettelyn vastaisesti tuomari, joka jatkuvasti pidentää tutkintavankeutta, ei tutki tarkemmin heitä vastaan esitettyjä todisteita. Mielestäni on skandaalinomaista, että jotakin tällaista voi tapahtua Euroopan unionissa, ja ilmaisen jälleen ties monennenko kerran olevani tätä vastaan.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Arvoisa puhemies, haluaisin mainita asiasta, jolla on mielestäni suuri poliittinen merkitys. Se liittyy kansallisiin parlamentteihin ja niiden Euroopan parlamentin kanssa tekemään yhteistyöhön nyt, kun Euroopassa pyritään elvyttämään talous ja saavuttamaan vakaat rahoitusmarkkinat.
<P>
Luottokriisi jää vähitellen taka-alalle, ja kaikki puhuvat tarpeesta vahvistaa euroa, euroalueen maiden yhtenäisyydestä ja taloudellisista eriarvoisuuksista Euroopan unionin alueella sekä solidaarisuuteen perustuvista mekanismeista, joita on kehitettävä.
<P>
Uskon, että näissä asioissa vuoropuhelu Euroopan parlamentin ja kansallisten parlamenttien välillä korostaisi yhteistä tavoitettamme, yhteistä vastuutamme ja solidaarisuutta, jota tarvitsemme sekä EU:ssa että kansallisella tasolla taataksemme, että teemme oikeat päätökset ja toteutamme oikeita toimintatapoja. Toimintatavat niin usein vaativat pitkän aikavälin näkemyksen, jota on hankala hahmottaa, erityisesti kansallisten parlamenttien kollegoiden osalta, koska heidän on maksettava siitä poliittinen hinta kotona.
<P>
Uskon, että voimme tehdä aloitteen ryhtymällä tähän vuoropuheluun.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Arvoisa puhemies, vetoan terrorismin uhrien oikeuksien eurooppalaiseen peruskirjaan.
<P>
Joulukuun 15. päivä Barrot vei eteenpäin terrorismin uhrien oikeuksien eurooppalaista peruskirjaa. Tammikuun 19. päivä Malmström ilmaisi hyvin myönteisessä ilmapiirissä ottavansa Barrot'n sanat iloisena vastaan. Puheenjohtajamaa Espanjan puolesta 26. tammikuuta Espanjan sisäasiainministeri Pérez Rubalcaba sanoi, että hän antaa täyden tukensa terrorismien uhreille ja että Espanja tekisi kaikkensa, jotta se saisi komission ja neuvoston tuen uhreille.
<P>
Olemme kaikki tähän varsin tyytyväisiä. On kuitenkin tullut aika siirtyä sanoista tekoihin, nyt kun järjestetään kuudes kansainvälinen terrorismien uhreja käsittelevä kongressi Salamancassa 11.-13. päivä tätä kuuta. Toivon kongressille paljon menestystä. Arvoisa puhemies, meidän on jatkettava vetoomuksiamme sen puolesta, että tällä alalla sitoudutaan asiaan, ja meidän on edelleen edistettävä sitä parlamentissa.
<SPEAKER ID="074" NAME="Marc Tarabella" AFFILIATION="S&amp;D">
(FR) Arvoisa puhemies, kollegani De Keyser muistutti Liègessä 27. tammikuuta sattuneesta onnettomuudesta. Luonnollisesti en aio toistaa kaikkea, mitä hän sanoi uhreista ja pelastustyöntekijöistä, jotka ansaitsevat säännöksen.
<P>
Tässä tapahtumassa minua huolettaa se, että rakennuksen omistajalla ei ollut vakuutusta. Haluan vain kiinnittää komission huomion siihen, että ennen kuin puhutaan jokaiselle kansalaiselle pakollisesta palovakuutuksesta, olisi hyödyllistä puhua pakollisesta siviilioikeudellisesta vastuuvakuutuksesta vahingolle, jonka saattaa aiheuttaa kolmas osapuoli toisinaan tahallisesti mutta ennen kaikkea huolimattomuuttaan.
<P>
Mielestäni komissio voisi antaa joko ehdotuksen, esimerkiksi kuluttajasuojan yhteydessä - kuluttajana olisi tässä tapauksessa kansalainen - tai asiasta voitaisiin tehdä aloite, joka voisi tulla myös parlamentilta.
<P>
Haluan joka tapauksessa pyytää niitä kollegoitani, jotka tukevat minua tässä asiassa, kehottamaan jokaista kansalaista ottamaan siviilioikeudellisen vastuuvakuutuksen korvaamaan kolmannen osapuolen aiheuttaman vahingon.
<SPEAKER ID="075" NAME="Sonia Alfano" AFFILIATION="ALDE">
(IT) Arvoisa puhemies, hyvät parlamentin jäsenet, Gas Natural, espanjalainen hallintayhtiö, on laatinut suunnitelman maaperällä sijaitsevista kaasulaitoksista, joilla olisi vaikutus Triesten alueeseen ja jotka Italian ympäristöministeriö on hyväksynyt.
<P>
Triesten kaasulaitoksen tekninen johtoryhmä on ottanut esille joitakin merkittäviä puutoksia. Sen jälkeen, kun Euroopan komission, Italian ja Slovenian välillä käytiin epävirallinen kokous 26. tammikuuta 2010, Italian pysyvä edustaja Euroopan unionissa päätteli, että Euroopan unioni oli hyväksynyt hankkeen, kun taas Slovenian virallisen lausunnon mukaan vastapuolet oli tuotu yhteen sopimuksen solmimiseksi.
<P>
Tätä sopimusta on todennäköisesti vaikea saavuttaa käytännössä kaasulaitoshankkeen taustojen vuoksi. Ne tahot, joiden vastuulla oli takuiden toimittaminen ja turvallisuusasiat, eivät onnistuneet täyttämään suojeluvelvollisuuksiaan. On noussut esiin huomattavia viivästyksiä ulkoisten pelastussuunnitelmien laatimisessa sekä viestinnässä julkisille tahoille ja viranomaisille, jotka vastaavat pelastussuunnitelmien hallinnasta. Lisäksi yleisölle ei ole tiedotettu käytössääntöihin liittyvien vakavien onnettomuuksien riskeistä, eikä ole laadittu puolueetonta arviota dominoefektistä, jonka korkeariskisten teollisuuslaitosten mahdollinen onnettomuus saattaisi aiheuttaa.
<P>
Näistä syistä uskomme, että kyseessä on jälleen kerran yritys perustaa korkeariskinen laitos, vaikka tiedetään, että mitään suojelu- tai turvallisuustoimia ei ole toteutettu.
<SPEAKER ID="076" NAME="Puhemies">
(PL) Hyvät parlamentin jäsenet, olemme pidentäneet minuutin puheenvuorojen osuutta 15 minuutilla.
