<CHAPTER ID="018">
Euroopan lentoturvallisuusvirasto (keskustelu)
<SPEAKER ID="363" NAME="Puhemies">
(EL) Esityslistalla on seuraavana suositus toiseen käsittelyyn: neuvoston yhteinen kanta Euroopan parlamentin ja neuvoston asetuksen antamiseksi yhteisistä siviili-ilmailua koskevista säännöistä ja Euroopan lentoturvallisuusviraston perustamisesta sekä neuvoston direktiivin 91/670/ETY, asetuksen (EY) N:o 1592/2002 ja direktiivin 2004/36/EY kumoamisesta (10537/3/2007 - C6-0353/2007 - (esittelijä: Jörg Leichtfried).
<SPEAKER ID="364" NAME="Jörg Leichtfried">
esittelijä. -(DE) Arvoisa puhemies, arvoisa varapuheenjohtaja, hyvät naiset ja herrat, mietinnön loppusanoina, koska prosessi on ilmeisesti päättymässä, haluan käyttää tilaisuutta kiittää vilpittömästi niitä jäseniä, jotka ovat tukeneet minua tässä työssä yli puolentoista vuoden aikana. Erityiset kiitokset Zsolt László Becseylle, Arūnas Degutisille, Eva Lichtenbergerille ja Jaromir Kohlíčekille. Oli todella mielenkiintoista nähdä, miten kollegoista tuli ystäviä puolentoista vuoden yhteisen työskentelyn aikana. Se näkyy myös laatimassamme mietinnössä. Oikein paljon kiitoksia kaikille.
<P>
Itse mietinnössä kohtaamme Euroopan ilmatilaa koskevan paradoksin. Toisaalta Euroopan ilmatila on vapautettu täysin ilmailualalle ja lentoyhtiöille, ja toisaalta on yhä olemassa 27 eri siviili-ilmailuviranomaista ja 27 säännöstöä ja ajattelutapaa, jotka toisinaan poikkeavat toisistaan. Sen seurauksen taivaasta Euroopan yläpuolella ei ole tullut yhtään turvallisempi vaan itse asiassa vähemmän turvallinen kuin ennen. Se on saanut jotkut lentoyhtiöt ”ostamaan lupia” siten, että ne yrittävät saada lupansa maista, joissa lupien saanti on helpompaa ja joissa sääntöjä ei sovelleta välttämättä yhtä tiukasti. Sen seurauksena Euroopan ilmatilassa on tapahtunut monia pieniä häiriöitä, joitain onnettomuuksia ja joitain katastrofeja.
<P>
Ajatuksena tämän mietinnön taustalla - tuen ajatusta täysin - oli antaa yhdenmukaiset säännöt, joilla säännellään lentotoimintaa, ilma-alusten ja ilma-alusten osien hyväksyntää ja lentäjien lupakirjoja. Tavoitteena oli yhdenmukaisten sääntöjen antamisen lisäksi varmistaa, että ne sitten pannaan täytäntöön yhdessä ja yhtä aikaa. Se oli komission alkuperäinen aikomus, ja suuri osa Euroopan parlamentin jäsenistä hyväksyi aikeen.
<P>
Toiveenamme oli kuitenkin mennä vielä pidemmälle ja tehdä tavoitteen saavuttamisesta helpompaa. Halusimme tehdä Euroopan lentoturvallisuusvirastosta (EASA) entistä tehokkaamman, jotta se voi toimia entistä nopeammin ja herkemmin. Euroopan parlamentin toiveena oli, että EASAn valvontaelimelle, johtokunnalle, joka edelleen jossain määrin heijasti ja puolusti jäsenvaltioiden tai kansallisten virastojen kansallisia etuja päätöksissään ja toimissaan, olisi annettava hieman riippumattomampi asema.
<P>
Toisena ajatuksena oli, että koska EASAlla on tähän saakka ollut käytettävissä vain kaksi vaihtoehtoa käsitellä virheitä ja ongelmia, eli olla tekemättä mitään tai perua lentoliikenteen harjoittajan lupa kokonaan, oli tarvetta löytää välimuotoja.
<P>
Kolmas kohta, jota pidän erittäin tärkeänä, oli se, että yksi lentoliikenteessä työskentelevä ja turvallisuudesta vastaava työntekijäryhmä eli matkustamomiehistö, oli edelleen ainoa ilman lupakirjaa toimiva henkilöstöryhmä koko ilmailualalla, ja sen oli muututtava.
<P>
Mitä nyt on saavutettu? Onnistuimme parantamaan johtokunnan tilannetta varmistamalla sen jäsenten velvollisuuden raportoida toimivaltaiselle Euroopan parlamentin valiokunnalle. Onnistuimme myös ottamaan käyttöön rangaistusjärjestelmän, joka antaa EASAlle mahdollisuuden vastata joustavasti sen sijaan, että sen on valittava luvan perumisen ja toimimattomuuden välillä. Ennen kaikkea onnistuimme myös löytämään keinot sen varmistamiseksi, että matkustamomiehistö saa vastedes lupakirjat. Toisin sanoen yhdenmukainen, korkea koulutustaso, turvallisuusnormit ja kaikki niihin liittyvät ominaisuudet koskevat nyt myös matkustamomiehistöä.
<P>
Olemme onnistuneet laatimaan mietinnön, joka on hyväksytty laajalti kaikissa puolueissa. Ilmailuala oli tyytyväinen mietintöön, ammattiyhdistys oli tyytyväinen, työntekijät olivat tyytyväisiä, Euroopan parlamentti oli tyytyväinen ja lähes kaikki jäsenvaltiot olivat tyytyväisiä siihen.
<P>
Tärkein menestys on kuitenkin siinä, että eurooppalaisten ilma-alusten matkustajien turvallisuus paranee tulevaisuudessa. Se oli tärkein asia, minkä voisimme saavuttaa, ja me olemme saavuttaneet sen.
<P>
(Suosionosoituksia)
<SPEAKER ID="365" NAME="Jacques Barrot">
komission varapuheenjohtaja. -(FR) Arvoisa puhemies, Jörg Leichtfried, hyvät naiset ja herrat, olemme nyt toisessa käsittelyssä pääsemäisillämme sopimukseen neuvoston kanssa erittäin tärkeästä ehdotuksesta. Se on erityisesti esittelijän Jörg Leichtfriedin hienon työn ansiota, ja haluan onnitella häntä erityisesti. Tulos on myös kaikkien varjoesittelijöiden kompromissihengen ansiota, ja haluan kiittää myös heitä.
<P>
Haluan muistuttaa teitä lähestymistavasta, joka on tämän asetusehdotuksen taustalla. Kun asetus (EY) N:o 1592/2002 yhteisistä siviili-ilmailua koskevista säännöistä ja Euroopan lentoturvallisuusviraston perustamisesta hyväksyttiin, päätettiin, että optimaalinen ja yhdenmukainen turvallisuuden taso voitaisiin varmistaa vain laajentamalla tämän tekstin soveltamisalaa ja laajentamalla sen takia Euroopan lentoturvallisuusviraston valtaa lentotoimintaan, lentäjien lupakirjoihin ja lentoyhtiöiden turvallisuuteen kolmansissa maissa. Siinä on syy asetuksen (EY) N:o 1592/2002 tarkistukseen. Sen lisäksi tällä ehdotuksella pyritään nopeuttamaan tarkastuksia ja rangaistuksia siinä tapauksessa, että näitä sääntöjä ei noudateta, ja kokemusten perusteella parantamaan Euroopan lentoturvallisuusviraston toimintaa.
<P>
Neuvoston yhteisessä kannassa noudatetaan yleisesti komission ehdotusta, vaikka monia säännöksiä, kuten niitä jotka liittyvät viraston toimintaan, on supistettu. Yhteisessä kannassa otetaan huomioon myös monet Euroopan parlamentin ensimmäisessä käsittelyssä jättämät tarkistukset.
<P>
Kolme toimielintämme ovat tehneet viime kuukausin kovasti töitä päästäkseen sopimukseen toisessa käsittelyssä. Joitakin tärkeitä parannuksia tehtiin parlamentin tarkistusten ansiosta. Se on tuottanut sakkojärjestelmän, kuten Jörg Leichtfried äsken meille kertoi, joka antaa komissiolle mahdollisuuden antaa mukautettu vastaus, jos turvallisuusmääräysten rikkomukset ovat vähäisiä. Tämä vaihtoehto täydentää lupien perumista ja lisää joustavuutta viraston ja sen hallitsemien yksikköjen välillä.
<P>
Euroopan parlamentin sinnikkyyden ansiosta komission alkuperäinen ehdotus matkustamomiehistön todistuksista otettiin uudelleen käyttöön. Se on tärkeä askel eteenpäin kyseisen ammatin tunnustamisessa. Hyvin koulutetun matkustamomiehistön lisäarvo on varsin selvä. Matkustamomiehistön jäsenet ovat ratkaisseet hankalia tilanteita lukuisissa tapauksissa. Matkustamomiehistö hoitaa tärkeää turvallisuustehtävää. Käytännöllinen ratkaisu löydettiin myös lentoaikarajoituksiin.
<P>
Sen lisäksi keskusteluissa viraston talousarviosta sekä erityisesti maksuista komissio lupasi ottaa huomioon pk-yritysten erityistilanteen, kun se tarkastelee uudelleen maksuja koskevaa asetusta, erityisesti vaikutuksen niiden taloudelliseen elinkelpoisuuteen.
<P>
Katson, että kompromissi vaativan ilma-aluksen määritelmästä on tasapainoinen. Ymmärrän joidenkin parlamentin jäsenten huolet siitä, että markkinoiden tiettyjä sektoreita ylikuormitetaan vaatimuksilla. Tässä asiassa komissio arvioi myös taloudellisen vaikutuksen, jos mukaan luetaan lentokoneet, joissa on yksi tai useampi suihkuturbiini tai potkuriturbiini. Komissio kysyy virastolta mielipidettä mahdollisista muutoksista ultrakevyiden lentokoneiden järjestelmään.
<P>
Arvoisa puhemies, hyvät naiset ja herrat, uskon, että olen käsitellyt kompromissin kaikki pääkohdat. Komissio voi siksi helposti ottaa huomioon kyseiset tarkistukset, jotka heijastavat kolmen toimielimen välillä neuvoteltua kompromissia. Kiitän jälleen kerran parlamenttia ja neuvostoa siitä, että ne ovat mahdollistaneet nopean toisen käsittelyn. Tekstin nopea hyväksyminen takaa myös viraston varauksen vuodelle 2007. Siten EU:n yhdenmukaisten turvallisuusmääräysten täytäntöönpanon viimeinen vaihe saadaan valmiiksi ehdotuksella, jonka teen kollegiolle kesäkuussa 2008 ja jossa Euroopan lentoturvallisuusviraston toimivalta ulotetaan lentokenttien infrastruktuurin, lennonjohdon ja lennonvarmistuspalvelujen turvallisuuteen.
<P>
Hyvät naiset ja herrat, teidän päättäväisyytenne, ja toistan, erityisesti esittelijänne ansiosta voimme viedä Euroopan ilmatilan lähemmäs maksimaalista turvallisuutta.
<SPEAKER ID="366" NAME="Zsolt László Becsey">
PPE-DE-ryhmän puolesta. - (HU) Kiitos, arvoisa puhemies. Haluaisin onnitella esittelijää ja varjoesittelijöitä myös omasta puolestani ja uskon, että ehkä tällä tavalla onnistumme saamaan tämän asian valmiiksi huomenna toisessa käsittelyssä. Käsittelen lyhyesti toista käsittelyä varten tehtyjä kompromisseja, jotka ovat tärkeitä ryhmälleni: ensimmäinen on rangaistuskysymys, joka on putkahtanut esiin monta kertaa. Nykyinen teksti on jo paljon entisiä parempi, ja uskon, että siinä suojellaan hyvin asianosaisia. On todellista edistystä, että lupaa ei tarvitse perua välittömästi, ja toivon myös, että komission perustama sisäänrakennettu vetoomusviranomaista koskeva järjestelmä todellakin toimii eikä tuhoa pienyrityksiä.
<P>
Toinen suuri kysymys ryhmälleni sekä erityisesti briteille ja tšekeille olivat maksut. Järjestelmä on vieläkin liian kallis pienyrityksille ja - luullakseni - brittiläiset kollegani sanovat niin, ja myös minä toivon, että komission sitoumus, että me puhumme pienyritysten tilanteesta vielä enemmän tarkastuksen aikaan, on merkittävä. Pidän hallintoviranomaisen ja hallinnon koostumusta erittäin tärkeänä, ja Euroopan parlamentille on todellakin annettu poliittinen valvontatehtävä tässä asiassa, mikä on mielestäni erittäin tärkeä askel eteenpäin, niin että jäsenvaltiot eivät lähetä hallintoon mitä tai ketä tahansa. Myös taloudellinen riippumattomuus on tärkeää kyseiselle viranomaiselle, niin että voimme jaotella tuotot eri luokkiin riippuen siitä, mistä ne on saatu.
<P>
Lopuksi haluaisin onnitella kaikkia kollegoitani ja sanoa, että toivon vastuun jakautuneen kaikille. Se osoittaa myös sen, että yhdistämällä voimamme olemme voineet neuvoston kanssa palauttaa matkustamomiehistöjä koskevan kysymyksen takaisin alkuperäiselle komission tasolle, ja se osoittaa, että olemme onnistuneet löytämään erittäin hyvän kompromissin lentoaikarajoituksissa. Haluaisin kiittää vielä kerran neuvostoa, komissiota ja esittelijää heidän työstään.
<SPEAKER ID="367" NAME="Inés Ayala Sender">
PSE-ryhmän puolesta. - (ES) Arvoisa puhemies, haluan onnitella kollegaani Jörg Leichtfriediä hänen inhimillisistä ominaisuuksistaan ja hänen kyvystään saada ystäviä monimutkaisessa parlamentaarisessa vastakkainasettelussa teknisessä mutta myös elintärkeässä asiassa turvallisuuden takaamiseksi EU:n taloudellisen kehityksen kannalta tärkeällä lentoliikenteen alalla.
<P>
Haluaisin myös ilmaista tyytyväisyyteni turvallisuuden alalla saavutettuun edistykseen. Se on erityisen vaikea ja monimutkainen aihe, jossa tietyt alat ovat täysin selviä, kuten tämän päivän mietintö osoittaa, ja toiset alat ovat varsin hankalia, vaikken mielelläni sanoisi mitkä alat. Tänään olemme totisesti ottaneet uuden askelen kohti pitkän ja monimutkaisen prosessin päätöstä, joka alkoi ainakin osittain monta vuotta sitten JAR-OPS-vaatimusten muuttamisella EU-OPS-vaatimuksiksi; viittaan erityisesti lepo- ja lentoaikojen alalla saavutettuun edistykseen.
<P>
Siihen aikaan Euroopan parlamentti ja komissio sitoutuivat kannustamaan virastoa edistymään vaikeassa kysymyksessä, joka täytti lopulta selittämättömän aukon ja vaati siihen aikaan ajanmukaistamista. Olen siis tyytyväinen, että asianosaiset pystyivät hyväksymään sitoumuksen, joka mielestäni oli tärkeä ja parlamentin velvollisuus. Kaiken kaikkiaan katson, että näitä kysymyksiä on tarkasteltava uudelleen sen jälkeen, kun komission tällä hetkellä valmistelemat ehdotukset ja tutkimus ilmailualan sosiaalisista ja työllisyyttä koskevista kysymyksistä valmistuvat, se on tärkeä asia.
<P>
Olen erittäin tyytyväinen myös matkustamomiehistöä koskevaan sopimukseen, sillä sen ammattitaito ja hyväksyntä on tunnustettava. Kuten komission jäsen perustellusti sanoi, on kaikkien etu turvallisuuden kannalta, että koulutusta kehitetään.
<P>
Olen samoin tyytyväinen myönteiseen tulokseen helikopterien määritelmässä, joka yhteen aikaan aiheutti huolia tuotannossa.
<P>
Pidän rangaistuksia koskevia ratkaisuja erittäin tärkeinä, kuten myös Euroopan parlamentin valtaa komitologian alalla lentoajan tapauksessa mutta myös suhteessa oikeuteen saada tietoa johtokunnan tapauksessa.
<P>
Haluan onnitella esittelijää joustavuudesta ja selkeydestä lentoturvallisuusviraston talousarvion kohdalla, koska talousarvion valvontavaliokunnan jäsenenä pidän sitä erittäin tärkeänä tällaiselle virastolle.
<P>
Lopuksi toivon, että lentoturvallisuusvirasto voi kehittyä ilman yhteentörmäystä Eurocontrolin kanssa. Minun mielestäni Euroopan ja koko maailman lentoturvallisuus edellyttää kumpaakin elintä, ja kummankin on oltava yhtä tehokas.
<SPEAKER ID="368" NAME="Arūnas Degutis">
ALDE-ryhmän puolesta. - (LT) Kiitän esittelijää ja varjoesittelijöitä sekä komissiota ja neuvostoa. Pidän tätä aihetta ja sen parissa tehtyä työtä kiinnostavana ja myös hyödyllisenä.
<P>
Siitä huolimatta, että pitkien neuvottelujen jälkeen on saavutettu hyväksyttävä kompromissi lähes kaikissa kysymyksissä, komission kanta alle 7500 kilogrammaa painavien ilma-alusten luokitteluun painon mukaan aiheuttaa syytä huoleen. Komission jäsen sivusi aihetta lyhyesti. Tämä selvästi erittäin tekninen aihe on erittäin tärkeä ilmailualalle ja on erittäin monimutkainen; siksi sillä olisi merkittävä vaikutus uusien tekniikoiden kehittämiseen ja niiden soveltamiseen ilmailualalla.
<P>
Valitettavasti keskusteluja tästä direktiivistä on käytetty käsittääkseni jälleen edistämään sisäistä kilpailua kiinnittämättä paljonkaan huomiota vahingolle, jota on aiheutettu koko Euroopan unionille ulkoisen kilpailun alalla. Ajattelen kilpailua Yhdysvaltojen, Brasilian ja mahdollisesti hyvinkin pian Kiinan kanssa.
<P>
Henkilökohtaisesti olen pettynyt komission jäsenen kantaan tähän asiaan. Voin jossain määrin ymmärtää yksittäisten jäsenvaltioiden kannat, joita puolustetaan Eurooppa-neuvostossa. Euroopan komissio ei kuitenkaan olisi saanut käsitellä tätä asiaa yksittäisten jäsenvaltioiden yritysten etujen kapeasta näkökulmasta. Unionille koituvia etuja ja tällaisten päätösten täytäntöönpanon aiheuttamia mahdollisia haittoja olisi pitänyt pohtia vakavasti. Byrokratian välttämiseksi pienet yritykset ja yksittäiset ilma-alusten omistajat pakotettaisiin käyttämään yksimoottorisia lentokoneita, jotka on valmistettu vanhentuneella tekniikalla, sen sijaan että ne käyttäisivät nykyaikaisia kaksimoottorisia lentokoneita, joissa on nykyaikaista suihkumoottoritekniikkaa.
<P>
Pahinta tässä on se, että päätös on tehty lentoturvallisuuden varjolla. Onko kukaan kuullut, että yksimoottorinen lentokone olisi turvallisempi kuin kaksimoottorinen? Valitettavasti se on neuvoston ja komission nykyinen käsitys lentoturvallisuudesta.
<P>
Tänään en pelkää kuulostavani ehdottomalta, koska lentäjänä tiedän mistä puhun. En ole kiinnostunut asian selittävästä, byrokraattisesta puolesta vaan vain käytännön puolesta. Olen varma siitä, ettei mene kauan, kun alamme tuntea tämän vilpittömästi sanottuna erittäin huonon kannan seuraukset, ja meidän on sitten väistämättä julkaistava sen laatijoiden nimet ilmailuyhteisölle. Luotan kuitenkin lentoturvallisuusviraston tehokkuuteen ja sen kantaan niin paljon, että olen valmis uuteen tutkimukseen, jossa arvioidaan kyseisiä päätelmiä ja kenties kielletään ne.
<SPEAKER ID="369" NAME="Mieczysław Edmund Janowski">
UEN-ryhmän puolesta. - (PL) Arvoisa puhemies, Jörg Leichtfried on tehnyt erinomaista työtä tehtävässä, joka hänelle uskottiin. Siksi haluaisin onnitella häntä omasta ja UEN-ryhmän puolesta. Järkevän kompromissin perusteella meidän pitäisi saada valmiiksi työ säännöistä, jotka koskevat siviili-ilmailua unionissa ja lentoliikenteen turvallisuutta.
<P>
Se koskee myös lentotoimintaa, lupia, koulutusta, miehistöä ja ilma-aluksia unionin ulkopuolella. Työ, jota nyt teemme, on jatkoa vuoden 2002 alkuperäiselle asetukselle. Katson, että käsittelemme Euroopan lentoturvallisuusviraston (EASA) toimivallan järkevää laajentamista ja parannamme monia taloudellisia ja hallinnollisia menettelyjä.
<P>
Kysymys siitä, onko se tarpeellista ja hyödyllistä, herää väistämättä tällaisessa tilanteessa. Vastauksen on oltava kyllä, kun otetaan huomioon ilma-alusten liikenteen dramaattinen kasvu Euroopan yllä ja tarve koordinoida yhteyksiä säilyttäen samalla mahdollisimman korkea turvallisuuden taso. Nämä yhdenmukaistamistoimet eivät todellakaan rajoita jäsenvaltioiden suvereeniutta. Sen sijaan niiden avulla kyseiset maat hyväksyvät mahdollisimman korkeat normit siviili-ilmailun alalla.
<P>
Turvallisuutta itse lentojen kaikissa vaiheissa ja myös lentokenttien olosuhteissa on pidettävä ensisijaisena, eikä siitä saa aiheutua toimivaltakiistoja kansallisten viranomaisten kanssa. Odotan myös, että Euroopan lentoturvallisuusviraston toimivalta laajennetaan sisältämään asiat, jotka Eurocontrol käsittelee tällä hetkellä. Siksi ei ole tarvetta normien levittämiseen.
<P>
Tässä yhteydessä kolmansien maiden ilma-alusten sisällyttäminen EASAn toiminnan piiriin on erityisen tärkeää. Se antaa mahdollisuuden tarkastaa etukäteen, täyttääkö tietyn maan lentoliikenteen harjoittaja turvallisuusnormit, ennen kuin sille annetaan lupa lentää unionissa tai unioniin sen ulkopuolelta.
<P>
Chicagossa 7. joulukuuta 1944 allekirjoitettu kansainvälisen siviili-ilmailun yleissopimus on tärkeässä osassa tällä alalla. Vietimme itse asiassa sen vuosipäivää neljä päivää sitten, kun juhlimme kansainvälistä siviili-ilmailun päivää. Haluaisin muistuttaa parlamenttia siitä, että vuonna 2007 päivän tunnuslause oli: ”Maailmanlaajuinen lentoliikenne - kestävän kehityksen sekä sosiaalisen ja kulttuurisen kehityksen edistäjä”. Luotan siihen, ettei mene kauan, ennen kuin EASA ottaa paikkansa ICAO:ssa eli Kansainvälisessä siviili-ilmailujärjestössä, joka on YK:n alainen elin ja käsittelee ilmailukysymyksiä maailmanlaajuisella tasolla. Loppujen lopuksi tämä ongelma koskee koko maailmaa.
<P>
Maksukysymys on selvitettävä. Toivon hartaasti, että komissio ottaa tässä suhteessa huomioon pk-yritysten edut. Unkarilainen parlamentin jäsen mainitsi jo asian. Käsittelemme erittäin tärkeää asiaa, josta on etua kansalaisillemme. Luotamme siksi siihen, että tämä yritys kruunataan menestyksellä. Sen lisäksi toivomme, että täytäntöönpanon yksityiskohdat eivät ärsytä matkustajia, kuten tällaisissa tilanteissa joskus on valitettavasti käynyt.
<SPEAKER ID="370" NAME="Eva Lichtenberger">
Verts/ALE-ryhmän puolesta. - (DE) Arvoisa puhemies, minäkin haluaisin aloittaa puheeni kiittämällä esittelijää Jörg Leichtfriediä. Hän teki kanssamme tiivistä yhteistyötä ja piti meidät aina ajan tasalla. Se oli hyvä lähtökohta, sillä aihe ei ole pelkästään tekninen ja hallinnollinen kysymys, jolta aluksi saattoi näyttää. Lopulta tuli hyvin selväksi, että niin kuin usein käy, kyse oli monen kilpailevan edun kamppailusta.
<P>
Haluan nyt käsitellä yksittäisiä kohtia. Uskon - ja toivon että se heijastaa laajaa näkemystä - että yhtenäisessä ilmatilassa tarvitaan tiukkaa ja yhdenmukaista valvontaa. Erilaisista tarkastusnormeista on päästävä eroon, ja loppujen lopuksi meillä on oltava väline - tehokas väline - jolla ilma-alusten mustia listoja koskevat säännöt pannaan asianmukaisesti täytäntöön siten, että ne koskevat myös kolmansien valtioiden ilma-aluksia. Kuulemisessa kävi ilmi, että mustalla listalla olevat ilma-alukset aiheuttavat paljon enemmän onnettomuuksia kuin kaikki muut. Lyhyesti sanottuna on täysin selvää, että EU:n säännöt ovat järkeviä.
<P>
Toivomme tietysti, että kehitämme nyt yhtä nopeasti toiminnallisia ilmatilan lohkoja, jotka on edelleen estetty, kuten tiedätte, joidenkin jäsenvaltioiden kansallisten etujen takia. Se on sääli ja myös erittäin haitallista pitkällä aikavälillä ponnisteluille lentoliikenteen päästöjen vähentämiseksi.
<P>
Yksi monimutkaisimmista kysymyksistä oli se, pitäisikö käyttää rangaistuksia tai sakkoja. Pelkään pahoin, ettei maailmassamme ole muuta vaihtoehtoa. Näimme, että tarvittiin väliaikaisia toimia tehokasta järjestelmää varten, ja ne on nyt toteutettu.
<P>
Vielä sana matkustamomiehistöistä: Olen erittäin tyytyväinen siihen, että olemme nyt saaneet aikaan kestävän järjestelyn. Oli jo korkea aika. Kyseisen henkilöstöryhmän tunnustamista on kehitettävä, ja jäljellä on vielä päästöjen leikkaaminen ja ilmailun ilmastohaittojen vähentäminen nykyisestä.
<SPEAKER ID="371" NAME="Jaromír Kohlíček" LANGUAGE="CS">
Hyvät naiset ja herrat, haluan kiittää kaikkia niitä, joiden kova työ on saanut aikaan sovittelumenettelyn tuloksen, eli Jörg Leichtfriediä ja Propsia Euroopan lentoturvallisuusvirastosta EASAsta. Suhtaudun myönteisesti EASAn kunnianhimoiseen suunnitelmaan yksinkertaistaa alle tonnin painavien ja korkeintaan kahden tonnin lentoonlähtömassan omaavien ilma-alusten testausmenetelmiä. Tähänastinen keskustelu saa minut uskomaan, että liite 2 säilytetään nykyisessä muodossaan.
<P>
Toivon, että sallimme pian yhdessä LSA-luokan - Light Sport Aircraft - sisämarkkinoilla kaikkien EU:n jäsenvaltioiden valmistajille. En usko, että yksikään osapuoli haluaisi lopettaa tätä lupaavaa ja kehittyvää alaa, jolla toimii kymmeniä pk-yrityksiä. Tarvitsemme kiireesti väliaikaisia sääntöjä kyseisille yrityksille, jotka sijaitsevat pääasiassa Saksassa, Tšekin tasavallassa, Italiassa ja Ranskassa. Toivon myös, että Euroopan parlamentin mukautuvan lähestymistavan mukaisesti komission ja EASAn edustajat osoittavat vastaavaa joustavuutta ja näkemystä tämän maailmanmarkkinoiden nopeasti kehittyvän segmentin nykyistä tilannetta kohtaan.
<P>
Uskon, että niiden päätös tukee pienten ilma-alusten alan lisäkehitystä Euroopan unionissa käyttäen tunnustettuja testaus- ja hyväksymismenettelyjä, -mekanismeja ja -organisaatioita.
<P>
Toivon, että komission ja neuvoston edustajat kannustavat Lissabonin strategian mukaisesti kehittämään edelleen ilmailualan tätä osaa, joka on tekniikan osalta erittäin edistyksellinen. Juuri tässä kehitysvaiheessa ennenaikaisilla päätöksillä, aivan kuten vitkastelullakin, voisi olla kohtalokkaita seurauksia alalle. Odotan kiinnostuneena uutta keskustelua ja ehdotusta pienten valmistajien maksujen asteittaista alentamista ilmailutekniikan alalla. Haluaisin kiittää teitä etukäteen tuestanne ja ymmärtämyksestänne myös tällä alalla. Hyväntahdon eleenä haluaisin antaa täyden tukeni saavutetulle kompromissille.
<SPEAKER ID="372" NAME="Philip Bradbourn" AFFILIATION="PPE-DE">
(EN) Arvoisa puhemies, lentoturvallisuus on epäilemättä elintärkeä asia, emmekä voi jättää sitä huomiotta. Euroopan lentoturvallisuusvirastoon liittyy kuitenkin monia puutteita, erityisesti sen kykyyn toimia tehokkaasti ja kustannustehokkaasti.
<P>
Kyseisten puutteiden takia Euroopan parlamentti on aikaisemmin päättänyt keskeyttää viraston rahoituksen. Siksi olen huolissani siitä, että kyseisistä ongelmista huolimatta parlamentti näyttää nyt seuraavan tyytyväisenä, kun virastolle annetaan lisää valtaa.
<P>
Korostaakseni vaikutusta, joka EASAlla on yrityksiin kaikkialla EU:ssa, haluaisin kiinnittää parlamentin ja komission huomion yhteen vaalipiirissäni sijaitsevaan yritykseen. Kyseinen yritys, jonka kanssa olen tiiviissä kirjeenvaihdossa, näkee huoltolupien myöntämistä ja uusimista koskevien maksujen nousevan huimasti uuden asetuksen seurauksena.
<P>
Vaalipiirini asukkaan mukaan - minulla on hänen kustannustensa nousu kirjallisena - hänen huoltokustannuksensa nousevat 1 206:sta Englannin punnasta tänä vuonna yli 3 000:een Englannin puntaan ensi vuonna. Se merkitsee 150 prosentin nousua. Olen vähintäänkin huolestunut siitä, että EASAn toimivallan laajentaminen vain lisää byrokratiaa eikä lisää turvallisuutta, jota me kaikki toivomme.
<P>
Siihen saakka kunnes EASA voi todistaa, että on valmis tehtäviinsä tavalla, josta ei ole haittaa varsinkaan pienyrityksille, ja tavalla, joka ei lisää byrokratiaa, minun ja muiden konservatiivisten brittikollegoiden on vastustettava kyseisen viraston toimivallan laajentamista.
<SPEAKER ID="373" NAME="Ulrich Stockmann" AFFILIATION="PSE">
(DE) Arvoisa puhemies, arvoisa komission jäsen, hyvät naiset ja herrat, olen täysin eri mieltä kuin Philip Bradbourn, mutta, ennen kuin jatkan, haluaisin kiittää Jörg Leichtfriediä mietinnöstä ja tietysti taitavasti neuvotellusta kompromissista. Euroopan lentoturvallisuusviraston toimivallan laajentaminen auttaa takaamaan mahdollisimman korkeat lentoturvallisuusnormit, yhdenmukaiset lentäjien lupakirjat ja niihin liittyvät yhdenmukaiset koulutusnormit, lupien myöntämisen Euroopan talousalueen ulkopuolisille lentoyhtiöille ja matkustamomiehistön yhdenmukaisen koulutuksen sekä EU-OPS-vaatimusten täytäntöönpanon.
<P>
Antamalla EASAlle oikeuden määrätä sakkoja turvallisuusmääräysten noudattamatta jättämisestä lisäämme mielestäni huomattavasti sen valvontavaltaa. Se lopettaa toivoakseni pian joskus tarpeettomat ja tuottamattomat kilpailut ja valtataistelut kansallisten viranomaisten ja EASAn välillä. Euroopan lentoliikenteen nopean kasvun takia on välttämätöntä, että EASA on vahva elin, jolla on keskitetty vastuu valvoa teknistä turvallisuutta. Mielestäni se tarkoittaa myös sitä, että EASAn rahoitus on saatava vakaalle pitkäaikaiselle perustalle.
<P>
Uskon, että yhtenä seuraavista toimista on varmistaa, että lento-onnettomuuksien kansallisten tutkintaviranomaisten toimintaa koordinoidaan EU:ssa ja että EASA analysoi niiden tulokset. Se lisää turvallisuutta Euroopassa ja estää kyseisen jäsenvaltion toteuttaman peittelyn. Pitkällä aikavälillä, ja korostan pitkää aikaväliä, tarvitsemme EU:ssa mallin, joka tekee kansallisesta tasosta turhan ja käsittelee yhteisesti myös turvallisuutta ja onnettomuuksien ehkäisyä koskevat asiat, kuten Yhdysvaltojen ilmailuhallinto. Se on tulevaisuudennäkymäni.
<SPEAKER ID="374" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, kolmipäiväinen keskustelu tästä aiheesta on jo saatu päätökseen, ja olemme kokoontuneet tänne vain päättämään monimutkaisesta asiasta: monimutkaisesta siksi, että siinä yritetään tarjota kokonaisratkaisu ongelmiin, jotka ovat omalla alallaan erityisiä.
<P>
Ehdotetaan sitä, että komissiolla olisi oikeus määrätä sakkoja vaihtoehtona EASAn vallalle perua lentoyhtiön lupa rikkomistapauksessa. Huomatkaa, että asetuksen mukaan kyseinen virasto vastaa lupien myöntämisestä. Se tuo mukanaan perusteellisen teknokraattisen uudelleenjärjestelyn, ja siksi ehdotetussa asetuksessa virastolle annetaan riippumaton talousarvio, niin ettei se menetä riippumattomuuttaan jäsenvaltioista.
<P>
Vaikka tämä kunnianhimoinen suunnitelma näyttää sopivan asianmukaiseen teknokraattiseen muottiin, ihmettelen, kuka kantaa poliittisen vastuun mahdollisista tulevista virheistä, vastuun, jonka nykyään kantaa jäsenvaltion toimivaltainen ministeri tai siviili-ilmailuviranomaisen hallintovirkamies. Tässä tapauksessa olemme poliittisen yhdentymisen nimissä luomassa virastoa, jolla ei ole mitään syytä olla olemassa, koska kyseiset asiat olisi helposti voitu järjestää monenkeskisesti olemassa olevien mekanismien, kuten ICAO:n, puitteissa. Sitä paitsi, jos lentoturvallisuudessa esiintyy ongelmia, siitä voidaan syyttää vain Euroopan komissiota, joka on vienyt alan vapauttamisen äärimmilleen, minkä tuloksena pieniä yksityisiä lentoyhtiöitä syntyy kuin sieniä sateella ilman tarvittavaa infrastruktuuria tai osaamista.
<P>
Ei yritetä korjata virheitämme tuhlaamalla veronmaksajien rahoja! Meillä on nyt Euroopan unionissa 22 erillisvirastoa. Jossain vaiheessa meidän täytyy rajoittua niihin, jotka ovat todella tarpeellisia.
<SPEAKER ID="375" NAME="Reinhard Rack" AFFILIATION="PPE-DE">
(DE) Arvoisa puhemies, arvoisa varapuheenjohtaja, hyvät naiset ja herrat, paljon puhuttu eurooppalainen ilmatila on kaukana aidosta yhteisestä ilmatilasta vielä yli 50 vuotta Euroopan yhteisöjen perustamisen jälkeen. Jäsenvaltiot ovat periaatteessa haluttomia luopumaan ilmatilastaan yhdentyneen Euroopan takia tai edes jakamaan sitä EU:n kanssa. Sen lisäksi EU:n yhteinen lainsäädäntö on puutteellista monella teknisellä erityisalalla.
<P>
Tavoitteenamme Euroopan lentoturvallisuusviraston perustamisessa tai oikeastaan sen toimivallan laajentamisessa on edetä pienellä mutta tärkeällä sääntelypaketilla. Komissio esitteli tasapainoisen ehdotuksen. Liikenne- ja matkailuvaliokunta ja sen esittelijä ovat toivoaksemme parantaneet sitä.
<P>
Prosessin seuraavassa vaiheessa mietintö on ollut neuvoston kanssa käytyjen onnistuneiden neuvottelujen aiheena, mikä tarkoittaa, että me voimme nyt suhtautua toiveikkaasti sen hyväksymiseen huomenna toisessa käsittelyssä.
<P>
Lopuksi samoin kuin monet muut parlamentin jäsenet ennen minua minäkin haluaisin mainita esittelijän ja kiittää häntä hyvästä työstä. Jörg Leichtfried on tehnyt varjoesittelijöidensä kanssa todella hyvää työtä. Haluan kuitenkin muistuttaa täysistuntoa siitä, että vielä on paljon tehtävää jäljellä. Eilen ja tänään keskustelimme monista ratkaisemattomista kysymyksistä, jotka koskevat lentoturvallisuutta. Toivon, että pääsemme yhteisymmärrykseen jäljellä olevista keskeisistä kysymyksistä, rahoituksesta, komitologiasta ja nesteistä - ehkä muotisana, mutta sillä on syvempiä merkityksiä. Tarvitsemme yhteisymmärrystä näistä asioista, jotta unelmasta yhteisestä eurooppalaisesta avoimesta ilmatilasta tulee totta.
<SPEAKER ID="376" NAME="Silvia-Adriana Ţicău" AFFILIATION="PSE">
(RO) Arvoisa puhemies, ehdotuksella yhteisiä siviili-ilmailua koskevia sääntöjä ja Euroopan lentoturvallisuusviraston perustamista koskevanasetuksen tarkistamiseksi pyritään parantamaan siviili-ilmailun turvallisuutta EU:ssa. Kyseisillä tarkistuksilla pyritään laajentamaan asetuksen alkuperäistä soveltamisalaa myös ilma-aluksiin, joita käytetään yhteisön ilmatilassa, luonnollisesti Chicagon yleissopimuksen asettamien rajojen puitteissa.
<P>
Yksi kysymyksistä, jotka ovat aiheuttaneet kiistelyä, liittyy matkustamomiehistön hyväksyntään. Komissio on jatkuvasti toteuttanut toimia lentoturvallisuuden parantamiseksi; se on julkaissut säännöllisesti mustia listoja yhtiöistä, jotka eivät noudata Euroopan unionin asettamia turvallisuusnormeja. On julkaistu jo kuudes musta lista.
<P>
Lentoliikenne on kehittynyt voimakkaasti, eikä kehitystä voida saavuttaa noudattamatta turvallisuusnormeja. Halpalentoyhtiöt ovat myös osa kehitystä, ja meidän olisi täsmennettävä, että pelkästään vuonna 2006 avattiin noin 300 uutta reittiä, mikä tarkoittaa noin 1 800 lentoa joka viikko. Tuoreen tutkimuksen mukaan pelkästään vuonna 2006 halpalentoyhtiöt kuljettivat 140 miljoonaa matkustajaa, ja tällaiset yhtiöt lentävät 280 eurooppalaiselle lentokentälle. Halpalentoyhtiöt työllistävät 427 000 henkilöä suoraan tai epäsuorasti.
<P>
Uskon, että tämä asetus on erittäin tärkeä lentoliikenteen turvallisuudelle. Vaikka on olemassa mahdollisuus rangaista turvallisuusmääräysten noudattamatta jättämisestä, emme saa luoda byrokraattista järjestelmää vaan meidän on luotava joustava järjestelmä, joka edistää lentoliikenteen kehitystä.
<P>
Pidän myös tärkeänä matkustamomiehistön ammatillisen pätevyyden tunnustamista. Onnittelen esittelijää.
<SPEAKER ID="377" NAME="Timothy Kirkhope" AFFILIATION="PPE-DE">
(EN) Arvoisa puhemies, vuonna 2003 tapahtuneesta perustamisestaan lähtien Euroopan lentoturvallisuusvirasto (EASA) on valitettavasti ollut epäpätevyyden mittapuu. Nyt on aika tarkastella virastoa lähemmin. Todisteet viittaavat siihen, että turvallisuusnormeja on joskus laiminlyöty, ja loppujen lopuksi EASAn on määrä olla turvallisuusvirasto. Mikä on turvallisuutta tärkeämpää? On selvää, että virasto on kokenut huomattavia vaikeuksia pyrkiessään käynnistämään toiminnan ja jatkamaan sitä tyydyttävällä tavalla.
<P>
Sen menettelyissä on edelleen lukemattomia viivästyksiä. Se ei edelleenkään saavuta omia tavoitteitaan, ja hämmennys ja häiriöt aiheuttavat EU:lle kilpailuhaitan.
<P>
Yhdistyneessä kuningaskunnassa sääntelykustannukset ovat tietysti korkeat, koska siviili-ilmailuviranomaista vaaditaan perimään kustannukset sen tarjoamista palveluista. Siinä ei kuitenkaan oteta huomioon EASAn aiheuttamia huoltokustannusten nousuja ja kielteistä vaikutuksia korjausalalle.
<P>
Lentoturvallisuusvirasto ei vaikuta ainoastaan suuriin kaupallisiin lentoyhtiöihin. Se vaikuttaa yksityisiin lentäjiin kuten minä. Olen huolestunut. Tarkastellaanpa mittarisääolosuhteita (IMC) koskevaa kelpuutusta, jollainen minulla on: lupa, jolla brittiläiset yksityislentäjät saavat lentää lentokonetta mittarien avulla epäsuotuisissa sääolosuhteissa - olen ymmärtänyt, että EASA uhkaa sitä.
<P>
Flyer-lehti kirjoittaa Yhdistyneessä kuningaskunnassa, että IMC:n tapausta ei edistä se seikka, että se on suunniteltu erityisiin brittiläisiin olosuhteisiin. Britannian sää vaatii IMC-kelpoisuudelta enemmän kuin muualla. Sen poistaminen olisi katastrofaalista Yhdistyneen kuningaskunnan kevytilmailualalle, ja voisi johtaa tuhansien kaltaisteni lentäjien lupakirjojen perumiseen. Minun on pyydettävä, tarkasteli komissio mitä muuta tahansa, vahvistakaa minulle ja monille muille lentäjille tämä tärkeä asia.
<P>
EASAn toiminta on ollut kelvotonta. Pelkään, ettei se ole tehtäviensä tasalla. Yhtenäisiä ilmailumarkkinoita ei saavuteta, jos vääristymät säilyvät, jos menettelyissä on viivästyksiä ja jos ilmailualaan ei sovelleta tervettä järkeä.
<SPEAKER ID="378" NAME="Jacques Barrot">
komission varapuheenjohtaja. -(FR) Arvoisa puhemies, olen Timothy Kirkhopen käytettävissä. Hän on erinomainen lentäjä. Jos hän kokee vaikeuksia Euroopan lentoturvallisuusviraston (EASA) kanssa - enkä usko, että virasto on viime aikoina tehnyt mitään kiistanalaista siirtoa - mutta jos niin kävisi, olisin ensimmäisenä protestoimassa ja olisin käytettävissänne.
<P>
Haluan myös vakuuttaa teille, että viraston sääntely- ja valvontatehtävät eivät sisällä mitään tehtäviä, jotka vaativat lisärahoitusta, sikäli kun kyseisiä tehtäviä rahoitetaan julkisilla varoilla. Pyydän parlamenttia vain varmistamaan, että virastolla on tarvittavat resurssit, niin että, kuten Philip Bradbourn kertoi meille, sen ei tarvitse kehittää maksuja, jotka voisivat olla liiallisia tietyissä tapauksissa.
<P>
Uskon rehellisesti siihen, että EASAn saavutukset ovat olleet myönteisiä. On toki ymmärrettävää, että viraston toimintatapoja on kehitettävä, mutta minusta tuntuu, että emme saa aliarvioida EASAn mahdollisuuksia koko Euroopan ilmailun alalla. Todisteena siitä, voin kertoa teille, että Yhdysvaltojen ilmailuhallinnon entinen hallintovirkamies Marion Blakey järjesti kokouksia lentoturvallisuusviraston kanssa Kölnissä keskustellakseen yhteistyöstä, koska hänen mielestään EASA on korkealaatuinen virasto. Marion Blakey kertoi tämän minulle henkilökohtaisesti.
<P>
Kuuntelin hyvin tarkasti Arūnas Degutisin kommentit. Kuten sanoin, komissio ei ole jättänyt perustelujanne huomiotta. Arvioin taloudellisen vaikutuksen ilma-alusten markkinoihin, oli lentokoneita määritelty vaativiksi tai ei, ja toivon voivani kertoa teille, että olemme ottaneet pyyntönne asianmukaisesti huomioon. Panen merkille, että tekin olette lentäjä, emmekä me tee päätöstä tästä asiasta tutkimatta sitä huolellisesti ja ryhtymättä asianmukaisiin toimiin. Olitte oikeassa pitäessänne siitä kiinni.
<P>
Arvoisa puhemies, olisi sopimatonta, jos pitkittäisin keskustelua. Haluaisin erityisesti kiittää parlamenttia. Katson, että olemme edistäneet hyvin turvallisuutta ja, kuten Reinhard Rack totesi, toiminnallisiin lohkoihin jaettua yhtenäistä eurooppalaista ilmatilaa. Eva Lichtenberger on oikeassa sanoessaan, että lohkot ovat välttämättömiä paljon entistä tehokkaampaa ja ympäristöystävällisempää ilmatilaa varten.
<P>
Arvoisa puhemies, kiitän parlamenttia sen erittäin myönteisestä työstä tässä asiassa. Tässä prosessissa on myöhempiäkin vaiheita - kaikki aikanaan - mutta uskon, että meillä on nyt asetus, joka tekee eurooppalaisesta ilmatilasta entistä turvallisemman. Vielä kerran haluan kiittää Euroopan parlamenttia.
<SPEAKER ID="379" NAME="Puhemies">
(EL) Keskustelu on päättynyt.
<P>
Äänestys toimitetaan huomenna keskiviikkona 12. joulukuuta 2007.
<P>
Kirjalliset kannanotot (142 artikla)
<SPEAKER ID="380" NAME="Christine De Veyrac  " AFFILIATION="PPE-DE">
kirjallinen. -(FR) Olen tyytyväinen siihen, että olemme päässeet tasapainoiseen sopimukseen neuvoston kanssa. Sen pitäisi antaa meille mahdollisuus panna nopeasti täytäntöön teksti, joka edustaa ehdottomasti edistystä EU:lle ja matkustajaturvallisuudelle.
<P>
Nyt kaikki kolmansien maiden ilma-alukset tarkastetaan ja niiden on saatava lupa kuljettaa matkustajia EU:ssa, ja se edustaa edistystä myös unionin kansalaisten suojelun yhdenmukaistamisen alalla. Tällä laajennetaan prosessia, joka alkoi EU:n mustista listoista, ja kaikkia matkustajia voidaan suojella samalla tavoin riippumatta siitä, mitä lentoasemaa he käyttävät EU:ssa.
<P>
Ennen kuin lopetan, haluan mainita toisen kohdan, jota pidän tärkeänä. Kun Galileo-hanke äskettäin hyväksyttiin, 50 miljoonaa euroa otettiin pois useiden EU:n virastojen talousarviosta, ja Euroopan lentoturvallisuusvirasto (EASA) oli yksi niistä. Olen aina kannattanut Galileo-hanketta, koska se on erityisen tärkeä alueellani, ja olen erittäin tyytyväinen siihen, että sen rahoituksesta on päästy sopimukseen. Haluan kuitenkin muistuttaa, että emme voi samanaikaisesti lisätä jonkin viraston toimivaltaa ja supistaa sen talousarviota. Rahojen vähentäminen ei saa vaikuttaa EASAan.
