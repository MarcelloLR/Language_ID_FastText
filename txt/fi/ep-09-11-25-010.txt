<CHAPTER ID="010">
Televiestintäpaketti (säädösten allekirjoittaminen) 
<SPEAKER ID="255" NAME="Puhemies">
(PL) Olemme todistamassa merkittävää tapahtumaa, sillä hetken kuluttua neuvoston puheenjohtaja Åsa Torstensson ja minä allekirjoitamme eräitä televiestintäpakettiin liittyviä hyvin tärkeitä asiakirjoja. Arvoisa neuvoston puheenjohtaja Torstensson, arvoisa komission jäsen, hyvät naiset ja herrat, arvoisat jäsenet, televiestintäpaketin muodostavat säädökset säädettiin yhteispäätösmenettelyllä. Sähköisestä viestinnästä ja internetistä on tullut modernien yhteiskuntiemme tärkeimmät välineet. Tämä lainsäädäntöpaketti on hyvä esimerkki siitä, miten työmme voi auttaa kansalaisia ja vaikuttaa heidän jokapäiväiseen elämäänsä.
<P>
Olemme erityisesti tarkistaneet sähköisiä viestintäverkkoja ja -palveluja koskevan puitedirektiivin. Sitä käsitellyt esittelijä oli parlamentin jäsen Catherine Trautmann, joka on täällä kanssamme tänään. Direktiivi hyväksyttiin kolmannessa käsittelyssä, mikä osoittaa, kuinka paljon työtä tarvittiin, jotta saimme aikaan kansalaisten kannalta parhaan ratkaisun. Direktiiviin jäljelle jääneet osat ovat tehokkaampi ja strategisempi radiotaajuuksien hallinnointi, voimakkaampi kilpailu ja internetiin tehtävien investointien helpottuminen tulevaisuudessa.
<P>
Direktiivi yleispalvelusta ja käyttäjien oikeuksista, jota koskevan mietinnön esittelijä oli parlamentin jäsen Malcolm Harbour, on myös merkittävä askel kohti parempia palveluja. Halusimme parantaa kuluttajien oikeuksia, suojella yksityisyyttä ja henkilötietoja sekä helpottaa sitä, että kaikki kansalaiset voivat operaattoria vaihtaessaan pitää saman matkapuhelinnumeron, eikä numeron siirto saisi kestää kauemmin kuin yhden työpäivän.
<P>
Pannakseen nämä periaatteet toimeen paremmalla ja yhtenäisemmällä tavalla parlamentti ja neuvosto päättivät perustaa unionin tason organisaation, joka kokoaa yhteen 27 kansallista sääntelyviranomaista. Tätä asiaa käsitellyt parlamentin esittelijä oli Pilar del Castillo Vera.
<P>
Osoitan näin ollen suuret kiitokseni esittelijöille, jotka luonnollisesti ovat aina avainhenkilöitä. Kiitän myös kaikkia niitä, joiden kova työ näiden direktiivien parissa on auttanut saavuttamaan tämänpäiväisen menestyksen. Sen takana on monien ihmisten yhdistetty työpanos. Erityisen ansiokkaita olivat eri puheenjohtajavaltiot, varsinkin Tšekki ja nykyinen puheenjohtajavaltio Ruotsi, sillä ne vastasivat toisesta ja kolmannesta käsittelystä.
<P>
Ennen kaikkea haluan nyt kiittää komission jäsentä ja Euroopan komissiota tämän paketin valmistelusta, joka ei ollut ainoa edellisen viisivuotisen toimikauden aikana saavutettu hyvä tulos. Haluamme esittää onnittelumme. Yhteistyönne on meille suureksi avuksi, ja se vaikuttaa myös siihen, millaisena kansalaiset toimintamme näkevät.
<P>
Suurin ansio kuuluu luonnollisesti kolmelle esittelijälle sekä teollisuus-, tutkimus- ja energiavaliokunnan puheenjohtajalle Herbert Reulille ja parlamentin varapuhemiehelle Alejo Vidal-Quadrasille, joka toimi Euroopan parlamentin sovittelukomiteavaltuuskunnan puheenjohtajana. Tämän päivän menestyksen takana oli siis melkoinen joukko ihmisiä.
<P>
Haluan puhemiehenä kaikkien meidän, Euroopan parlamentin jäsenten ja ennen kaikkea Euroopan unionin kansalaisten, puolesta ilmaista suuren kunnioituksemme ja arvostuksemme, koska tämä on paras esimerkki siitä, miten voimme saada aikaan jotain, jota kansalaiset pitävät suurena menestyksenä, jotain, joka tekee heidän elämästään helpompaa. Kiitän teitä kaikkia.
<SPEAKER ID="256" NAME="Åsa Torstensson">
neuvoston puheenjohtaja. - (SV) Arvoisa puhemies, haluan aluksi todeta olevani hyvin iloinen siitä, että voimme allekirjoittaa tänään yhdessä televiestintäpaketin. Paketilla vahvistetaan kilpailua ja kuluttajansuojaa Euroopassa. Saamme modernit ja ajantasaiset säännökset alalle, jolla kehitys on hyvin nopeaa.
<P>
Minäkin käytän tilaisuutta hyväkseni ja kiitän kaikkia osallisia heidän uskomattoman vahvasta ja rakentavasta työstään ja hyvin luovasta yhteistyöstä. Erityisesti kiitän Euroopan parlamentin varapuhemiestä Alejo Vidal-Quadrasia, valiokunnan puheenjohtajaa Herbert Reulia sekä parlamentin kolmea esittelijää Catherine Trautmannia, Pilar del Castillo Veraa ja Malcolm Harbouria, jotka neuvostossa työskentelevien kollegojeni tavoin ovat tehneet äärimmäisen tärkeää työtä, jonka avulla saimme televiestintäpaketin aikaan.
<P>
Tämän yhteistyön ansiosta onnistuimme pääsemään sopimukseen, joka osoittaa selkeästi internetin suuren ja ratkaisevan merkityksen sananvapauden ja tiedonvälityksen vapauden kannalta, ja samalla noudatimme perustamissopimuksen määräyksiä.
<P>
Televiestintäpaketti on tärkeä voitto kaikille eurooppalaisille kuluttajille. Haluan vielä kerran kiittää kaikkia heidän tämän sopimuksen aikaansaamiseksi tekemästään työstä.
