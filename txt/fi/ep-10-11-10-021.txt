<CHAPTER ID="021">
Minuutin puheenvuorot poliittisesti tärkeistä asioista
<SPEAKER ID="262" NAME="Puhemies">
(EN) Esityslistalla on seuraavana minuutin puheenvuorot poliittisesti tärkeistä asioista (työjärjestyksen 150 artikla).
<SPEAKER ID="263" NAME="Nuno Teixeira" AFFILIATION="PPE">
(PT) Arvoisa puhemies, kansainvälisen kaupan valiokunta arvioi parhaillaan Maailman kauppajärjestön puitteissa tehtyä maailmanlaajuista banaaneja koskevaa sopimusta. Parlamenttia pyydetään pian päättämään täysistunnossa Latinalaisen Amerikan maista tuotavien banaanien tullimaksujen alentamisesta.
<P>
On tehtävä selväksi, että mitkään syrjäisimmistä alueista, esimerkiksi Madeira, josta olen kotoisin, tai mitkään muista kahdeksasta syrjäisimmästä alueesta, erityisesti Kanariansaaret, jotka kärsivät tästä eniten, eivät ole tällaisia sopimuksia vastaan. Se, mitä nämä alueet haluavat, on toisaalta se, että muita alueita vaaditaan noudattamaan samoja hygienian ja kasvinsuojelun määräyksiä ja työntekijöiden oikeuksia, joita heidänkin on noudatettava markkinoille päästäkseen. Kyse on oikeudenmukaisuudesta. Toisaalta alueet haluavat täyden korvauksen niille aiheutuneista haitoista. Jos tämä ei ole mahdollista, alueiden asukkaat haluavat asiasta päättävien kantavan vastuunsa ja kertovan heille suoraan, että heidän on muutettava elämäntapaansa ja etsittävä muuta työtä, koska on selvää, etteivät he selviydy tulevissa olosuhteissa ja että heidän on luovuttava elinkeinostaan. On selvää, että näissä sopimuksissa on voittajia ja häviäjiä. Pitäkäämme huoli häviäjistä - voittajat eivät kaipaa meidän apuamme.
<SPEAKER ID="264" NAME="Vilija Blinkevičiūt" AFFILIATION="S&amp;D">
(LT) Arvoisa puhemies, Euroopassa on tapahtunut nopeaa kasvua niiden vanhusten määrässä, joiden ainoa tulonlähde on heidän eläkkeensä. Ihmiset, jotka ovat tehneet kovaa ja rehellistä työtä koko ikänsä, kasvattaneet lapsensa ja maksaneet valtiolle veroja, odottavat rauhallista ja arvokasta vanhuutta. Valitettavasti kaikki näistä oikeutetuista odotuksista eivät toteudu. Tämä on käynyt selväksi erityisesti Euroopan unionin kansalaisille talouskriisin aikana. Vaikka hinnat ovat nousseet, eläkkeet eivät ole, ja vanhuusikää varten säästettyjen varojen turvasta on kasvava huoli, ja on yhä enemmän isovanhempia, joiden on tuettava työttömiksi jääneitä lapsiaan. Joissakin maissa, kuten esimerkiksi kotimaassani Liettuassa, myös hallitus aiheuttaa haittaa eläkeikäisille leikkaamalla eläkkeitä ja etuja. Tällä hetkellä käydään paljon keskustelua komission uudesta ehdotuksesta, jossa harkitaan eläkeiän nostamista. Kaikkein eniten minua kuitenkin huolestuttaa se, ettei ole tarjolla ratkaisuja siihen, miten vanhusten työllistyminen taataan. Jos eläkeikää voidaan nostaa, miljoonat työttömät, jotka eivät ole saavuttaneet eläkeikää, saattavat jäädä köyhyysloukkuun. Ei ole otettu riittävästi huomioon sitä, salliiko ihmisten terveys sen, että he työskentelevät pidempään. Lisäksi meidän on otettava huomioon se, että naiset työskentelevät miehiä useammin matalapalkkaisissa töissä ja että he menettävät vakuutustakuut synnytysten, äitiyden sekä lasten ja vammaisten perheenjäsenten hoitamisen takia ja saavat lopulta pienemmät eläkkeet. Kun komissio on perehtynyt Euroopan väestön nopeaan ikääntymiseen, pyydän sitä ja neuvostoa etsimään muita keinoja normaalien elinolojen varmistamiseksi nykyisille ja tuleville eläkeläisille.
<SPEAKER ID="265" NAME="Filiz Hakaeva Hyusmenova" AFFILIATION="ALDE">
(BG) Arvoisa puhemies, hyvät kollegat, tänään 10. päivänä marraskuuta Bulgariassa juhlitaan kahta asiaa. 21 vuotta sitten, päivä Berliinin muurin murtumisen jälkeen, kommunistihallinto kaatui iskulauseiden säestyksellä: "Glasnost, vapaus, demokratia". Ei ole sattumaa, että Bulgariassa vietetään samana päivänä sananvapauden päivää. Esiin on noussut asioita, jotka antavat ajattelemisen aihetta, niin totalitarismista, jonka toivon poistuneen maastamme lopullisesti, kuin nykypäivän vitsauksestakin eli terrorismista, jota ilmenee entistä useammin.
<P>
Onko demokratialla mekanismeja tällaisten hyökkäysten torjumiseen? Voimmeko torjua terrorismia hylkäämättä demokraattisia periaatteita tai rajoittamatta ihmisoikeuksia ja tiedotusvälineiden vapautta?
<P>
Liberaalien vastaus on "kyllä", mutta vain, jos alueelliset ja kansalliset verkostot liitetään eurooppalaiseen ehkäiseviä toimenpiteitä, varhaisvaroituksia ja nopeaa toimintaa tukevaan järjestelmään.
<SPEAKER ID="266" NAME="Raül Romeva i Rueda" AFFILIATION="Verts/ALE">
(ES) Arvoisa puhemies, viime täysistunnossa varoitin juuri siitä, mitä nyt on tapahtunut: El Aaiunin leiri Saharassa hajotettiin väkivalloin, ja tähän mennessä 19 ihmistä on kuollut, yli 700 loukkaantunut ja yli 150 kadonnut.
<P>
Mitä Euroopan komissio ja Euroopan maiden hallitukset, Espanjan hallituksen johdolla, sanovat tähän? Ne vaativat molemmilta osapuolilta malttia, ne sanovat, että asia on monimutkainen, että meidän ei pitäisi sekaantua ja että meidän on suojeltava Euroopan etuja Marokossa.
<P>
Vastaukseni on ei, Catherine Ashton, ei, Trinidad Jiménez, ei, Bernard Kouchner: sorto ja murha eivät ole monimutkaisia asioita. Ne ovat hyvin selkeitä asioita, ja meidän on esitettävä niihin seuraavanlainen vastaus ja kanta: selvä vastustaminen, tuomitseminen ja vaatimus, että Marokon hallitus ottaa vastuun tapahtumista.
<P>
Kunnes näin tapahtuu, meidän on keskeytettävä kahdenvälinen kauppa ja Euroopan unionin Marokolle myöntämät oikeudet. Ihmisoikeuksista ei pidä enää tinkiä.
<SPEAKER ID="267" NAME="Marek Henryk Migalski" AFFILIATION="ECR">
(PL) Arvoisa puhemies, olen iloinen, että komission jäsen on edelleen täällä, ja haluan käyttää tilaisuutta hyväkseni, koska asia koskee myös Cecilia Malmströmin vastuualuetta. Tiedän, että tämä mainitaan kolmatta kertaa, mutta asia on hyvin vakava, joten haluan kertoa, että marraskuun 5. ja 6. päivän välisenä yönä venäläisessä Kommersant-sanomalehdessä työskentelevä toimittaja Oleg Kashin pahoinpideltiin vakavasti kotinsa edustalla Moskovassa - olen varma, että tiedätte tästä, arvoisa komission jäsen. Hänet vietiin sairaalaan murtuneiden jalkojen, murtuneen leuan, irti leikattujen sormien ja kallonmurtuman takia.
<P>
Tämä ei ole ensimmäinen tämänkaltainen tapaus itärajallamme sijaitsevissa maissa. Luin tänään haastattelun, jossa eräs Puolan parhaista Venäjän-tutkijoista sanoi, että viimeisten 10 vuoden aikana Venäjän federaatiossa on surmattu 300 toimittajaa. Tämä on hyvin huolestuttavaa, koska juuri ilmaisunvapaus ja kansalaisoikeudet ovat tärkeimpiä asioita, joihin Euroopan unioni perustuu. Näin ollen pyydän painokkaasti, että keskusteluissa venäläisten ystäviemme kanssa painotamme aina ja kaikkialla, että tällaisia tapauksia ei saa ilmetä, koska ne tekevät vuoropuhelustamme vaikeata tai jopa mahdotonta.
<SPEAKER ID="268" NAME="João Ferreira" AFFILIATION="GUE/NGL">
(PT) Arvoisa puhemies, haluan kiinnittää huomionne Länsi-Saharan epätoivoiseen tilanteeseen. Tuhannet länsisaharalaiset ovat perustaneet leirejä alueen suurimpien kaupunkien laitamille vastustaakseen olosuhteita, joissa heidät pakotetaan elämään ja sorron eri muotoja, joille heidät alistetaan sekä vaatiakseen kansanäänestystä, jolla vahvistettaisiin heidän itsemääräämisoikeutensa.
<P>
Kun Marokon poliisi ja armeija pyrkivät purkamaan leirit väkivalloin tällä viikolla, tuloksena oli määrittämätön määrä pidätyksiä, satoja loukkaantuneita ja kadonneita ja valitettavasti myös kuolemantapauksia. Näiden toimien lisäksi EU:n jäsenvaltioiden kansalaisia estettiin nöyryyttävällä tavalla vierailemasta Länsi-Saharassa osoittamassa solidaarisuuttaan. Marokon viranomaiset karkottivat muun muassa tämän parlamentin jäsenen, Demokraattisen nuorison maailmanliiton puheenjohtajan sekä useita toimittajia ja kansalaisjärjestöjen jäseniä.
<P>
Tässä tilanteessa EU:n ja muutamien sen johtajien vaikeneminen tai epäselvät lausunnot ovat häpeällisiä ja valitettavia. Vaikenemalla osoitamme osallisuutemme maalle, joka hyötyy EU:n sille myöntämästä pitkälle edistyneen maan asemasta. Vaikenemista ja osallisuutta ei voi hyväksyä, ja haluamme tuomita ne täällä voimakkaasti
<SPEAKER ID="269" NAME="Mario Borghezio" AFFILIATION="EFD">
(IT) Arvoisa puhemies, hyvät kollegat, haluan kiinnittää Euroopan parlamentin puhemiehen huomion useita päiviä sitten annettuun tuomioon. Tämä on aihe, joka varmasti kuuluu komission jäsenen toimialaan, ja haluankin tervehtiä häntä.
<P>
Mielestäni kyseessä on hyvin vaarallinen tuomio, koska se suhteellistaa Euroopan unionin hyvin tärkeän terrorismia koskevan direktiivin sisällön. Itse asiassa uskon, ettei ole mahdollista tukea laajasti turvapaikkaa hakevia ja pakolaisaseman tunnustamista anovia kansalaisia, jotka kuuluvat terroristijärjestöihin.
<P>
Jos tämä periaate hyväksyttäisiin, kuten tehtiin tässä unionin tuomioistuimen erittäin vakavassa päätöksessä, antaisimme monille terroristeille mahdollisuuden hyötyä suojelusta, jota he eivät ansaitse. Niin monet ihmiset ovat kuolleet Euroopassa terroritekojen seurauksena, ettei tällaista tilannetta voi hyväksyä. Tämän vuoksi kehotan komissiota muuttamaan direktiiviä niin, että vältetään Euroopan unionin terrorismin torjunnasta aiheellisesti antaman julkilausuman laajat ja sopimattomat tulkinnat.
<SPEAKER ID="270" NAME="Nicole Sinclaire" AFFILIATION="NI">
(EN) Arvoisa puhemies, viime kuussa Strasbourgissa tämä parlamentti hyväksyi EU:n talousarvion 5,9 prosentin kasvun. Tähän sisältyi ylimääräiset 2 miljoonaa euroa viihteeseen, jolla tuetaan tässä paikassa tavaksi tullutta luksuselämäntyyliä. Pidin kollegoiden itsetyytyväisyyttä loukkaavana nykyisen talouskriisin aikana.
<P>
Tänään tämän kriisin uhrit omasta vaalipiiristäni Yhdistyneen kuningaskunnan Länsi-Midlandsista ottavat kantaa tilanteeseen. Opiskelijat ja korkeakoulujen luennoitsijat osoittavat huolensa Lontoon kaduilla, ja vaikka tuomitsen joidenkin toimet, kannatan useimpia. Opiskelijat kärsivät kovasti säästöpaketista: korkeakoulujen lukukausimaksujen on määrä kolminkertaistua, kursseja on peruttu, paikkoja on leikattu ja infrastruktuuri joutuu entistä kovemman paineen alle. Huomispäivän kyvyt, joiden käsissä oma tulevaisuutemme on, tukahdutetaan, ja nuorempi sukupolvi kärsii tästä kaikkein eniten. Arvoisa puhemies, haluan lopettaa varoitukseen: ylimielisyytenne tuo vielä enemmän ihmisiä kaduille ja vielä enemmän ihmisiä protestoimaan tätä epäonnistunutta sosiaalista hanketta vastaan. Hyvät kollegat, toivottavasti samppanja maistuu.
<SPEAKER ID="271" NAME="Elena Băsescu" AFFILIATION="PPE">
(RO) Arvoisa puhemies, Bukarestissa 8. marraskuuta pidetyssä Tonavan huippukokouksessa olivat mukana valtuuskunnat Tonava-strategiaan osallistuvista 14 maasta, muun muassa Moldovan tasavallasta, joka sai näin mahdollisuuden siirtyä entistä lähemmäs Euroopan unionia. Kokous pidettiin sopivaan aikaan, kun otetaan huomioon, että strategian sisällyttämisvälineet hyväksytään vuoden loppuun mennessä ja että itse strategia toteutetaan vuonna 2011. Tärkein saavutus oli Euroopan komission antama ja puheenjohtaja Barroson esittämä sitoumus tukea erityissuunnitelmaa myöntämällä 95 miljardin euron rahoitus. Lisäksi on mahdollista saada lisäresursseja Euroopan investointipankista ja Euroopan jälleenrakennus- ja kehityspankista.
<P>
Haluan muistuttaa teitä, että yhtenä Tonavan aluetta koskevan EU:n strategian aloitteentekijöistä vuonna 2008 Romania on tukenut jatkuvasti aloitteen toteutusta. Sen mahdollisimman nopea toteuttaminen auttaa elvyttämään Tonavan varrella sijaitsevien Etelä-Romanian maakuntien sosiaalista ja taloudellista tilannetta.
<SPEAKER ID="272" NAME="María Muñiz De Urquiza" AFFILIATION="S&amp;D">
(ES) Arvoisa puhemies, haluan esittää Euroopan parlamentin sosialistien ja demokraattien ryhmän Espanjan valtuuskunnan puolesta syvän huolemme Marokossa ja Saharassa puhjenneista väkivaltaisuuksista.
<P>
Kannatamme vahvasti ihmisoikeuksia ja pahoittelemme kaikkia marokkolaisten ja saharalaisten kuolemia. Tilanteesta saadut tiedot ovat sekavia. Näin ollen olemme tyytyväisiä siihen, että Marokko aikoo käynnistää tutkimukset, ja kannatamme luonnollisesti avointa tiedottamista.
<P>
Marokon strateginen tärkeys Euroopalle vaatii, että Euroopan unioni elimenä ottaa osaa kansainvälisiin pyrkimyksiin edistää vuoropuhelua, johon osallistuvat useat jäsenvaltiot, muun muassa Espanja. Olemme tyytyväisiä siihen, että tapahtumien vakavuudesta huolimatta osapuolten välinen vuoropuhelu on toistaiseksi jatkunut ja uusia neuvottelukierroksia on suunnitteilla.
<P>
Hyvät kollegat, tämä konflikti on kestänyt yli 30 vuotta ja sen on päätyttävä mahdollisimman pian ratkaisuun, joka on osapuolia tyydyttävä Yhdistyneiden Kansakuntien puitteissa, koska tämä on ainoa elin, jolla on Marokon hallituksen, länsisaharalaisten ja heidän edustajiensa lisäksi oikeus esittää ratkaisua.
<SPEAKER ID="273" NAME="Zbigniew Ziobro" AFFILIATION="ECR">
(PL) Arvoisa puhemies, Euroopan parlamentti on ottanut usein kantaa perusihmisoikeuksien, kansalaisvapauksien ja poliittisten vapauksien puolesta. Siksi oli yllätys huomata, että edellisen Strasbourgissa pidetyn istuntojakson aikana Euroopan parlamentti ei valitettavasti esittänyt kantaansa Ukrainan tuleviin vaaleihin huolimatta erittäin vakavista merkeistä ja luotettavien lähteiden toimittamista tiedoista, joiden mukaan oli ilmennyt monia sääntöjenvastaisuuksia: oppositiota oli häiritty ja toimittajien oikeuksia viestiä yhteiskunnassa oli rajoitettu Ukrainassa, jota johtaa Alueiden puolue.
<P>
Yllätyin vieläkin enemmän siitä, että tätä päätöstä on jälleen lykätty eikä asiasta äänestetä huomenna. Tilanne on erittäin huolestuttava ja vaatii selityksen. Onko totta, että eräät Euroopan parlamentin edustajat puhuvat vaaleista, jotka on nyt pidetty, hyväksyvään sävyyn, vaikka sekä Yhdysvaltain ulkoministeriö että Catherine Ashton ovat todenneet useita vaalien aikana havaittuja sääntöjenvastaisuuksia ja vaalilain rikkomisen? Tämä asia vaatii selityksen.
<SPEAKER ID="274" NAME="Eduard Kukan" AFFILIATION="PPE">
(SK) Arvoisa puhemies, olen tyytyväinen, että Euroopan komissio vahvisti eilen vuosien 2010 ja 2011 strategiassaan, että laajentumispolitiikka on Länsi-Balkanin alueen kannalta paras strategia. Se myös vahvisti jatkavansa alueelle antamiensa sitoumusten täyttämistä sillä edellytyksellä, että alueen maat tehostavat toimiaan yhdentymisprosessin edistämiseksi.
<P>
Haluan myös antaa tunnustusta joistakin viime vuoden myönteisistä toimista, esimerkiksi viisumijärjestelyjen poistamisesta suurimmalta osalta alueen asukkaita, kehityksestä Montenegrossa, minkä seurauksena sille on ehdotettu ehdokasvaltion asemaa, sekä edistyksestä Euroopan unionin ja Serbian neuvotteluissa, joista on suositeltu laadittavaksi lausuntoa.
<P>
Haasteita on kuitenkin edelleen olemassa ja ne on kohdattava. Niihin kuuluvat vuoropuhelun aloittaminen Serbian ja Kosovon välillä - tämän odotetaan lisäävän alueen vakautta ja tuovan mahdollisimman nopean ratkaisun Makedonian nimeä koskevaan kysymykseen - prosessin, joka on ollut käynnissä jo hyvin pitkään, vision tai uuden lähestymistavan sopiminen Bosnia ja Hertsegovinan suhteen ja Kosovon viisumivapauden käynnistäminen.
<P>
Kaikkiin näihin kysymyksiin on syytä olla selkeä strategia ja visio, joiden avulla tämä alue voi lähentyä Euroopan unionia. Tämä ei hyödytä ainoastaan kyseisiä maita, vaan myös meitä.
<SPEAKER ID="275" NAME="Guido Milana" AFFILIATION="S&amp;D">
(IT) Arvoisa puhemies, hyvät kollegat, 30 vuotta sitten Marokko kiisti monien vuosien ajan länsisaharalaisten kanssa käydyn sodan ja nyt se kiistää edelleen kyseisen kansan suhteettoman sorron. Länsi-Saharassa on kuitenkin kuollut ja loukkaantunut ihmisiä, joiden kansa vaatii vain oikeutta elää rauhassa omalla maallaan.
<P>
Marokko on pitkälti sulkenut rajansa niiltä, jotka voisivat todistaa nämä tapahtumat. Tietoja tai parlamentin jäseniä ei päästetä maahan. Ranskan parlamentin jäseneltä ja kollegaltamme Willy Meyeriltä evättiin pääsy maahan. Eurooppa seuraa tilannetta toimettomana. Komissiolla ei ole asiaan mitään sanottavaa, joten olemme riippuvaisia Yhdistyneiden Kansakuntien välitystoiminnasta, joka on epäonnistunut jo 30 vuoden ajan. Korkea edustaja Ashton, joka vastaa ulkopolitiikasta, ei ole ottanut kantaa asiaan. Meidän on reagoitava parlamentin kannanotolla. Meidän on vastustettava Marokkoa ja rajoitettava kaikkia kauppasopimuksiin liittyviä aloitteita, alkaen kalastussopimusten uusimisesta.
<SPEAKER ID="276" NAME="Petru Constantin Luhan" AFFILIATION="PPE">
(RO) Arvoisa puhemies, huomio on kääntynyt viime aikoina erittäin tärkeisiin elementteihin, jotka liittyvät Euroopan unionin innovatiivisuuteen. Mielestäni meidän on aika tukea toimenpiteitä, jotka mahdollistavat komission aloitteessa kuvattujen toimien suorittamisen Euroopan tasolla.
<P>
Kumppanuuksien luominen on elintärkeää. Meidän ei pidä kuitenkaan unohtaa, että tulevalla ohjelmakaudella on aika käynnistää keskustelut alueellisella tasolla, jotta kumppanuuksia voidaan luoda sekä paikallisella ja alueellisella että kansallisella ja rajat ylittävällä tasolla. Vastaavasti voimme sanoa, että jokaisen alueen asialistalla on oltava laaja-alainen keskustelu tavoista, joilla tämä kehitys voidaan saada aikaan tulevalla kaudella. Pidän kaikkien merkittävien toimijoiden välistä vuoropuhelua erittäin tärkeänä sille, että voidaan arvioida kunkin alueen lisäarvo ja sen hyödyntämiseen tarvittavat innovatiiviset toimet. Kehotan paikallisia ja alueellisia viranomaisia osallistumaan kumppanuuksien luomiseen, jotta ohjelmasuunnittelusta tulee mahdollisimman realistista ja se vastaa parhaiten alueen tarpeita ja pyrkimyksiä.
<SPEAKER ID="277" NAME="Elisabeth Köstinger" AFFILIATION="PPE">
(DE) Arvoisa puhemies, Soulissa alkaa huomenna G20-huippukokous. Yksi huippukokouksessa käsiteltävistä aiheista on erityisen tärkeä: Kiinan kansantasavallan harjoittama harvinaisten maametallien viennin rajoittaminen. Harvinaisten maametallien louhinnasta 95 prosenttia on Kiinan hallinnassa, ja Euroopan teollisuus tarvitsee niitä kipeästi. Eniten tämä vaikuttaa tietointensiivisiin aloihin, jotka kehittävät uusia tekniikoita. Se, että pienet ja keskisuuret eurooppalaiset yritykset joutuvat vakavaan vaaraan toimituksiin liittyvien keinotekoisten pullonkaulojen takia, on vakava ongelma. Euroopan talousalue on maailmankuulu teknisestä asiantuntemuksestaan. Emme voi hyväksyä keskeytyksiä tällä alalla.
<P>
Pyydän näin ollen Euroopan unionin edustajia, yhdessä muiden tästä kärsivien maiden, kuten Yhdysvaltain ja Japanin kanssa, vastustamaan Kiinan kauppaa koskevaa despotiaa G20-huippukokouksessa. Tähän on löydettävä ratkaisu mahdollisimman nopeasti.
<SPEAKER ID="278" NAME="Silvia-Adriana Ţicău" AFFILIATION="S&amp;D">
(RO) Arvoisa puhemies, EU:n väestö ikääntyy ja työssäkäyvien osuus kokonaisväestöstä laskee. Talouskriisi on nostanut työttömyysasteen 10 prosenttiin. Tässä tilanteessa EU:n ja jäsenvaltioiden on ryhdyttävä toimenpiteisiin, joilla varmistetaan niiden eläkejärjestelmien kestävyys. Eläkejärjestelmäuudistuksen on tarjottava ratkaisuja, joilla eläkeläisille varmistetaan vähimmäistoimeentulo ja kohtuulliset elinolot.
<P>
Vaikka väestön elinajanodote kasvaa, pakollisen eläkeiän nostaminen ei ole ratkaisu. Vanhukset, jotka voivat ja haluavat pysyä työmarkkinoilla, voivat edelleen osallistua yhteiskunnan kehittämiseen ilman, että heidän on pakko tehdä niin. Samaan aikaan talouskriisi ja Euroopan teollisuuden siirtyminen kolmansiin maihin ovat aiheuttaneet työpaikkojen määrän vähenemistä, ja työkykyisillä henkilöillä, jotka eivät löydä vakituista työpaikkaa, on vaikeuksia olla työssä vähimmäisaika, joka vaaditaan julkisen eläkejärjestelmän maksuihin. Haluan huomauttaa, että eläkeiän nostaminen lisää nuorisotyöttömyyttä.
<SPEAKER ID="279" NAME="Miroslav Mikolášik" AFFILIATION="PPE">
(SK) Arvoisa puhemies, elintarvikemerkinnät on aihe, joka osoittaa, että kansalaiset seuraavat, mitä EU tekee, mistä se keskustelee ja missä määrin tällä on vaikutusta heihin. Voin kertoa, että 25.-27. lokakuuta Slovakian kansalaiset kiinnostuivat siitä, että hyväksyimme kollegani Renate Sommerin mietinnön ensimmäisessä käsittelyssä, ja lisäksi loivat niin vahvan yhteisvaikutuksen, että Nitran yliopiston opiskelijat, elintarviketeollisuus, tiedotusvälineet ja suuri yleisö osallistuivat vahvasti keskusteluihin ja järjestivät työpajoja ja kilpailuja, ja nuoret kävivät keskustelua, josta on sanottava, että esittelijä Renate Sommerin henkilökohtainen osallistuminen antoi sille lisäpontta, ja kolme slovakialaista Euroopan parlamentin jäsentä osallistuivat myös aktiivisesti prosessiin.
<P>
Tällä haluan vain osoittaa, että Euroopan parlamentti ja Euroopan parlamentin jäsenet voivat myös olla mukana mielenkiintoisissa keskusteluissa, jotka vaikuttavat demokratiaan suoraan, ja että emme voi aina arvostella sitä, mistä puhumme täällä ja että emme ratkaise ongelmia, jotka eivät liittyisi todelliseen elämään. Tähän liittyen haluan antaa tunnustusta Euroopan parlamentin Slovakian-tiedotustoimistolle, joka teki hienoa työtä tapahtuman järjestämisessä.
<SPEAKER ID="280" NAME="Seán Kelly" AFFILIATION="PPE">
(EN) Arvoisa puhemies, haluan jälleen kerran kiinnittää huomionne Sakineh Mohammadi-Ashtianin tapaukseen. Kuten ehkä tiedätte, Iranin viranomaisten piti teloittaa hänet heinäkuussa kivittämällä väitetyn aviorikoksen takia, mutta parlamentin - jossa monilla oli päällään "Free Sakineh" -t-paita - antaman päätöslauselman ja kansainvälisen vastustuksen takia tuomio muutettiin.
<P>
Tuomio muutettiin, mutta sitä ei peruutettu. Sen sijaan se muutettiin hirttotuomioksi väitetyn murhan takia. Teloitus oli määrä panna toimeen 3. marraskuuta, mutta sitä lykättiin jälleen 270 000 verkossa kerättyä allekirjoitusta sisältäneiden kansainvälisten vetoomusten myötä ja eri maiden viranomaisten, erityisesti Ranskan presidentti Sarkozyn henkilökohtaisen väliintulon seurauksena. Iranin viranomaiset aikovat kuitenkin jatkaa ja lopulta teloittaa Sakinehin.
<P>
Pyydän jälleen unionin viranomaisia lisäämään ponnistelujaan, jotta hänet vapautetaan ja jotta hän saa turvapaikan tai pääsee vapaaksi kotimaassaan, ja varmistamaan, että Iranissa tehdään loppu valtion tukemista naisten murhista ja muista ihmisoikeuksien rikkomuksista.
<SPEAKER ID="281" NAME="Puhemies">
(EN) Keskustelu on päättynyt.
