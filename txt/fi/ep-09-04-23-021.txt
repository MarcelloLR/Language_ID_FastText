<CHAPTER ID="021">
Rakennusalan tuotteiden kaupan pitämistä koskevien ehtojen yhdenmukaistaminen (keskustelu)  
<SPEAKER ID="494" NAME="Puhemies">
(DE) Esityslistalla on seuraavana Catherine Nerisin sisämarkkina- ja kuluttajansuojavaliokunnan puolesta laatima mietintö ehdotuksesta Euroopan parlamentin ja neuvoston asetukseksi rakennusalan tuotteiden kaupan pitämistä koskevien ehtojen yhdenmukaistamisesta - C6-0203/2008 -.
<SPEAKER ID="495" NAME="Catherine Neris">
esittelijä. - (FR) Arvoisa puhemies, arvoisa komission jäsen, hyvät parlamentin jäsenet, tänä iltana saamme päätökseen ensimmäisen vaiheen työstämme, jossa on tarkasteltu komission ehdotusta rakennusalan tuotteiden markkinoinnin ehdoista.
<P>
Tässä asiassa haluan kiittää komissiota sen tarjoamasta teknisestä tuesta, ja haluan myös kiittää kaikkia varjoesittelijöitä heidän avoimuudestaan ja tahdostaan osallistua keskusteluun, joka on tehnyt mahdolliseksi sen, että olemme asteittain päätyneet samoihin kantoihin ja saavuttaneet yhteisymmärryksen tämän asian pääkohdista.
<P>
On totta, että vaikka tuemme täysin uudistuksen tavoitteita, joita ovat markkinoiden toiminnan parantaminen, uskottavuuden luominen CE-merkinnälle ja järjestelmän yksinkertaistaminen, ja että meillä on yhteinen intressi yhteiseen tekniseen kieleen, laaja enemmistö sisämarkkina- ja kuluttajansuojavaliokunnasta oli hyvin halukas ilmaisemaan epäilyksensä.
<P>
Nämä epäilykset voidaan selittää ensisijaisesti yksimielisellä tahdollamme välttää menettelytapojen yksinkertaistaminen ja höllentäminen ja siten rajoittaa tuotekontrollia ja ilmoituksia.
<P>
Epäilykset aiheutuvat myös komission kannasta, joka mielestämme tyytyy tilanteeseen, jossa tuotearvioinnin kriteerit jätetään osaksi jäsenvaltioille, siten että CE-merkinnän todellinen merkitys riippuu siitä valtiosta, jossa tuotteita markkinoidaan, mikä aiheuttaa uskottavuusongelmia.
<P>
Varauksemme perustuvat lopuksi siihen tosiasiaan, että aikana jolloin tahdomme viedä Eurooppaa vihreän talouden suuntaan, meille esitetty teksti ei käsittele tuotteiden energiatehokkuutta eikä niiden osittaista haitallisuutta käyttäjille.
<P>
Näiden huolenaiheiden johdosta sisämarkkina- ja kuluttajansuojavaliokunta on tehnyt joitakin muutoksia. Mainitsen tässä niistä viisi.
<P>
Esitämme ensinnäkin, että velvollisuus varustaa markkinoilla olevat rakennusalan tuotteet CE-merkinnällä säilytetään sen takaamiseksi, että kaikki Euroopassa myytävät tuotteet ovat käyneet läpi asianmukaiset kontrollimenettelyt.
<P>
Tämä valinta ei saa aiheuttaa ylimääräisiä rasituksia heikoimmille yrityksille, vaikeuttaen niiden toimintaa. Tämän takia olemme puoltaneet, että mikroyrityksiä varten säilytetään yksinkertaistetut menettelytavat, ja lisänneet toimenpiteen, joka sallii poikkeuksen velvollisuudesta CE-merkintään pienimuotoisesti toimiville ammattilaisille.
<P>
Toinen kohta koskee yksinkertaistettuja menettelytapoja CE-merkinnän saamisen helpottamiseksi. Olemme kuitenkin päättäneet varata näiden menettelytapojen saatavuuden rakennusalan tuotteiden valmistajille, mutta ei maahantuojille. Tämä lähestymistapa, jonka tarkoitus on parantaa markkinoiden valvontaa, mahdollistaa sen, että voimme estää epäilyttäviä maahantuontiyrityksiä tuomasta maahan heikkolaatuisia tuotteita.
<P>
Kolmas suuri muutos on se, että otamme käyttöön vähimmäistason yhdenmukaistamisen rakennusalan tuotteiden arvioinnissa Euroopassa. Tämän tarkoitus on varmistaa, että CE-merkinnällä on sama merkitys jokaisessa valtiossa, jossa tuotetta markkinoidaan.
<P>
Sikäli kuin on mahdollista, haluamme että tuotearvioinnissa sovellettavat vaatimukset ovat samat kaikissa jäsenvaltioissa. Tätä varten olemme myös lisänneet mahdollisuuden luoda uusia arviointikriteereitä, jotka eivät ole ainoastaan teknisiä, vaan joita voidaan käyttää tason arvioinnissa yleistä etua koskevissa asioissa, kuten ympäristö, turvallisuus ja terveysriskit.
<P>
Samaa tarkoitusta varten - ja tämä on neljäs kohta jonka esitän - olemme auttaneet merkittävästi parantamaan käyttäjäinformaatiota, jota valmistajat tarjoavat suoritustasoilmoitusten yhteydessä. Valmistajien on erityisesti ilmoitettava mahdollisista haitallisista aineista, jotka on mainittu tässä liitteenä olevassa listassa, jossa ovat mukana myös REACH - direktiivissä mainitut aineet.
<P>
Lopuksi, ja tämä on viimeinen kohta jonka esitän, sisämarkkina- ja kuluttajansuojavaliokunnan jäsenet ovat yrittäneet lisätä avoimuutta rakennustuotteiden sertifiointiehtoihin, yritysten rooliin sertifiointiprosessissa, ja myös CE-merkinnän saatavuusehtojen täsmentämisessä siten, että selvästi eritellään väylät tuotteille, jotka yhdenmukaistettu standardi kattaa, väylistä, jotka on varattu tuotteille, joita standardi ei kata ja joita kutsutaan usein nimellä innovatiiviset tuotteet.
<P>
Tämä työ on todellakin päättymässä, mutta se ei ole saavuttanut haluamaamme vaihetta. Neuvoston kohtaamat vaikeudet, jotka liittyvät kannan muotoilemiseen, johtivat siihen, että yhteistä kantaa ei pystytty sopimaan, huolimatta hyvästä yhteistyöstä puheenjohtajavaltio Ranskan ja puheenjohtajavaltio Tšekin kanssa.
<P>
Tänään olen pahoillani tämän johdosta, vaikka tiedän, että jos meille annettaisiin lisäaikaa, voisimme toisessa käsittelyssä saavuttaa paljon laajemman yksimielisyyden ja, ennen kaikkea, käydä merkityksellisemmät keskustelut, joissa voitaisiin ilmaista kannat tällä sektorilla.
<SPEAKER ID="496" NAME="Günter Verheugen">
komission varapuheenjohtaja. - (DE) Arvoisa puhemies, hyvät parlamentin jäsenet, haluan kiittää esittelijää, Catherine Nerisiä hänen työstään tällaisen laajan ja teknisesti monimutkaisen ehdotuksen laatimiseksi. Tämä on lainsäädäntöprosessi, joka on asettanut suuria haasteita meille kaikille, mutta meidän on pidettävä mielessä, että meidän työmme tässä asiassa koskee erityisen tärkeän sektorin tulevaisuutta.
<P>
Rakennusalan tuotteet muodostavat yksinään 3 prosenttia Euroopan sisäisistä tuotteista, ja jos mukaan otetaan rakennustoiminta, rakennussektorin osuus Euroopan unionin talouden kokonaistuotannosta on 10 prosenttia. Siksi on aivan selvää, että pyrkimykset tämän sektorin kilpailukyvyn parantamiseksi - erityisesti nykyisessä kriisissä - ovat erityisen tärkeitä.
<P>
Tällä esityksellä pyrimme luomaan vakaan perustan rakennusalan tuotteiden sisämarkkinoiden lujittamiseksi. Ainoastaan tällä tavalla voimme turvata välttämättömän kasvun ja työpaikat myös taloudellisen toipumisvaiheen jälkeen. Tämän tavoitteen saavuttamiseksi nykyinen rakennustuotedirektiivi on uudistettava siten, että se vastaa paremman lainsäätämisen periaatteita.
<P>
Kerron nyt, mitä me yritimme saavuttaa. Halusimme selventää peruskäsitteitä ja CE-merkinnän käyttöä, yksinkertaistaa menettelytapoja vähentääksemme etenkin pienille ja keskisuurille yrityksille koituvia kustannuksia, ja lisätä koko järjestelmän uskottavuutta.
<P>
Minulle tärkeintä oli välttää aiheuttamasta mitään turhia lisärasituksia yrityksille, erityisesti pienimmille yhtiöille. Tästä syystä on mielestäni tärkeää, että mitään uusia hallinnollisia tai arviointimenettelyjä ei luoda. Tämä on elintärkeää ennen kaikkea pienimmille paikallisille yrityksille.
<P>
Eurooppalaisia pk-yrityksiä tukeva aloite Small Business Act sai erikoisen lämpimän vastaanoton tältä parlamentilta vähän aikaa sitten. Tämän säädöksen periaatteiden mukaisesti komission esitys luo yksinkertaistetut menettelytavat mikroyrityksille sellaisia tuotteita varten, joihin ei liity mitään vakavia turvallisuusriskejä. En tahdo, että tätä lähestymistapaa muutetaan - se on esityksen tärkeimpiä kohtia. Tämä johtuu siitä, että käytännössä monille rakennustuoteperheille - kuten ikkunoille, sisäoville ja lattianpäällysteille - hyvin pienten valmistajien olemassaolo on äärimmäisen tärkeää markkinoiden toimivuuden takaamiseksi, ja on kuluttajien edun mukaista. Näiden pienten valmistajien tarjoamia mahdollisuuksia on tehokkaasti hyödynnettävä Euroopan rakennusalalla.
<P>
En ole samaa mieltä siitä, että olisi välttämätöntä määrätä vaarallisista aineista tehtäväksi ilmoitus, joka menisi pitemmälle kuin ne säännöt, jotka olemme jo säätäneet REACH-asetuksen yhteydessä. Vakuutan teille, että REACH-asetuksessa säädetyt säännökset kattavat kaiken - meidän ei tarvitsisi tehdä mitään muuta rakennussektorin osalta - kaikki huolenaiheet, jotka olen kuullut, ovat täysin REACH-asetuksen kattamia. Ihmettelen todella, mitä perusteita voisi olla sille, että säädettäisiin kattava, yhtenäistetty lainsäädäntö kemikaaleja varten, jos sitten säätäisimme uusia ja poikkeavia sääntöjä yksittäisille tuotteille. Komissio ei missään tapauksessa tukisi tällaista ajatusta.
<P>
Lopuksi käsittelen CE-merkintää ja kansallisen merkinnän lopettamista. Haluan tehdä tämän täysin selväksi: niissä tapauksissa, joissa on säädetty kansallinen merkintä, se lisää ylimääräisiä testausvaatimuksia rakennustuotteille yhdenmukaistettujen eurooppalaisten standardien lisäksi, mutta ei tuo mitään lisäarvoa sisältöön. Se lisää ainoastaan hallinnon raskautta ja lisää työtä kysymyksessä oleville yrityksille. Tämä on suoraan vastoin ehdotuksen päätavoitetta.
<P>
Rakennussektorin tilanne poikkeaa meidän niin sanotun uuden lähestymistavan lainsäätämistekniikan perinteisistä alueista. Tämä oli äskettäin sisämarkkinapaketin kohteena. Emme voi yksinkertaisesti kopioida ratkaisuja, jotka otettiin käyttöön tämän "uuden lähestymistavan lainsäätämistekniikan" muilla rakennusalan sektoreilla, koska sen rakenne ja käytetyt materiaalit ovat täysin erilaisia.
<P>
Ymmärrettävistä syistä en ole käsitellyt kaikkia tarkistuksia. Me annamme parlamentin henkilökunnalle kirjallisesti tiedon komission kannasta parlamentin muiden tarkistusten osalta.
<P>
Ehdotus rakennustuotteiden sääntelyksi on mielestäni erittäin tärkeä ehdotus. Mielestäni tämän päivän keskustelu on tärkeä ja olen samaa mieltä kuin esittelijä siinä, että vaatii vain vähän lisää aikaa, ja meillä on edelleen hyvä mahdollisuus saavuttaa yhdessä lopputulos ja päästä järkevään kompromissiin.
<SPEAKER ID="497" NAME="Den Dover">
teollisuus-, tutkimus- ja energiavaliokunnan puolesta. - (EN) Arvoisa puhemies, haluan sanoa, että komission jäsen osoitti rakennusalan hyvää ymmärtämistä. Haluan vain sanoa, että mielestäni sen prosentuaalinen osuus kokonaisbruttokansantuotteesta on suurempi, noin 12 prosenttia tai 13 prosenttia, ja materiaaleista noin 4 tai 5 prosenttia, joten se on erittäin tärkeä sektori.
<P>
Olen taustaltani insinööri, ja oli etuoikeus saada kirjoittaa teollisuus-, tutkimus- ja energiavaliokunnan kanta. Olin ilahtunut, että lopulta esittämämme kanta sai täydellisen, yksimielisen tuen. Kiinnitimme teknisiin asioihin enemmän huomiota kuin markkinointiin, koska kokonaisuutena keskustelemme tänä iltana oikeastaan sisämarkkinoiden näkökulmasta.
<P>
Rakennusala tarvitsee sääntelyä direktiivin oltua voimassa 20 vuotta. Haluan korostaa tarvetta lisätä CE-merkintöjä, mikä on aivan keskeistä. Emme halua nähdä enempää kansallisia standardeja ja toivon koko tälle prosessille menestystä tulevaisuudessa. Se on erittäin tärkeä toimenpide erittäin tärkeällä alalla.
<SPEAKER ID="498" NAME="Zita Pleštinská">
PPE-DE-ryhmän puolesta. - (SK) Nykyisellään on paljon eroja valtioiden sisäisillä vaatimuksilla rakennustuotteille ja niiden asentamiselle rakennuksiin.
<P>
Koska rakentaminen on niitä sektoreita, joilla vastavuoroisen tunnustamisen periaatetta useimmiten rikotaan, olen ilahtunut esitetystä sääntelystä rakennustuotteiden markkinointia varten. Se on kattavaa lainsäädäntöä, jonka tarkoituksena on päivittää 20 vuotta vanha direktiivi rakennustuotteista ja useat asetukset. Tämä sääntely tekee muutoksia edellytykseen vaatimuksenmukaisuusilmoituksesta, yhdenmukaistaen juridisen terminologian ja määrittäen poikkeukset pienille ja keskisuurille yrityksille. Tietääkseni rakennusmateriaalien tuottajat ovat hyvin kiinnostuneita CE-merkinnästä. Tämän lisäksi sen pitäisi suuresti yksinkertaistaa byrokratiaa viejille ja maahantuojille, ja sillä on arvoa markkinoinnin näkökulmasta.
<P>
Esimerkiksi kalkin, sementin ja tiilten valmistajat nauttivat jo nyt CE-merkinnän tuomista hyödyistä. Rakennussektorilla CE-merkintä ei ilmaise turvallisuutta, ja kansalliset merkinnät eivät tuo lisäarvoa käyttäjille. Sen sijaan ne muodostavat esteen sisämarkkinoiden toiminnalle. Kansalliset merkinnät eivät ilmaise, että tuotteen lisäominaisuudet on testattu, eivätkä ne myöskään kerro mitään rakennustuotteen laadusta. Tästä huolimatta tuottajien on usein maksettava testeistä ja oikeudesta merkitä tuotteensa kansallisilla merkinnöillä.
<P>
Minulla ei ole mitään vapaaehtoista merkintää vastaan, jonka tarkoituksena on tuotteiden laadullisten ominaisuuksien testaaminen, kuten esimerkiksi ECO Design. Uskon vakaasti, että tavoitteenamme on oltava CE-merkinnän ja sen käyttövelvollisuuden vahvistaminen. Arvoisa komission jäsen Verheugen, arvostan kantaanne kansallisten merkintöjen käytöstä rakennustuotteissa, mutta varjoesittelijänä kannatan komission alkuperäistä ehdotusta.
<P>
Yhdenmukaistetut standardit ovat tehokkaampi ja tarkoituksenmukaisempi väline rakennustuotemarkkinoiden tuottajille. Olen siksi ylpeä siitä, että olen täällä Euroopan parlamentissa laatinut puitteet eurooppalaisten standardien rahoittamiselle. Haluan kiittää esittelijöitä Catherine Neris, Janelle Fourtou ja Heide Rühle ja heidän ryhmiään erinomaisesta yhteistyöstä, sekä kollegoitani Den Doveria, Malcolm Harbouria, Andreas Schwabia ja Tereza Pinto de Rezendeä hyvästä työstä. Haluan myös lausua kiitokseni kollegoille komissiossa ja puheenjohtajavaltio Tšekille heidän joustavasta ja rakentavasta asenteestaan. Toivotan onnea tälle lainsäädäntötyölle.
<SPEAKER ID="499" NAME="Jan Cremers">
PSE-ryhmän puolesta. - (NL) Tuotestandardien asettaminen ei ole pelkästään tekninen asia. Kaksikymmentä vuotta sitten olin mukana ensimmäisessä standardin asettamisessa aivan erilaisella vastuualueella, nimittäin rakentamisessa. Täytyy sanoa, että olen tyytyväinen Catherine Nerisin saavuttamaan tulokseen.
<P>
Rakennustuotteen laatua ei nimittäin tule arvioida pelkästään sen teknisten ominaisuuksien ja olennaisten piirteiden mukaan. On myös otettava huomioon sen käytön terveys- ja turvallisuusnäkökohdat koko sen elinkaaren aikana. Ryhmämme on siksi tehnyt paljon työtä, jotta mukaan otettaisiin säännökset, joista on hyötyä työntekijöiden ja käyttäjien turvallisuudelle, sekä ympäristölle. Kiitän esittelijää hänen tuestaan tässä asiassa.
<P>
Ryhmämme on sitä mieltä, että kaikki valmistajan tiedossa olevan tieto pitäisi ottaa mukaan suoritustodistukseen, mukaan lukien tieto vaarallisista aineista. Jäsenvaltioiden tulisi varmistaa lainsäädännön oikea soveltaminen ja säätää rangaistukset rikkomuksista, mukaan lukien rikossanktiot vakavista rikkomuksista.
<P>
Arvoisa puhemies, tuotteiden yhdenmukaistamisen yhteydessä käytetään liian usein argumenttia, että se on tekninen asia, johon ei pitäisi sekoittaa sosiaalisia toimenpiteitä. Olen tyytyväinen, että tässä tapauksessa olemme pystyneet vastustamaan tätä argumenttia, ja toivon, että voimme päättää tämän asian huomenna.
<SPEAKER ID="500" NAME="Janelly Fourtou">
ALDE-ryhmän puolesta. - (FR) Arvoisa puhemies, arvoisa komission jäsen, hyvät parlamentin jäsenet. Ensinnäkin tahtoisin onnitella Catherine Nerisiä hänen tekemästään työstä teknisessä asiassa, joka on erityisen vaikea meille, jotka emme ole asiantuntijoita.
<P>
Komission esittämän sääntelyn tavoite on luoda yhdenmukaistetut lainsäädännölliset puitteet, samalla säilyttäen joustavuuden ja vähentäen byrokraattisia yleiskustannuksia ja kuluja. En tiedä, olemmeko aina saavuttaneet tämän määritelmän, mutta ainakin olemme yrittäneet, esittelijän ja varjoesittelijöiden kanssa, helpottaa toisen käsittelyn työtä, koska neuvosto ei ole pystynyt sopimaan yhteisestä kannasta.
<P>
En mene yksityiskohtiin, mutta käytän jäljellä olevan ajan selostaakseni Euroopan liberaalidemokraattien liiton ryhmän kantaa CE-merkintään, mikä on tämän mietinnön keskeisiä kohtia. Tässä asiassa ALDE-ryhmä on täysin samaa mieltä komission kanssa, ja on aina vastustanut kansallisten merkintöjen lisääntymistä.
<P>
Siten äänestämme sen puolesta, että CE-merkinnästä tehdään poissulkeva, että merkinnän saamiseksi tarvittavaa menettelyä yksinkertaistetaan, ja mikro-yrityksiltä vaadittavia menettelyjä helpotetaan.
<SPEAKER ID="501" NAME="Andreas Schwab" AFFILIATION="PPE-DE">
- (DE) Arvoisa puhemies, arvoisa komission jäsen, hyvät parlamentin jäsenet. Myös minä tahdon esittää kiitokseni esittelijälle, varjoesittelijälle, ja ennen kaikkea Zita Pleštinskálle, ja haluaisin jatkaa siitä, mihin Janelly Fourtou jäi.
<P>
Mehän sovimme tavarapaketista vuosi sitten, ja silloin meidän oli ratkaistava vaikea kysymys CE-merkinnästä. Arvoisa komission jäsen Verheugen, Euroopan parlamentin sosialistiryhmän päätös tuoda silloin sovittu kompromissi tähän direktiiviin liittyy myös siihen tosiseikkaan, että teidän teettämänne tutkimus ei mahdollisesti tullut tehokkaasti esitellyksi parlamentin kaikissa osissa. Tässä teillä, arvoisa komission jäsen, on selvä mahdollisuus vaikuttaa voimakkaammin sosialistiryhmään, jotta se ottaisi huomioon tämän tutkimuksen tulokset. Ehkä myös huomisessa äänestyksessä otettaisiin tämä huomioon, erityisesti koska tässä direktiivissä - toisin kuin tavarapaketissa - ei käsitellä informaatiota, jolla on merkitystä kuluttajille, vaan yksinomaan tuotteiden ominaisuuksia, joilla on joka tapauksessa oikeastaan eri tarkoitus.
<P>
Toiseksi, rakennustuoteasetus on erittäin menestyksellisesti auttanut edistämään sisämarkkinoiden toteutumista, kun esimerkiksi pystyimme onnistuneesti yksinkertaistamaan pieniä ja keskisuuria yrityksiä koskevia säännöksiä monilla aloilla. Lisäksi saatoimme voimaan mikroyrityksiä koskevat helpotukset, jotka ilmoitettiin eurooppalaisia pk-yrityksiä tukevassa Small Business Act -aloitteessa, ja joita meiltä pyydettiin nimenomaisesti ja usein, monissa yhteyksissä.
<P>
Olen täysin samaa mieltä niistä näkökohdista, jotka on esitetty kansallisten merkintöjen instituutioista. Tarvitsemme paljon vahvemmat Euroopan sisämarkkinat tässä suhteessa. On oltava mahdollista, että espanjalainen valmistaja saa tuotteen hyväksytyksi Saksassa ja Ruotsissa Espanjassa sijaitsevan standardiviraston päätöksellä sen sijaan, että olisi tukeuduttava yksinomaan sen neulansilmän läpäisemiseen, jota kansallisen hyväksynnän hankkiminen jokaisessa kansallisessa virastossa merkitsisi.
<P>
Lisäksi, arvoisa komission jäsen, olen samaa mieltä sen kanssa, mitä sanoitte kemikaalien sääntelystä. Vaati paljon työtä, että saimme aikaan REACH-asetuksen, eikä meidän pitäisi lisätä uusia asetuksia tämän päälle jokaista uutta lainsäädäntöehdotusta kohti, joka liittyy materiaaleihin, joilla on jokin liityntä kemikaaleihin.
<P>
Toisessa käsittelyssä meidän on vielä uudestaan käsiteltävä pari kohtaa. Ensimmäinen on kysymys sääntelyistä, jotka koskevat tuotevaatimuksia. Tällä alueella on mielestäni oltava lisää sääntelyä, jotta käyttäjät todella saavat toimivan käsityksen. Meidän on myös ehkäistävä kaksoissääntelyä. Liite 6 menee mielestäni liian pitkälle. Matalajännitedirektiivi ja koneita koskeva direktiivi kattavat jo monta asiaa tässä suhteessa. On harkittava huolellisesti uudelleen, että pitääkö tässä tapauksessa olla lex specialis -sääntelyä. Muilta osin Catherine Neris on luonut pohjimmiltaan pitävän perustan äänestykselle ensimmäisessä käsittelyssä.
<SPEAKER ID="502" NAME="Günter Verheugen">
komission varapuheenjohtaja. - (DE) Arvoisa puhemies, kiitos, että saan jälleen puheenvuoron, mutta en tarvitse sitä. Minulla ei ole jäljellä muuta sanottavaa kuin kiitos teille kaikille tästä rakentavasta ja hyödyllisestä keskustelusta.
<SPEAKER ID="503" NAME="Catherine Neris">
esittelijä. - (FR) Arvoisa puhemies, kiitos, arvoisa komission jäsen, kiitos, hyvät parlamentin jäsenet, että osallistuitte täysin tähän työhön.
<P>
Esitän vain yhden kommentin: olen todellakin ottanut huomioon kaiken, mitä on sanottu, koska olen sitä mieltä, että tämän työn tulee jatkua. Meille on tärkeää, että tämä ala on vähän enemmän jäsentynyt yhteisön sisällä, mutta ennen kaikkea, että standardi, jonka me haluaisimme olevan hiukan kattavampi CE-merkinnän osalta, olisi paljon johdonmukaisempi. Tässä suhteessa toiveemme on ennen kaikkea, että olisi enemmän Euroopan yhdentymistä paremman Euroopan aikaansaamiseksi ja enemmän yhdentymistä näillä herkillä aloilla, koska me tiedämme, että ne ovat talouksiemme sydän, ja että ne ovat myös taloudellisen toipumisen vipuja. On myös tarvetta käsitellä kaikki mainitsemamme kohdat.
<P>
Viimeinen asia, jonka haluan sanoa liittyy siihen, mitä Andreas Schwab sanoi tutkimuksista. Me otamme tietenkin huomioon valmiit tutkimukset, ei ainoastaan vahvistaaksemme sen mitä olemme tehneet, mutta myös uudelleenarviointia varten, mikäli se osoittautuu tarpeelliseksi. Uskon että meille on välttämätöntä, että teemme yhteistyötä tällä sektorilla, ja niin me teemmekin.
<P>
Kiitos, arvoisa komission jäsen, näistä hedelmällisistä mielipiteidenvaihdoista, ja toivon joka tapauksessa, että toisessa käsittelyssä tämä teksti on sekä yhteensopiva, että soveltuva erityisesti yritystemme tarpeisiin.
<SPEAKER ID="504" NAME="Puhemies">
(ES) Keskustelu on päättynyt.
<P>
Äänestys toimitetaan huomenna klo 12.00.
