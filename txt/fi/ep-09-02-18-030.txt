<CHAPTER ID="030">
Soveltava tutkimus yhteisen kalastuspolitiikan alalla (lyhyt esittely) 
<SPEAKER ID="322" NAME="Puhemies">
(FR) Esityslistalla on seuraavana Rosa Miguélez Ramosin kalatalousvaliokunnan puolesta laatima mietintö soveltavasta tutkimuksesta yhteisen kalastuspolitiikan alalla.
<SPEAKER ID="323" NAME="Rosa Miguélez Ramos" LANGUAGE="ES">
Arvoisa puhemies, arvoisa komission jäsen, hyvät parlamentin jäsenet, ekosysteemien oikean hoidon ja merten luonnonvarojen kestävän hyödyntämisen yhteensovittaminen, ihmisen toiminnan ympäristöön kohdistuvien vaikutusten ehkäiseminen ja valvonta sekä tietämyksen, teknologian kehittämisen ja innovoinnin lisääminen ovat haasteita, joita on mahdoton ratkaista ilman Euroopan tiedeyhteisön tukea.
<P>
Elollisten vesiluonnonvarojen tutkimus on myös olennaisen tärkeää laadittaessa suosituksia ja annettaessa tieteellisiä lausuntoja lainsäätäjille. Investointien lisääminen tutkimus- ja kehitystoimintaan sekä luotettavan tiedon keräämiseen ja käsittelyyn johtaisi vankempaan ja kestävämpään yhteiseen kalastuspolitiikkaan.
<P>
Vaikka eräältä tutkijalta kuulemani sanonta ("Ongelma ei johdu niinkään rahasta vaan henkilöresursseista") maalaakin ruusuisen kuvan tilanteesta, minä en ainakaan aio olla sanomassa, että elollisten vesiluonnonvarojen tutkimus saa runsaasti rahoitusta. Sen sijaan totean, että meillä on kaksitahoinen ongelma.
<P>
Ensinnäkin, arvoisa komission jäsen, seitsemännessä puiteohjelmassa merentutkimukselle, jonka olisi pitänyt olla monialainen kysymys, osoitetut määrärahat vaikuttavat riittämättömiltä tässä asiassa nykyisin toivotun yhdennetyn lähestymistavan kannalta.
<P>
Lisäksi, arvoisa komission jäsen, tutkijoilla - ja voin vakuuttaa teille, että olen keskustellut useiden kanssa laatiessani tätä mietintöä, sekä ennen työn aloittamista että sen aikana - on vaikeuksia esittää hankkeita seitsemänteen puiteohjelmaan. Kyseiset ongelmat johtuvat osittain erilaisesta lähestymistavasta, jota vaaditaan vesiviljelyssä, joka on luonteeltaan lähinnä teollista. Toisaalta ne johtuvat kalastuksen ja meritieteen tutkimuksesta, joka on luonteeltaan monitieteistä ja pitkän aikavälin kattavaa.
<P>
Ennen seitsemättä puiteohjelmaa kumpaakin alaa rahoitettiin samoista määrärahoista ja ne raportoivat kalastuksen pääosastolle, minkä ansiosta alat täydensivät toisiaan. Nykyisin alasta vastaa tutkimuksen pääosasto. Sen vuoksi tiedeyhteisön on ollut vaikeaa tuoda alan huolenaiheita ja tarpeita ehdotuspyyntöjä koskevien suuntaviivojen valmistelusta vastaavien virkamiesten tietoon.
<P>
Tiedeyhteisössä vallitsee lisäksi käsitys, että pääosasto näyttää haluavan asettaa perustutkimuksen etusijalle sen sijaan, että se kannustaisi julkiseen politiikkaan painottuvaa tutkimusta. Minäpä kerron esimerkin: rikastuttaako yhteisön merenkulkualan tutkimusta koskevaa strategiaa tieteelliseltä kannalta, vai tutkiako kalastuksen ja ilmastonmuutoksen välistä suhdetta.
<P>
Yhteenvetona todettakoon, että Euroopan unionin meripolitiikan tavoite eli tuottava kalastus puhtaassa meriympäristössä edellyttää, että tällä alalla työskentelevät tutkijat saavat käyttöönsä horisontaalisia rahoitusmekanismeja seitsemännessä puiteohjelmassa.
<P>
Lopuksi haluan tuoda esille toisen ongelman: nuorten tutkijoiden huolestuttavan vähyyden kalastusta koskevassa tutkimuksessa, mikä näyttää johtuvan alan opinnoista, jotka eivät ole kovin houkuttelevia muihin perustieteenaloihin verrattuna.
<P>
On ratkaisevan tärkeää, että perustamme yliopistoihin kiinnostavia ja palkitsevia oppiaineita, jotka tarjoavat hyvät ammatilliset mahdollisuudet. Näyttää myös siltä, että meidän on yhdenmukaistettava eri jäsenvaltioissa sovellettavat erilaiset tutkimusta koskevat mallit, jolloin tuloksia voidaan entistä paremmin vertailla ja tietojen yhdistäminen helpottuu. Näin myös lisätään kansallisten tutkimuslaitosten välistä yhteistyötä. Mielestäni myös kalastajien kokemuksen ja asiantuntemuksen ottaminen paremmin huomioon tieteellisten lausuntojen laatimista koskevassa prosessissa on erittäin tärkeää. Poliittisten päätösten on osana yhteistä kalastuspolitiikkaa määrä perustua kyseisiin lausuntoihin.
<SPEAKER ID="324" NAME="Janez Potočnik" LANGUAGE="EN">
Arvoisa puhemies, arvostan sitä, että voi puhua omasta vastuualueestani. Komissio suhtautuu myönteisesti parlamentin mietintöön soveltavasta tutkimuksesta yhteisen kalastuspolitiikan alalla ja haluaa myös kiittää esittelijää Rosa Miguélez Ramosia sekä kalatalousvaliokuntaa heidän erinomaisesta työstään.
<P>
Mietintö ilmestyy oikealla hetkellä, koska samaan aikaan valmistellaan merten ja merenkulkualan tutkimusta koskevaa yhteistä ehdotuspyyntöä. Se valmistui samaan aikaan myös seitsemännen puiteohjelman vuoden 2010 työohjelman ja yhteisen kalastuspolitiikan uudistamista koskevan vihreän kirjan esittelyn kanssa. Vihreä kirja sisältää tutkimusta koskevan luvun. Komission on periaatteessa samaa mieltä mietinnön keskeisistä päätelmistä.
<P>
Suhtaudumme myönteisesti merien ja merenkulkualan tutkimusta koskevalle eurooppalaiselle strategialle ilmaistuun tukeen. Strategiassa ensisijaisiksi tavoitteiksi asetetaan valmiuksien lisääminen, uusi infrastruktuuri, uudet pätevyysvaatimuksia ja koulutusta koskevat aloitteet, integroinnin kehittäminen merentutkimuksen ja merenkulkualan tutkimuksen vakiintuneiden sektoreiden välillä, synergian edistäminen jäsenvaltioiden ja komission välillä sekä uusi tutkimushallinto.
<P>
Komissio tunnustaa, että on tärkeää varmistaa, että kalastus- ja vesiviljelyalan tutkimukselle osoitetaan riittävästi määrärahoja seitsemännessä puiteohjelmassa. Samalla on säilytettävä tasapaino muiden tutkimusalojen kanssa, erityisesti maa- ja metsätaloudessa sekä biotekniikassa: teema 2 - KBBE ja teema 6 - ympäristö. Seitsemännen puiteohjelman vuosittaista talousarviota lisätään asteittain ohjelman kolmen viimeisen vuoden aikana. Sekä kalastus- että vesiviljelyala hyötyvät varmasti lisäyksestä.
<P>
Komissio jatkaa ponnistelujaan tukeakseen tutkimusta mietinnön mukaisesti lisäämällä kalastus- ja vesiviljelyalan tutkimuksen näkyvyyttä seitsemännessä puiteohjelmassa, turvaamalla tasapainon politiikkaa tukevan tutkimuksen ja perustutkimuksen lisäämisen välillä, vahvistamalla sosiaalitieteen osuutta työohjelmissa, edistämällä tulosten levittämistä ja kannustamalla koordinoinnin lisäämiseen kansallisten tutkimusohjelmien välillä.
<P>
Lopuksi komissio helpottaa kalastus- ja vesiviljelyalan tutkimuksen integroimista strategisten tutkimuslinjaustensa laajempaan mittakaavaan, eurooppalaiseen tutkimusalueeseen ja uuteen eurooppalaiseen strategiaan merien ja merenkulkualan tutkimusta varten.
<P>
Ottaen huomioon juuri kuvailemani aloitteet katson, että meillä on nyt vankka perusta, jonka pohjalta voimme kehittää kalastus- ja vesiviljelyalojamme puiteohjelman puitteissa tehtävän innovatiivisen tutkimustyön avulla. Ne hyötyvät myös kansallista tutkimustyötä koskevan yhteistyön ja koordinoinnin kehittämisestä, joka tapahtuu eurooppalaisen tutkimusalueen eri aloitteiden avulla ja yhteisen kalastuspolitiikan ohjaamana.
<P>
Jos saan vielä lisätä omin sanoin, voin taata teille, että ei se ole sen monimutkaisempaa kuin ennenkään vain siksi, että samat ihmiset laativat sitä. Myös kollegani Joe Borgin kanssa tekemämme yhteistyö on ollut todella erinomaista. Mielestäni näin tutkimustyötä pitäisi tehdä tulevaisuudessa. Teemme eri alojen välistä yhteistyötä, mikä todellakin saa aikaan parempia tuloksia. Tilanne ei varmaankaan olisi ollut sama, jos olisi toimittu alakohtaisella tavalla. Kiitän teitä vilpittömästi tekemästänne suurenmoisesta työstä.
<SPEAKER ID="325" NAME="Puhemies">
(FR) Keskustelu on päättynyt.
<P>
Äänestys toimitetaan torstaina 19. helmikuuta 2009.
