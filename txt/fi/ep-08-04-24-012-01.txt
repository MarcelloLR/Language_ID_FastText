<CHAPTER ID="012-01">
1. Zimbabwe
<SPEAKER ID="184" NAME="Puhemies">
(FR) Esityslistalla on seuraavana kuusi päätöslauselmaesitystä Zimbabwesta.
<SPEAKER ID="185" NAME="Erik Meijer">
laatija. - (NL) Arvoisa puhemies, Zimbabwen presidentti Mugabe oli kerran vapaustaistelun sankari. Hänen ansiostaan entisestä Etelä-Rhodesiasta muodostui uusi Zimbabwen valtio, joka antoi demokraattisen äänen tummaihoiselle valtaväestölle Britannian siirtomaavallan päätyttyä valkoihoisten harjoittamaa apartheid-politiikkaa sekä siirtomaavallan viranomaisia uhmaten.
<P>
Mugabe oli vuosikausia hämmästyttävän maltillinen johtaja. Hän ei kiirehtinyt tarpeellista maanomistuksen uudelleenjakoa. Hän oli radikaali ainoastaan vastustaessaan homoseksuaalisuutta. Hän muisti aiemmat lupauksensa maauudistuksesta vasta, kun oli vaarassa menettää valtansa. Tämän jälkeen hänen huonosti suunnitellut toimensa ovat ajaneet maan talouden täydelliseen perikatoon. Maatalousmaan uudelleenjakoa ei suoritettu kunnollisen suunnitelman mukaisesti, vaan maat jaettiin täysin mielivaltaisesti, minkä johdosta hänen aggressiivisimmat kannattajansa nappasivat maat itselleen.
<P>
Vielä pahempaa on kuitenkin se, miten Mugabe on kohdellut poliittisia vastustajiaan. Heitä on peloteltu ja heidän kimppuunsa on hyökätty jatkuvasti, mutta he ovat kuitenkin jotenkin selvinneet. Jo viime vaaleissa epäiltiin, että vaalituloksia olisi manipuloitu. Tällä kertaa oppositio voitti parlamenttivaalit, mutta näyttää siltä, että suunnitellulla tarkistuslaskennalla on tarkoitus viedä voitto oppositiolta. Presidentinvaalin tulosta on pidetty salassa jo kokonaisen kuukauden ajan, joten Mugaben tappion laajuutta ei tiedetä.
<P>
Muutamien viime päivien aikana Mugabe on innokkaasti ilmoittanut, ettei aio ikinä muuttaa mitään maassaan. Hän voi täyttää tämän lupauksen vain väkivallan ja sorron kautta. Hän tekee sen käyttämällä laivalastillista Kiinasta tuotuja aseita. Olosuhteet huomioon ottaen muun maailman kannattaa olla huolissaan tämän maan sisäisestä konfliktista. Pakolaisten ja opposition tukeminen sekä hallitsevan puolueen painostaminen ovat olennaisia keinoja saavuttaa se, mitä Mugabe itse on aina väittänyt ajavansa: poliittinen valta enemmistölle.
<SPEAKER ID="186" NAME="Geoffrey Van Orden">
laatija. - (EN) Arvoisa puhemies, aivan ensiksi haluan ilmaista pettymykseni sen suhteen, ettei neuvoston edustajia ole mukana tässä tärkeässä keskustelussa.
<P>
Zimbabwessa järjestettiin vaalit melkein kuukausi sitten. Jossakin määrin voidaan epäillä, että vaalit voitti Demokraattisen muutoksen liike -niminen ryhmä. Mugaben ja hänen kätyriensä olisi pitänyt jo luopua vallasta, mutta emme ole kuulleet vaalituloksesta juuri mitään muuta kuin sen, että Mugaben kannattajat reagoivat jälleen kerran väkivalloin ja pyrkivät epätoivoisesti siistimään vaalitulosta.
<P>
Jo vuosien ajan olemme viitanneet Zimbabween Afrikan häpeäpilkkuna, osoituksena hirmuvallan, korruption ja yhden miehen tyrmistyttävän vallan seurauksista. Mugabe on tuhonnut maan, joka joskus oli vauras. Koko tämän ajan, noiden vuosien saatossa muut Afrikan johtajat ovat seisseet Mugaben rinnalla ja joko olleet tekemättä mitään tai osoittaneet suosiotaan hirmuvaltiaalle aina kuin mahdollista. Mikä häpeä! Ja mikä skandaali tämä on ollut. Ja mikä tragedia - ei pelkästään Zimbabwen kansalle, vaan koko Afrikalle.
<P>
Kaikkien näiden vuosien aikana tärkein avain Zimbabwen kohtalon kannalta on ollut Etelä-Afrikan käsissä, mutta Thabo Mbeki ei ole kyennyt täyttämään tehtäviään. Lisäksi hän on häpeämättömästi puolustanut Mugabea. Maailma kuunteli sanattomana, kun Mbeki julisti muutama päivä sitten, ettei Zimbabwe ole kriisissä, vaan kyse on tavanomaisesta vaalipolitiikasta.
<P>
Vaikka EU on määrännyt Mugaben hallintoon kohdistettuja pakotteita, se teki kaikkensa varmistaakseen, ettei kukaan ota niitä vakavasti, kutsumalla Mugaben, jolla ei ole lupaa matkustaa EU:n maihin, viime joulukuussa Lissabonissa pidettyyn EU-Afrikka-huippukokoukseen täysin vääristä syistä. Mitä diplomatian tai talouden alalla on todella tehty, jotta muut Afrikan maat voitaisiin vakuuttaa toimimaan kunniallisesti Zimbabwen tapauksessa? Vastaus on ei juuri mitään.
<P>
Yhä on kuitenkin aikaa toimia oikein. ANC-puolueen johtaja Jacob Zuma on pyytänyt ryhtymään toimiin Zimbabwen hyväksi. Tämänpäiväisessä päätöslauselmaesityksessämme vetoamme Zimbabwen hallitsevan Zanu-PF-puolueen jäsenten hyväntahtoisuuteen, jotta nämä valaistuvat ja tunnustavat, että muutos on alkanut.
<P>
On aika saada äänemme kuuluviin. Meidän on saatava aikaan demokraattinen muutos, jota vihdoinkin vaaditaan Zimbabwen kansan hyväksi.
<SPEAKER ID="187" NAME="Bogusław Rogalski">
laatija. - (PL) Arvoisa puhemies, niin Zimbabwen poliittinen tilanne kuin sisäinen turvallisuustilanne kääntyivät yhtäkkiä huonompaan suuntaan maaliskuussa pidettyjen parlamentti- ja presidentinvaalien jälkeen. Se, ettei vaalitulosta ole vielä julkistettu, osoittaa, että oikeusvaltion periaate on murentunut ja kyseisessä Afrikan maassa vallitsee totalitarismi.
<P>
Koko demokratia on nykyään vakavasti uhattuna Afrikassa. Hallitus on käyttänyt jälleen voimakeinoja oppositiota sekä Zimbabwen kansalaisten demokraattisia toiveita vastaan. Tämän takia Euroopan unionin ja tämän parlamentin on reagoitava päättäväisesti. Meidän pitäisi reagoida tähän tilanteeseen, mutta meidän pitäisi myös tuomita Kiinan toimet, sillä toimittamalla rahtilaivallisen aseita Afrikan rannikolle Kiina pyrkii tukemaan Mugaben hallintoa.
<P>
Tästä johtuen tuen mielelläni yhteisessä päätöslauselmaesityksessä olevaa kohtaa, jossa Kiinaa kehotetaan lopettamaan aseidenvienti Zimbabween. Vain tällä tavalla voidaan vähentää kyseisen valtion kansalaisiaan kohtaan harjoittaman terrorin aiheuttamien uhrien lukumäärää.
<SPEAKER ID="188" NAME="Marios Matsakis">
laatija. - (EN) Arvoisa puhemies, vuosia kestäneen Britannian siirtomaavallan ja apartheid-politiikkaa harjoittaneen Ian Smithin yksinvaltiuden jälkeen Rhodesia, nykyinen Zimbabwe, itsenäistyi joidenkin vapaustaistelijoiden johdolla. Myös Mugabe kuului heihin.
<P>
Kukaan ei voi kieltää näiden ihmisten tekoja Zimbabwen rauhan puolesta, mutta kuten niin usein käy, liiallinen ja pitkäaikainen valta yhdistettynä opportunismiin ja hallitsemattomaan henkilökohtaisen hyödyn tavoitteluun pilasivat hyvin pian pyyteettömän vapauden ja demokratian ilmapiirin ja muuttivat hallitsevan Mugaben vallan sortovallaksi, jolla ei ole tulevaisuuden visiota ja jota ilmentää yletön totalitarismi. Tämä on eristänyt Zimbabwen kansainvälisesti ja vienyt valtiota jatkuvasti kohti köyhyyden ja korruption aiheuttamaa kurjuutta.
<P>
Hiljattain pidetyissä vaaleissa Zimbabwen kansa osoitti haluavansa hyvin tarpeellista muutosta, mutta Mugaben hallinto ei halua luopua vallasta ja on nyt syöksemässä maan kohti anarkiaa ja sisällissotaa.
<P>
Tässä päätöslauselmaesityksessä välitämme viestin, että Zimbabwen kansan vaaleissa ilmaisemaa tahtoa on kunnioitettava. Varmistamme myös sen, että ne, jotka Afrikassa sanovat todella välittävänsä Zimbabwen tilanteesta, kantavat täysin vastuunsa, näkevät todellisen tilanteen, arvioivat Mugabea sen perusteella, millainen hän on nyt, eikä sen perusteella, millainen hän oli vuosia sitten, ja toimivat päättäväisesti demokraattisen muutoksen aikaan saamiseksi Zimbabwessa.
<SPEAKER ID="189" NAME="Raül Romeva i Rueda">
laatija. - (ES) Arvoisa puhemies, sattuneiden tapausten valossa minusta vaikuttaa siltä, että Zimbabwen tilanne todellakin ansaitsee tämän kiireellisen käsittelyn. Näin ollen yhdyn - miten voisin olla yhtymättä - niihin, jotka ovat jo tuominneet hallituksen harjoittaman väkivallan oppositiota, toimittajia sekä ihmisoikeustaistelijoita kohtaan.
<P>
Toivon myös, että tämä päätöslauselma auttaa ainakin tukemaan niitä, jotka maan sisä- ja ulkopuolella pyrkivät palauttamaan demokraattisen menettelyn vallitsevassa tilanteessa.
<P>
Haluaisin kuitenkin kiinnittää huomiota yhteen yksittäiseen asiaan. Se liittyy hyvin tunnettuun tapaukseen, jossa kiinalainen alus An Yue Jiang mukanaan 77 tonnia Zimbabwelle tarkoitettuja aseita ja ammuksia joutui lähtemään eteläafrikkalaisesta Durbanin satamasta, kun telakkatyöläiset kieltäytyivät purkamasta lastin ja tuomioistuin päätti, ettei aseita voinut kuljettaa Etelä-Afrikan läpi.
<P>
Saamieni tietojen mukaan alus etsii nyt toista satamaa, jossa se voisi purkaa lastinsa, vaikka kuljetusta tukevan paikallisen opposition mukaan näyttää siltä, että alus olisi palaamassa Kiinaan tehtäväänsä suorittamatta.
<P>
Jälleen kerran on selvää, ettei alukselle olisi koskaan pitänyt antaa lähtölupaa ja että kaikkien hallitusten on kokoonnuttava mahdollisimman pian luonnostelemaan kansainvälistä sopimusta asekuljetuksista, sillä maailmassa on valitettavasti monia sellaisia paikkoja kuin Zimbabwe, joiden ei koskaan pitäisi saada vastaanottaa minkäänlaisia aseita tai ammuksia.
<P>
Tämän esimerkin pitäisi vauhdittaa neuvotteluja vahvasta ja oikeudellisesti sitovasta asekauppasopimuksesta, jota niin monet kansalaisjärjestöt sekä IANSA-verkosto ovat Euroopan parlamentin tapaan vaatineet jo vuosia.
<SPEAKER ID="190" NAME="Urszula Gacek">
PPE-DE-ryhmän puolesta. - (EN) Arvoisa puhemies, Zimbabwen presidentinvaalista on kulunut pian kuukausi. Siinä on varmasti aivan riittävästi aikaa laskea äänet ja julkistaa tulos. Tällä hetkellä ääniä lasketaan uudelleen 23 vaalipiirissä hallitsevan Zanu-PF-puolueen vaatimuksesta. Vaaliuurnien varastointi on aiheuttanut suurta huolta, eikä voida sulkea pois, ettei äänestyslippuja olisi peukaloitu uudelleen laskennan yhteydessä. Ovikyselyt antoivat olettaa, että presidentinvaalissa tarvittaisiin toinen kierros. Jos Mugabe julistautuu nyt voittajaksi, tulos on kyseenalaistettava. Toivokaamme, että toinen kierros todellakin järjestetään.
<P>
Kansainvälisen yhteisön täytyy joka tapauksessa jatkaa painostamista, jotta toinen äänestyskierros olisi mahdollisimman vapaa ja oikeudenmukainen. Vaalitarkkailijat ja ulkomaiset toimittajat on päästettävä maahan. Pidemmällä aikavälillä tarvitaan uudistuksia - kuten riippumattoman vaalilautakunnan perustaminen - sen varmistamiseksi, ettei vastaavaa farssia voida enää koskaan kutsua demokraattiseksi vaaliksi.
<SPEAKER ID="191" NAME="Katrin Saks">
PSE-ryhmän puolesta. - (EN) Arvoisa puhemies, Zimbabwen perustuslaissa todetaan, että ketään ei saa kiduttaa tai rangaista tai muutoin kohdella epäinhimillisesti tai halventavasti.
<P>
Kansallista ja kansainvälistä lainsäädäntöä rikotaan niin paljon, ettei rikkomuksia ehdi edes laskea. Haluaisin osoittaa seuraavan kahdelle henkilölle, poliisipäällikkö Augustine Chihurille sekä armeijan komentajalle Constantine Chiwengalle: Kidutus ja muu julma, epäinhimillinen tai halventava kohtelu tai rankaiseminen on ehdottomasti kielletty kansainvälisessä lainsäädännössä, esimerkiksi Afrikan ihmis- ja kansalaisoikeuksia koskevan peruskirjan 5 artiklassa sekä kansalaisoikeuksia ja poliittisia oikeuksia koskevan kansainvälisen yleissopimuksen 7 artiklassa. Zimbabwe on liittynyt kumpaankin mainituista.
<P>
Vaadin teitä toimimaan välittömästi poliisiviranomaisten ja sotilaiden tekemien ihmisoikeusrikkomusten lopettamiseksi ja kehotan teitä varmistamaan, että kaikki väitteet poliisin ja sotilaiden osallistumisesta ihmisoikeuksien loukkaamiseen, kuten yksilöihin kohdistettuihin väkivaltaisiin hyökkäyksiin, tutkitaan pikaisesti, riippumattomasti ja puolueettomasti.
<SPEAKER ID="192" NAME="Janusz Onyszkiewicz">
ALDE-ryhmän puolesta. - (PL) Arvoisa puhemies, Mugaben diktatuurihallitus on syössyt Zimbabwen aiemmin kukoistaneen talouden täydelliseen tuhoon. Inflaatio kiihtyy jo 100 000 prosentin vuosivauhtia. BKT on laskenut kolmanneksella muutaman viime vuoden aikana, ja määräys laskea hintoja 50 prosentilla on johtanut kauppojen tyhjenemiseen. Jok'ikinen maassa toimiva yhtiö on hiljattain kansallistettu. Lisäksi Zimbabwen elinajanodote on maailman alhaisimpien joukossa: miehillä 37 vuotta ja naisilla 34 vuotta. Yhdellä neljäsosalla maan väestöstä on HIV, ja noin 80 prosenttia elää köyhyysrajan alapuolella.
<P>
Jos haluamme muutoksen tapahtuvan Zimbabwessa rauhanomaisesti - ja muutokset ovat ehdottoman tärkeitä - meidän pitää varmistaa, että tämä tapahtuu vaaleilla, ei veristen mellakoiden ja vallankumouksen kautta.
<SPEAKER ID="193" NAME="Ewa Tomaszewska">
UEN-ryhmän puolesta. - (PL) Arvoisa puhemies, Zimbabwessa pidettiin 29. maaliskuuta 2008 presidentin ja paikalliselinten vaalit. Tuloksia ei kuitenkaan ole vielä julkistettu.
<P>
Presidentinvaalin tulosten pimittäminen sekä siihen liittyvä opposition sortaminen ovat tapa tukahduttaa Zimbabwen kansan demokraattinen tahto, mitä ei voi hyväksyä. Zimbabwen korkein oikeus hylkäsi 14. huhtikuuta 2008 oppositioryhmän, Demokraattisen muutoksen liikkeen, vaalilautakunnalle osoittaman kiireellisen pyynnön julkistaa vaalitulokset, mikä osoittaa sen olevan riippuvainen istuvan presidentin Robert Mugaben kansliasta, joka pelkää menettävänsä vallan.
<P>
Tuomitsemme ehdottomasti ihmisoikeusrikkomukset sekä voimankäytön oppositiota vastaan.
<P>
Aseiden toimittaminen tälle maalle tällaisena aikana lisää uhkaa sisällissodan syttymisestä ja on myös tuomittavaa. Myös tämän takia Etelä-Afrikan satamatyöläiset ansaitsevat erityiskiitoksen, koska he kieltäytyivät purkamasta aseita, joita Kiina oli toimittamassa Zimbabwen turvallisuusjoukoille.
<SPEAKER ID="194" NAME="Koenraad Dillen" AFFILIATION="NI">
(NL) Arvoisa puhemies, kuinka monta kertaa Zimbabwen ihmisoikeustilanne on ollut esityslistallamme kiireellisenä asiana? Kuinka monta kertaa olemme seisseet täällä voimattomina valittamassa tavasta, jolla Mugabe sortaa kansaansa? Emme ole aina olleet yhtä mieltä kaikista asioista, mutta Zimbabwesta olemme jokseenkin yksimielisiä.
<P>
Hiljattain pidettyihin vaaleihin liittyvä häpeällinen näytös on jälleen yksi todiste siitä, ettei maan häikäilemätön diktaattori välitä pätkääkään demokratiasta. Valkoihoisiin maanviljelijöihin kohdistettu etninen puhdistus jatkuu laantumatta. Mugabe halveksii oppositiota, kansainvälistä yhteisöä sekä omaa kansaansa. Ensimmäisenä Zimbabwessa kärsivät heikoimmat, mutta tämänhän olemme tienneet jo vuosia.
<P>
Silti Euroopan yhteisö levitti punaisen maton tälle miehelle viime joulukuussa Lissabonissa pidetyssä EU-Afrikka-huippukokouksessa. Ainoastaan Yhdistyneen kuningaskunnan pääministeri Gordon Brown teki jotain ja boikotoi tätä vastenmielistä pikku kokoontumista. Me kaikki tiedämme tämän, mutta valitettavan tilanteen ydin on tämä: Mugabe tietää, että hänellä on tukijoita. Hän tietää, että Afrikassa monet valtionpäämiestoverit, vai pitäisikö sanoa diktaattoritoverit, tukevat häntä ja nimittävät kaikkea Mugaben rikollista politiikkaa kohtaan esitettyä kritiikkiä uuskolonialismiksi. Erityisesti Etelä-Afrikan rooli on tässä petollinen. Mugabe jatkaa ilman rangaistusta niin kauan, että Afrikan unioni tuomitsee hänet yksiselitteisesti.
<P>
Mugabe tietää myös saavansa tukea Kiinalta, joka haluaa Euroopan paikalle Afrikassa ja kertoo korruptoituneille valtionpäämiehille, ettei Kiina aio aiheuttaa heille mitään hankaluuksia ihmisoikeuksien ja hyvän hallinnon osalta. Kiinan hallinto osoittaa todelliset kasvonsa Tiibetin lisäksi myös Darfurissa ja Zimbabwessa. Se on tämänpäiväisen keskustelun ydin, ja meidän pitää tuomita ja osoittaa voimakkaammin juuri Kiinan ja Afrikan yhteinen syyllisyys asiassa.
<SPEAKER ID="195" NAME="José Ribeiro e Castro" AFFILIATION="PPE-DE">
(EN) Arvoisa puhemies, Zimbabwen tapahtumat olisivat naurettavia, jolleivät ne olisi niin dramaattisia, ja ne saattavat itse asiassa muuttua melko traagisiksi.
<P>
Mikä on vaalien tarkoitus? Tarkoitus on valita hallinto demokraattisesti. Tämä tarkoittaa, että äänestysmenettelyn pitää olla vapaa ja oikeudenmukainen, että äänet on laskettava ja tulokset julkistettava ja että kansan tekemää valintaa on kunnioitettava. Näin ei ole Mugaben Zimbabwessa.
<P>
Tulosten jättäminen julkistamatta ja määräys laskea äänet uudelleen on täysin absurdia. Kansainvälisen yhteisön on seurattava tilannetta tarkasti. Meidän pitää kuunnella uskonnollisten johtajien varoituksia. He vetoavat vastuuntuntoomme, koska pelkäävät tilanteen mahdollisesti johtavan hyvin väkivaltaiseen kriisiin, jolla on kansanmurhamaisia piirteitä. Tämä on myös testi kansainvälisille elimille, ja meidän on kohdistettava paine niihin, eli Afrikan kehitysyhteisöön, Afrikan unioniin ja YK:hon.
<P>
Lopuksi vielä kiinalaisaluksesta: joidenkin raporttien mukaan alus saattaa olla palaamassa Kiinaan, kuten komission jäsen Michel kertoi meille tiistaina. Tarvitsemme kuitenkin vahvistuksen tästä, ja kehotan komission jäsentä painostamaan Kiinaa - päätöksen on tultava poliittiselta tasolta, ei pelkästään laivayhtiöltä.
<SPEAKER ID="196" NAME="Bernd Posselt" AFFILIATION="PPE-DE">
(DE) Arvoisa puhemies, vanhan Rhodesian aikaan oli matkailumainos, jossa kehotettiin: ”Tule Rhodesiaan ja näe Zimbabwen rauniot.” Myöhemmin iskulause käännettiin ympäri ja siitä tuli kaksimerkityksinen vitsi: ”Tule Zimbabween ja näe Rhodesian rauniot.” Nyt julisteessa voisi lukea seuraavasti: ”Tule Zimbabween ja näe Zimbabwen rauniot.” Siinä ei viitattaisi kuuluisaan kivityöhön, vaan raunioituneisiin toiveisiin hyvinvoinnista ja demokratiasta.
<P>
Mielestäni Euroopan unionin on hyödynnettävä nykyinen tilanne - jossa erilaisista manipulaatioista huolimatta Zimbabwen rohkea oppositio on kuitenkin suurin voittaja - demokratian ja oikeusvaltion periaatteen edistämiseksi tässä tärkeässä Afrikan valtiossa. Kansa on kärsinyt tarpeeksi. Meidän pitää silti löytää sellaisia tukikeinoja, joita ei tulkita uuskolonialistisiksi. Siten on tärkeää, että meillä on Zimbabwen naapurimaiden ja sen kansan tuki kaikessa, mitä teemme.
<P>
Tämän vuoksi panen tyytyväisenä merkille Afrikan kansalliskongressin ensimmäiset myönteiset toimet - vaikkakin sen on tehtävä vielä enemmän! Olen myös erityisen tyytyväinen telakkatyöntekijöiden urheasti näyttämään esimerkkiin. Meidän täytyy sanoa hyvin selvästi, että Euroopan unionin, Afrikan unionin ja eteläisen Afrikan eri vallankäyttäjien on yhdessä varmistettava, että vaalien antama mahdollisuus käytetään oikein. Mugabella on jo ollut paikkansa historiassa; jokainen uusi päivä vain syö sen vaikuttavuutta.
<SPEAKER ID="197" NAME="Zita Pleštinská" AFFILIATION="PPE-DE">
(SK) Opposition pelko siitä, että Robert Mugabe päättäisi käyttää voimakeinoja peitelläkseen vallitsevan puolueensa tappiota 29. maaliskuuta pidetyissä vaaleissa, on toteutunut: 36 mielenosoittajaa pidätettiin rauhanomaisen marssin yhteydessä, jossa vastustettiin vaalitulosten julkistamisen lykkäämistä.
<P>
Kiinan kiinnostus Afrikan öljyä kohtaan on toinen ongelma maalle, jonka talous on syvässä kriisissä ja sadat tuhannet ihmiset lähtevät etsimään parempaa elämää muualta. Vastineeksi aseista Kiina tukee korruptiota ja itsehallintoa, ja se on yksi Robert Mugaben hallituksen suurimmista kauppakumppaneista ja avunantajista.
<P>
Kannatan Euroopan parlamentin Zimbabwea koskevaa päätöslauselmaa, jossa tuetaan oppositiota, tuomitaan Robert Mugaben kannattajien toistuvasti osoittama rasismi ja kehotetaan Kiinaa muuttamaan tilannetta.
<SPEAKER ID="198" NAME="Tunne Kelam" AFFILIATION="PPE-DE">
(EN) Arvoisa puhemies, Zimbabwen kansa ansaitsee oikeutta ja oikeusvaltion. Viime kuussa pidetyt vaalit antoivat viitteitä hirmuvallan mahdollisesta lopusta. Mielestäni se, että Mugaben hallinto on viivytellyt tuloksen tunnustamista ja pyrkii laskemaan äänet uudelleen, on osoitus - ja todiste - siitä, että se kokee hävinneensä.
<P>
Olen erityisen huolissani laajalle levinneistä väkivaltaisuuksista epäiltyjä opposition kannattajia kohtaan - ihmisiä on hakattu ja tapettu vain sen takia, että heidän näkemyksensä eroavat hallituksen kannasta. Haluaisin myös tuoda esiin, ettei tällainen hallinto pärjää ilman ulkopuolista tukea. Kiina-tekijällä on siten hyvin symbolinen merkitys - aseilla lastatut alukset rantautumassa Afrikan satamiin.
<SPEAKER ID="199" NAME="Puhemies">
(FR) Periaatteessa puheaikaa pitäisi työjärjestyksen mukaan olla ”enintään kaksi minuuttia”, mutta minulla on kolmas puhuja, jonka haluaisin antaa puhua.
<SPEAKER ID="200" NAME="Zbigniew Zaleski" AFFILIATION="PPE-DE">
(PL) Arvoisa puhemies, haluaisin yhtyä muihin parlamentin jäseniin, jotka ovat tänään sanoneet Zimbabwen tilanteen olevan asia, jota emme voi jättää huomiotta. Eurooppa on investoinut ja investoi jatkossakin merkittäviä määriä Afrikkaan pyrkimyksenään edistää demokratiaa ja parantaa tavallisten ihmisten elintasoa. Mugaben ja Zimbabwen esimerkki voisi tarttua muihin Afrikan itseriittoisiin byrokraatteihin jopa sellaisissa paikoissa, joissa on demokratia, mutta joissa oppositio on varustautunut Kiinalta tai joiltain muilta sosialistisen maailman edustajilta saaduilla aseilla. Tämä on uhka näille demokratioille, joita meidän on puolustettava. Tämän vuoksi emme saa päästää Zimbabwea kuin koira veräjästä, ja mielestäni nämä äänet ovat oikeassa ja niiden pitäisi tulla kuulluiksi kaikkialla Afrikassa.
<SPEAKER ID="201" NAME="Androula Vassiliou">
komission jäsen. - (EN) Arvoisa puhemies, olen seurannut mielenkiinnolla keskustelua parlamentissa ja olen tyytyväinen päätöslauselmaan, josta äänestetään hetken kuluttua.
<P>
Ensinnäkin haluaisin muistuttaa komission pysyvästä lupauksesta Zimbabwen kansalle. Tässä yhteydessä haluaisin myös korostaa sitä, että Euroopan unioni on edelleen Zimbabwen merkittävin avunantaja ja haluamme jatkaa tässä asemassa.
<P>
Zimbabwen tilanne on etenkin 29. maaliskuuta pidettyjen vaalien jälkeen aiheuttanut suurta huolta, ja Euroopan parlamentin lailla komissio seuraa tapahtumia erittäin tarkasti. Teemme tiivistä yhteistyötä jäsenvaltioiden kanssa sekä Zimbabwessa että täällä Euroopassa toimien koordinoimiseksi Euroopan unionin tasolla.
<P>
Uskomme zimbabwelaisten ja Zimbabwea ympäröivien maiden olevan avainasemassa kriisin ratkaisemisessa, joten kannustamme Zimbabwen alueellisia kumppaneita toimimaan ratkaisevassa roolissa. Siksi komissio tukee alueellisia ponnisteluja sekä Lusakassa 13. huhtikuuta pidetyn SADC:n huippukokouksen päätelmiä, joissa kehotetaan julkistamaan presidentinvaalin tulokset ja vedotaan Zimbabwen hallitukseen, jotta se varmistaa turvallisen ympäristön mahdollista toista äänestyskierrosta varten.
<P>
Olemme tyytyväisiä myös siihen, että SADC päätti lähettää välittömästi vaalitarkkailijoita valvomaan meneillään olevia vaaleja prosessin loppuun saakka. Pahoittelemme kuitenkin sitä, ettei EU:ta ole pyydetty lähettämään paikalle omia vaalitarkkailijoitaan.
<P>
Osallistuessaan SADC:n köyhyyttä käsitelleeseen huippukokoukseen, joka pidettiin Mauritiuksella 19. huhtikuuta, komission jäsen Michel käytti tilaisuuden ja tapasi useimmat SADC:n jäsenvaltioiden presidentit tai pääministerit keskustellakseen näiden kanssa Zimbabwen kriisistä. Michel kiitti heitä ponnisteluista ja rohkaisi heitä vahvistamaan sitoumustaan hyväksyttävissä olevien ratkaisujen löytymiseksi.
<P>
Haluaisin vahvistaa, että komission jäsen on jatkossakin halukas hyödyntämään kaikki tilaisuudet käydä vuoropuhelua ratkaisun löytämiseksi Zimbabwen kriisiin. Samanaikaisesti komissio ja jäsenvaltiot jatkavat ennätyksellisen suuren humanitaarisen avun toimittamista zimbabwelaisille.
<SPEAKER ID="202" NAME="Puhemies">
(FR) Keskustelu on päättynyt.
<P>
Äänestys toimitetaan keskustelujen jälkeen.
