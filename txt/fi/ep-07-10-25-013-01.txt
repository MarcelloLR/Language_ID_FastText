<CHAPTER ID="013-01">
1. Iran
<SPEAKER ID="212" NAME="Puhemies">
(FR) Esityslistalla on seuraavana keskustelu kuudesta Irania koskevasta päätöslauselmaesityksestä.
<SPEAKER ID="213" NAME="Ryszard Czarnecki  " AFFILIATION="UEN">
laatija.-(PL) Arvoisa puhemies, puhumme jälleen kerran Iranista. Olen yksi Unioni kansakuntien Euroopan puolesta -ryhmän valmisteleman mietinnön laatijoista. Iranin tilanne on tarina loputtomista ihmisoikeusrikkomuksista. Euroopan parlamentti palaa tähän aiheeseen erittäin säännöllisin väliajoin ja nimeää lisää uhreja sekä mainitsee lisää esimerkkejä ihmisoikeusrikkomuksista. Minun on sanottava hieman pahoitellen, että jotkut Euroopan unionin poliitikot ja hallitukset toimivat kaksinaismoralistisesti: puhutaan paljon enemmän ihmisoikeuksista maissa, joiden kanssa ei käydä kauppaa ja joissa ei voida harjoittaa liiketoimintaa. Kun kyseessä ovat maat, joiden kanssa ylläpidetään taloudellisia suhteita, jopa epävirallisesti mitään sanomatta, mutta rahaa ansaitaan, ihmiset näyttävät puhuvan ihmisoikeuksista hiljaisemmin, kuiskaten. On erittäin hyvä, että Euroopan parlamentti ei kuiskaile Iranin suhteen.
<P>
Haluan korostaa poliittisten jakojen lisäksi ehdottamassamme yhteisessä päätöslauselmassa sitä, että laadimme luettelon uusista, tietyistä ja traagisista tosiasioista, jotka valaisevat maan dramaattisia, silmiemme edessä tapahtuvia asioita. Maailman yleisen mielipiteen huomio on keskittynyt johonkin muuhun, yrityksiin luoda ydinvoimaa maahan tai Iranin presidentin selvästi antisemitistisiin lausuntoihin. Emme valitettavasti huomaa maan ihmisoikeusrikkomuksia, joten on hyvä, että Euroopan parlamentti ottaa asian tänään huomioon.
<SPEAKER ID="214" NAME="Marios Matsakis  " AFFILIATION="ALDE">
laatija.-(EN) Arvoisa puhemies, tämä ei ole ensimmäinen kerta, ja pelkäänpä, että tämä ei ole myöskään viimeinen kerta, kun tätä parlamenttia vaaditaan käsittelemään Iranin tilannetta. Tämä valtio, jossa on kaikki kansan kadehdittavan elintason saavuttamiseen tarvittavat luonnonvarat, vajoaa valitettavasti syvemmälle pimeän keskiajan kaltaiseen totalitaarisen hallinnon kuiluun, ja se johtaa räikeisiin kansalaisiin kohdistuviin ihmisoikeusrikkomuksiin ja eristää Iranin yhä enemmän muusta maailmasta.
<P>
Raakalaismaisten tekojen, kuten kansalaisten, myös naisten ja lasten, hengiltä kivittämisen jatkaminen ja se, että naisten ja poliittisten vastustajien oikeuksia ei tunnusteta, on sivistyneen elämän häpeäpilkku. Saamme päivittäin kuulla kertomuksia siitä, miten Iranin viranomaiset pidättävät, kiduttavat ja tappavat aina vain lisää viattomia siviilejä.
<P>
(Puhemies pyytää puhujaa puhumaan hitaammin.)
<P>
Toivon, että se ei verota aikaani, herra puhemies. Muuten, puhun englantia, jotta minua ymmärrettäisiin ilman tulkkausta.
<P>
(Suosionosoituksia joiltakin tahoilta)
<P>
Kiitos, arvoisa Charles Tannock.
<P>
Maassa ei juurikaan ole sanan- tai lehdistönvapautta, ja samaan aikaan valmistetaan täysin järjenvastaisesti salassa ydinaseita kansainvälisestä vastustuksesta huolimatta.
<P>
Iranin lyhytnäköisen nationalismin ja äärimmäisen uskonnollisen fanaattisuuden sokaiseman hallinnon tie voi johtaa vain yhteenottoon ja sen aiheuttamaan kärsimykseen, joka kohdistuu enimmäkseen sen omaan kansaan. Lähettäkäämme jälleen kerran, tämän päätöslauselman puolesta äänestettäessä tieto tuestamme niille iranilaisille, jotka taistelevat vapauden ja demokratian puolesta, ja tehkäämme jälleen selväksi Iranin äärihallinnolle, että kärsivällisyytemme alkaa pian loppua heidän varomattoman vaarallisen käytöksensä takia.
<P>
Lopuksi haluan kertoa kollegoilleni eräitä hyviä uutisia, jotka olen juuri saanut Yhdysvalloista. Yhdysvaltain hallinto on päättänyt lisätä vallankumouksen vartijat terroristiluetteloon.
<SPEAKER ID="215" NAME="Paulo Casaca  " AFFILIATION="PSE">
laatija.-(PT) Arvoisa puhemies, arvoisa komission jäsen, hyvät naiset ja herrat, tällä viikolla meillä oli ilo kuulla kirjallisuuden Nobel-palkinnon voittaja Doris Lessingin, joka, kuten tiedämme, on iranilaista syntyperää, sanovan sen, mitä me kaikki ajattelemme: ”Inhoan Iranin hallitusta. Se on julma ja paha hallitus.” Doris Lessing sanoi myös, että kukaan ei uskalla arvostella Iranin hallitusta öljyn vuoksi. Hän ei mielestäni olisi voinut olla enemmän oikeassa eikä ilmaista asiaa paremmin.
<P>
Tämä lepyttelypolitiikka on kuolettavaa, ei ainoastaan Iranin kansan vaan myös kaikkien niiden etujen kannalta, jotka toivovat rauhaa. Tällaisen politiikan jatkaminen sekä Iranin hallinnon laajentumispolitiikan ja fanaattisten vaistojen lietsominen ovat suurin lähitulevaisuudessa kohtaamistamme murhenäytelmistä. Meidän kaikkien on mielestäni oltava tästä tietoisia ja vaihdettava politiikan suuntaa. Ellemme tee niin, tulevaisuus on erittäin synkkä, ja haluan vain sanoa, arvoisa puhemies, että parlamentin pitäisi lähettää Nobel-palkinnon voittajalle aivan erityinen tervehdys hänen erittäin viisaiden sanojensa johdosta.
<SPEAKER ID="216" NAME="Erik Meijer  " AFFILIATION="GUE/NGL">
laatija. - (NL) Arvoisa puhemies, kun arvioidaan sitä, mitä Iranissa ja sen ympäristössä tällä hetkellä tapahtuu, on otettava huomioon neljä asiaa. Ensimmäinen on kauhea ihmisoikeustilanne, joka on syntynyt hallinnosta, joka ei perustu demokratiaan ja ihmisten tasa-arvoisuuteen vaan sen omaan tulkintaan jumalan tahdosta, joka antaa sille oikeuden vangita, kiduttaa ja murhata muita ihmisiä.
<P>
Toinen on hallinnon pyrkimys saada massojen kannatus puolelleen väkivaltaisen vähemmistön roolistaan huolimatta. Se yrittää vedota keinotekoisesti kansalliseen ylpeyteen. Syynä ylpeyteen on se, että sillä on hallussaan ydinenergiaa ja mahdollisesti jopa ydinaseita samoin kuin Intialla, Pakistanilla ja Israelilla, jotka eivät ole allekirjoittaneet ydinsulkusopimusta.
<P>
Kolmas on hallinnon kohtaama vastarinta. Sitä vastustaa sekä maltillinen oppositio, joka haluaa vähentää järjestelmän ankaruutta hieman, niin kuin tapahtui edellisen presidentin valtakaudella, että todellinen demokraattinen oppositio Iranin työläisten ja opiskelijoiden sekä ulkomaille paenneen älymystön keskuudessa.
<P>
Neljäs on Yhdysvaltain uhkaus käyttää Iranissa samaa mallia kuin Irakissa ja Afganistanissa turvautuen sotilaalliseen maahantunkeutumiseen tai ainakin pommituksiin. Tällaisella ulkomaisen vastapuolen hyökkäyksellä olisi kielteinen vaikutus. Se kannustaisi iranilaisia isänmaallisiin tunteisiin, ja he kokoontuisivat tukemaan vihattua hallintoa ja sen mahdollisia ydinaseita.
<P>
Ryhmäni ei kannata hallinnon vastaista sotilaallista maahantunkeutumista eikä pyrkimystä ystävällisiin suhteisiin tämän hallinnon kanssa oman edun vuoksi. Meidän pitäisi osoittaa solidaarisuutta uhreille ja oppositiolle. Hallinnolle ei saa millään tavalla antaa vaikutelmaa, että neuvottelemalla on mahdollista rajoittaa Euroopassa maanpaossa olevan opposition oikeuksia, eikä sen saa antaa levittää propagandaa väittämällä, että demokraattiset valtiot tukevat sen huonoa hallintoa.
<P>
Euroopan yhteisöjen tuomioistuimen päätöstä poistaa Kansan mujahedin -ryhmä terroristijärjestöjen luettelosta pitäisi noudattaa täysimääräisesti, jotta tämä järjestö ja muut oppositioryhmät eivät kohtaisi oikeudellisia tai taloudellisia esteitä.
<SPEAKER ID="217" NAME="Raül Romeva i Rueda  " AFFILIATION="Verts/ALE">
laatija. -(ES) Arvoisa puhemies, uskon, että tätä kiireellistä asiaa tukee kolme - vähintään kolme - seikkaa.
<P>
Kuten on jo mainittu, ensimmäinen on ihmisoikeustilanteen jatkuva paheneminen. Toinen on ennätysmäärä teloituksia, jotka ovat suuren määränsä lisäksi ennätyksellisiä myös tekotapansa raakuuden vuoksi. Tällä hetkellä teloituksia on tehty enemmän kuin vuonna 2007 yhteensä. Vuonna 2007 niitä tehtiin 244 ja vuonna 2006 177. Kolmas tekijä on ihmisoikeusaktivistien järjestöihin kohdistuva vaino. Se kohdistuu etenkin naisten oikeuksia puolustaviin järjestöihin.
<P>
Uskon, että kaikki tämä riittää perusteluksi sekä päätöslauselmalle että päätöslauselman kehotukselle, että Yhdistyneiden Kansakuntien yleiskokous äänestäisi päätöslauselmasta, jossa Iranin perusoikeuksien rikkominen tuomitaan selkeästi ja varauksetta. Olemme pyytäneet tätä jo pitkään. Emme ymmärrä, miksi siihen suhtaudutaan vaiteliaasti ja toivon, että päätöslauselma auttaa edes joitakin muuttamaan mieltään.
<SPEAKER ID="218" NAME="Tadeusz Zwiefka  " AFFILIATION="PPE-DE">
laatija.-(PL) Arvoisa puhemies, merkittävät asiantuntijat pitävät Koraania, islaminuskoisten pyhää kirjaa, rakkauden kirjana. Mutta mitä tapahtuu maissa, jotka kutsuvat itseään islamilaisiksi? Niitä hallitsevat ääri-islamilaiset radikaalit. Ainoa viesti, joka näistä maista tulee, on viha ulkomaailmaa, muita muslimeita ja niiden omia kansalaisia kohtaan. Sitä, mitä tämän päivän Iranissa tapahtuu, ei missään tapauksessa voida hyväksyä. Olemme usein jo puhuneet parlamentissa tarpeesta ryhtyä jyrkkiin toimenpiteisiin erityyppisten ihmisoikeusrikkomusten estämiseksi Iranissa.
<P>
Kuolemantuomion täytäntöönpanotapa on erityisen kauhea. Kuolemantuomion täytäntöönpano kivittämällä on sivistymätöntä ja epäinhimillistä, eikä sitä voida lainkaan hyväksyä missään demokratiassa. Alaikäisten kuolemantuomioiden täytäntöönpanoa, joka on kielletty koko demokraattisessa ja sivistyneessä maailmassa, jatketaan Iranissa Iranin hallituksen ja parlamentin lupauksista huolimatta.
<P>
Oppositioihin - sekä erittäin pieneen sisäiseen oppositioon, jonka muodostavat yksittäiset kansalaiset, että paljon suurempaan ja järjestäytyneempään oppositioon niin maan sisällä kuin sen rajojen ulkopuolella - kohdistetaan vihamielisiä tekoja. Toimittajien pidätykset, sananvapauden puute, painotoiminnan tai jopa puhumisen kieltäminen vangitsemisen tai jopa kuoleman uhalla on tilanne, jota emme voi millään tavalla hyväksyä. Nyt kaikki vetoomukset tuntuvat miltei liian myöhäisiltä. Meidän pitäisi harkita erityisiä rajoitteita, jotka pakottaisivat Iranin hallituksen muuttamaan käytöstään.
<SPEAKER ID="219" NAME="Benita Ferrero-Waldner">
komission jäsen.-(EN) Arvoisa puhemies, ensinnäkin me komission jäsenet kannatamme tätä Euroopan parlamentin uutta yhteistä päätöslauselmaesitystä.
<P>
Voin kertoa teille, että olemme toistuvasti ilmaisseet suuren huolemme Iranin ihmisoikeustilanteesta. Minä itse tein niin aivan äskettäin YK:n yleiskokouksessa, jonka yhteydessä tapasin Iranin ulkoministerin ja korostin jälleen erittäin voimakkaasti kaikkia tosiasioita.
<P>
Minun on sanottava, että perusluonteisten ihmisoikeuksien kunnioittaminen on heikentynyt Iranissa vakavasti viime vuoden aikana, ja sen vuoksi kannatamme myös YK:n yleiskokouksen uutta päätöslauselmaa Iranin ihmisoikeustilanteesta, niin kuin teemme joka vuosi. Kanada jättää todennäköisesti tällaisen päätöslauselman käsiteltäväksi.
<P>
Ilmaisuvapauden, rauhanomaisen kokoontumisen ja poliittisen toisinajattelun valvontaa kiristetään jatkuvasti. On ollut uusia tapauksia, joissa kidutetut ja teloitetut olivat väitetyn rikoksen tekohetkellä alaikäisiä. Myös julkisten teloitusten määrä on lisääntynyt, kuten Raül Romeva i Rueda kertoi, mukaan lukien yksi kivitystapaus, huolimatta Iranin vakuutteluista, että kivitys oli olemassaolevien asetusten nojalla kiellettyä. Mainitsin myös tämän tapauksen aivan erityisesti, kun tapasin Iranin ulkoministerin. Iranissa on tähän mennessä pantu tänä vuonna täytäntöön vähintään 250 teloitusta. Määrä on maailman toiseksi suurin.
<P>
Toteamme tietenkin myös, että vähemmistöjä syrjitään jatkuvasti, ja riippumattomien kansalaisjärjestöjen ahdistelu ja lakkauttaminen lisääntyy. Iranissa yhteiskunnan kaikille aloille kuuluviin ihmisoikeuksien puolustajiin kohdistuva uhkailu ja vainot ovat todistetusti lisääntyneet, samoin kuin älymystön, opettajien, opiskelijoiden, naisaktivistien ja ammattijärjestöjen tukahduttaminen. Vasta hiljattain yksi Iranin tunnetuimmista ihmisoikeuksien puolustajista, Emaddedin Baghi, vangittiin jälleen kerran syytettynä hallituksen vastaisesta propagandasta. Heinäkuusta lähtien pidätettynä on ollut myös Mansour Osanlou, Iranin linja-autonkuljettajien liiton puheenjohtaja, Iranin riippumattoman ammattiyhdistysliikkeen johtaja. Osanlou tarvitsee pikaista sairaanhoitoa, ja meillä on syytä epäillä, että hän ei ole vieläkään saanut sitä.
<P>
Emme kuitenkaan vaikene tällaisista tapahtumista. Olemme ryhtyneet useisiin toimenpiteisiin ja toistuvasti antaneet julkisia lausuntoja, joissa olemme tuominneet Iranin jatkuvat ihmisoikeuksiin ja perusvapauksiin kohdistuvat rikkomukset sekä sen, että Iran ei edelleenkään suostu noudattamaan oikeudenkäyttöä koskevia kansainvälisiä standardeja. Pyydän jälleen kerran Iranin hallitusta kunnioittamaan kaikkia ihmisoikeuksia ja perusvapauksia kansainvälisten lakien ja Iranin ratifioimien sopimusten velvoitteiden mukaisesti.
<P>
Haluan myös toistaa huolemme siitä, että Iran on kieltäytynyt jatkamasta kahdenvälistä vuoropuhelua ihmisoikeuksista, jonka se keskeytti vuonna 2004 ja jota Euroopan unioni kehottaa jatkamaan. Me olemme omasta puolestamme valmiita jatkamaan vuoropuhelua, sillä uskomme, että tällainen vuoropuhelu ja sitoutuminen on tärkeää.
<P>
Lopuksi, komissio on yksiselitteisesti täysin samaa mieltä parlamentin kanssa riippumatta siitä, millaista kehitystä tapahtuu ydinvoimakysymyksessä tai muissa Euroopan unionin huolenaiheissa. Meillä on myös tämä kaksiosainen lähestymistapa, jonka parissa Javier Solana ja hänen uusi kollegansa tällä hetkellä työskentelevät, ja toimimme samanaikaisesti myös Yhdistyneiden Kansakuntien turvallisuusneuvostossa mahdollista pakotteiden lujittamista silmällä pitäen. Tällä hetkellä suhteessa Iraniin ei voi tapahtua todellista kehitystä, ellei ihmisoikeustilanne parane huomattavasti.
<SPEAKER ID="220" NAME="Puhemies">
(FR) Keskustelu on päättynyt.
<P>
Äänestys toimitetaan hetken kuluttua äänestysten yhteydessä.
