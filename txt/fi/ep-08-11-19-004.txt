<CHAPTER ID="004">
Autoteollisuuden kriisit (keskustelu) 
<SPEAKER ID="037" NAME="Puhemies">
(EL) Esityslistalla on seuraavana neuvoston ja komission julkilausumat autoteollisuuden kriiseistä.
<SPEAKER ID="038" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, arvoisa komission jäsen Verheugen, hyvät parlamentin jäsenet, tämän vuoden kolmannella neljänneksellä Euroopan autoteollisuus on kärsinyt syvenevästä maailmantalouden kriisistä. Autoteollisuus oli tehnyt hyvän tuloksen vielä vuoden toisen neljänneksellä. Kaikkiin maailman johtaviin automarkkinoihin kohdistuu vaikutuksia, mutta niiden vakavuus vaihtelee.
<P>
Yhdysvalloissa myynti on vähentynyt 32 prosenttia vuodessa, ja se on nyt vähäisintä 25 vuoteen. Kolme suurta yhdysvaltalaista autonvalmistajaa - General Motors, Ford ja Chrysler - ovat pyytäneet liittovaltiolta hätäapua. Myös nousevan talouden maat, jotka ovat viime kesään saakka korvanneet muissa valtioissa vähentyneen myynnin, ovat kärsineet kriisistä, mutta vähemmän.
<P>
Kiinassa myynti väheni syyskuussa 1,4 prosenttia. Myynti väheni siellä jo toisena peräkkäisenä kuukautena. Elokuussa se väheni 6,3 prosenttia.
<P>
Brasiliassa autojen myynti väheni viime kuussa 11 prosenttia ensimmäistä kertaa vuoden 1999 jälkeen.
<P>
Venäjällä automarkkinat eivät ole vielä pienentyneet, mutta huomattavaa hidastumista on havaittavissa, ja myyntiluvut voivat pienentyä ensimmäisen kerran ensi vuoden alussa.
<P>
Tilanne on siis selvästikin huonontumassa myös suurissa nousevan talouden maissa.
<P>
Vuoden alusta viime elokuuhun käsittävällä ajanjaksolla ajoneuvojen rekisteröinnit vähenivät Euroopassa lähes 4 prosenttia. Loppuvuosi voi olla vaikea, ja automarkkinoiden taantuma voi olla noin 5 prosenttia koko vuoden 2008 osalta, mikä olisi huonoin tulos vuoden 1993 jälkeen.
<P>
Koko maailman autoteollisuus toteuttaa kuitenkin huomattavia toimia kriisin torjumiseksi ja pyrkii löytämään tien uuteen kasvuun. Tuotannon pienentämistoimilla on kielteisiä seurannaisvaikutuksia kysyntään ja työpaikkoihin kaikissa arvoketjuissa. Näemme tämän muutaman päivän kuluttua.
<P>
Vaikeasta taloustilanteesta huolimatta Euroopan johtavat autonvalmistajat tuottavat vuonna 2008 edelleen voittoa, vaikka myyntikatteiden kehitys selvästikin hidastuu. Ne pystyvät tekemään voittoa, koska tuottavuus on lisääntynyt viime vuosina erittäin voimakkaasti. Euroopan autoteollisuudella on näin ollen edelleen varsin hyvä kilpailuasema, enkä totea tätä täysin huolettomasti. Tämä johtuu kolmesta tekijästä.
<P>
Ensimmäinen syy on, että Euroopan autoteollisuus on yhä voimakkaammin läsnä nousevan talouden maissa, jotka toimivat sekä markkinoina että tuotantopaikkoina. Nousevan talouden maissa kasvu toimii edelleen kehityksen moottorina, vaikka se onkin hidastumassa, kuten jo totesin.
<P>
Toinen tekijä on se, että uusien mallien kehittämisessä on edistytty siten, että nykymallit ovat taloudellisempia ja ekologisempia ja vastaavat paremmin kuluttajien vaatimuksia.
<P>
Kuten totesin, Euroopan teollisuuden taloudellinen tilanne on edelleen varsin hyvä viime vuosina lisääntyneen tuottavuuden ansiosta.
<P>
Tässä tilanteessa on pysyttävä ennen kaikkea valppaana, jotta Euroopan ulkopuolisten valmistajien hallituksiltaan saamat valtiontuet eivät vääristä kilpailua maailmanmarkkinoilla, etenkään nousevan talouden maissa. Eurooppalaisia tuottajia kannattaisi ehkä auttaa tilapäisillä kohdennetuilla tukitoimilla, joilla pyritään etenkin parantamaan Euroopan autokannan teknistä suorituskykyä ja ekotehokkuutta. Kuten tiedämme, Euroopassa on maailman tiukin ympäristölainsäädäntö. Eurooppalaiset valmistajat ovat siksi investoineet tärkeimpiä yhdysvaltalaisia kilpailijoitaan enemmän tutkimukseen ja kehittämiseen voidakseen vastata näihin ympäristöä koskeviin haasteisiin.
<P>
Voimme olla iloisia siitä, että teollisuutemme on tästä syystä edelläkävijän asemassa ympäristöalalla, mutta meidän on pysyttävä valppaina ja varmistettava, että se todellakin säilyttää johtoasemansa. Komissio tekee 26. marraskuuta ehdotuksia teollisuuden, erityisesti autoalan, tukemiseksi toteutettavista EU:n toimista, mutta komission jäsen Verheugen saa selvittää niitä tarkemmin. Myös Euroopan investointipankkia pyydetään osallistumaan EU:ssa valmisteltaviin toimiin, ja sen todellakin pitäisi osallistua niihin.
<P>
Jäsenvaltioiden on tarvittaessa myönnettävä investointipankille riittävästi varoja, jotta se voi tarjota uusia resursseja autoalan tukemiseksi. Jäsenvaltiot harkitsevat myös kansallisia toimia valmistajiensa tukemiseksi. Näitä toimia on koordinoitava, jotta tuki on mahdollisimman tehokasta. Puheenjohtajavaltio Ranska tekee kaikkensa, jotta tällä tärkeällä teollisuudenalalla voidaan toteuttaa EU:n yhteisiä toimia. Se on pyrkinyt tällä tavoin torjumaan kriisiä muillakin aloilla.
<P>
Joulukuussa pidettävässä Eurooppa-neuvoston kokouksessa keskustellaan komission ehdotuksista ja kansallisista tukisuunnitelmista, joita on kenties alettu toteuttaa siihen mennessä. Toiminnan on tietenkin oltava johdonmukaista Euroopan unionin muiden poliittisten tavoitteiden kanssa. Autoalan tukemisessa on etenkin kunnioitettava sisämarkkinoiden yhtenäisyyttä. Ei ole kenenkään edun mukaista vääristää automarkkinoita kriisin avulla, ja tukitoimissa on tietenkin noudatettava määrätietoisesti energia- ja ilmastonmuutospaketissa määritettyjä Euroopan unionin ympäristötavoitteita.
<P>
Uskon, että komissio toteuttaa tämänsuuntaisia toimia. Puheenjohtajavaltio edistää päättäväisesti sitä, että jäsenvaltioiden ja parlamentin välillä onnistutaan tekemään tasapainoinen sopimus autoteollisuuden tukemista koskevista koordinoiduista torjuntatoimista.
<SPEAKER ID="039" NAME="Günter Verheugen" LANGUAGE="DE">
Arvoisa puhemies, arvoisa neuvoston puheenjohtaja, hyvät parlamentin jäsenet, ei ole yllättävää, että automarkkinat kärsivät ensimmäisenä reaalitalouteen kohdistuvista rahoitusmarkkinakriisin täysimääräisistä vaikutuksista.
<P>
Kuluttajien käyttäytyminen vaikuttaa erittäin herkästi automarkkinoihin. Kuluttajat eivät tiedä tulevaa taloudellista tilannettaan eivätkä sitä, onko heillä ensi vuonna enää työpaikkaa ja pysyvätkö heidän tulonsa ja omaisuutensa ennallaan. On selvää, etteivät he tässä tilanteessa ryntää ostamaan uutta autoa. Tämä on tunnettu ja luultavasti myös luonnollinen reaktio.
<P>
Tämä varovaisuus ei johdu kuitenkaan pelkästään rahoitusmarkkinoiden kriisistä. Valmistajat ja kuluttajat ovat epävarmoja myös vaatimuksista, joita politiikassa asetetaan tulevaisuuden autoille. Kuluttajat eivät esimerkiksi tiedä, voivatko he luottaa verohuojennuksiin tai tukiin, jos he ostavat tai eivät osta tiettyjä autoja. Teollisuutta koskevaa lainsäädäntöä on siksi selkeytettävä mahdollisimman pian.
<P>
Tilanne on selvä. Autoteollisuus on Euroopalle tärkeä, ellei jopa tärkein teollisuudenala, jolla ei pelkästään valmisteta autoja. On tarkasteltava koko toimitusketjua ja koko automarkkinoita, joihin sisältyvät myös raskaiden ajoneuvojen myynti ja jälkimarkkinointi. Ala työllistää kaiken kaikkiaan 12 miljoonaa ihmistä Euroopassa, ja sillä on kauaskantoisia vaikutuksia myös muihin aloihin.
<P>
Neuvoston puheenjohtaja kuvaili jo alan taantumaa. Mainitsen vielä yhden luvun. Euroopassa on rekisteröity tänä vuonna tähän mennessä 700 000 uutta autoa vähemmän kuin viime vuonna. Tämä on tapahtunut pääasiassa viimeisten yhdeksän kuukauden aikana, mikä tarkoittaa, että luku todennäköisesti nousee vuoden loppuun mennessä yli miljoonaan. Voitte varmasti erittäin helposti kuvitella, millaisia taloudellisia seurauksia tällä on.
<P>
Ei ole vielä mitään toivoa siitä, että tilanteeseen saataisiin erittäin nopea muutos vuonna 2009. Meidän on toisin sanoen oletettava, että myös vuosi 2009 on kriisivuosi autoteollisuudessa, mikä vaikuttaa oleellisesti kapasiteetin käyttöön, työntekijöiden määrään ja autonvalmistajien mahdollisuuksiin tehdä etenkin sellaisia suuria investointeja, joita vähän saastuttavia ja kuluttavia ajoneuvoja koskevien vaatimusten täyttäminen edellyttää.
<P>
Tämä talouskehitys vaikuttaa äärimmäisen kielteisesti myös ympäristöön. Mitä vanhempia autoja Euroopan teillä liikkuu, sitä enemmän syntyy saasteita - ja tämä on erittäin tärkeä seikka, joka meidän on pidettävä mielessä. Euroopan teillä liikkuva autokanta on uudistettava pikaisesti, jos todella haluamme vähentää saastepäästöjä, erityisesti hiilidioksidipäästöjä, mikä on nimenomaan yhteinen ensisijainen tavoitteemme.
<P>
Kehitys on ollut jo jonkin aikaa täysin päinvastaista. Euroopan autokanta vanhenee jatkuvasti, ja saastepäästöt lisääntyvät. Totean teille nyt mahdollisimman selvästi, että tilanne vain pahenee, elleivät kaikki asianosaiset - parlamentti, neuvosto ja komissio - huolehdi erittäin tarkasti siitä, että kuluttajilla on tulevina vuosina varaa hankkia autoja.
<P>
Päästöttömiä autoja on tietenkin jo nyt saatavilla. Kellään ei vain ole varaa hankkia niitä. Näiden näkökohtien välille on siksi luotava järkevä suhde. Kuten tiedätte, meillä on CARS 21 -prosessi. Koska tilanteen vakavuus ymmärrettiin erittäin varhaisessa vaiheessa, järjestin muutama viikko sitten Brysselissä tämän prosessin yhteydessä niin kutsutun autohuippukokouksen, johon oli kutsuttu autonvalmistajat, jäsenvaltiot, joissa valmistetaan autoja, ammattiliitot, ympäristöjärjestöt ja kaikki sidosryhmät. Tässä kokouksessa tuli erittäin selvästi esiin pari asiaa, jotka meidän on tehtävä.
<P>
Ensimmäinen asia on se, että lainsäädännön on todellakin oltava vakaata ja ennustettavana. Teollisuuden on tiedettävä, missä mennään ja mitä siltä odotetaan. Meidän on seurattava toimiemme kumulatiivisia vaikutuksia. Muistutan, ettei hiilidioksidi ole ainoa asia, josta keskustelemme nyt autoteollisuuden yhteydessä.
<P>
Olemme jo hyväksyneet Euro 5- ja Euro 6 -standardit. Niitä ei ole kuitenkaan pantu vielä täytäntöön, ja nekin edellyttävät suuria investointeja ja nostavat ajoneuvojen hintoja. Olemme jo päättäneet jalankulkijoiden suojelua koskevista lisävaatimuksista. Tämäkin edellyttää huomattavia investointeja ja nostaa autojen hintoja. Olemme jo laatimassa eurooppalaisten autojen turvallisuuden parantamista koskevia uusia, tiukkoja säännöksiä. Sillä on sama vaikutus. Kaiken tämän perusteella tiedämme jo nyt, että eurooppalaisten autojen hinnat nousevat huomattavasti tulevina vuosina. Tämäkin on otettava huomioon.
<P>
Toiseksi olimme yhtä mieltä siitä, että kysyntää on lisättävä. Se voidaan toteuttaa monella eri tapaa. Verokannustimet ovat nähdäkseni mainio väline, mutta vain, jos ne perustuvat hiilidioksidipäästöihin. Sellaisista verokannustimista, joiden vuoksi ostetaan mitä tahansa autoja, ei ole oikeastaan juurikaan hyötyä. Niillä on lisättävä vähän kuluttavien ja ympäristöä säästävien autojen kysyntää. Tämä pätee myös julkisiin hankintoihin.
<P>
Kyse on myös investointikapasiteetista. Euroopan investointipankki on soveltanut tässä yhteydessä jo vuosia luottojärjestelyä, jossa autonvalmistajille tarjotaan edullisella korolla lainoja uusien ympäristöä säästävien autojen kehittämiseen. Nämä luottojärjestelyt ovat olleet käytössä myös viime vuosina, joten tämä ei ole mitään uutta.
<P>
Tällaisia luottoja on nyt lisättävä, jotta tarpeeseen voidaan vastata, ja Euroopan keskuspankki on myös valmis siihen. Oletan, että asiaa koskevat päätökset tehdään joulukuun aikana.
<P>
Totean lisäksi jälleen kerran, että meidän on varmistettava, että myös kauppapolitiikassamme ylläpidetään Euroopan autoteollisuuden mahdollisuuksia menestyä tulevaisuudessa. Kilpailu siirtyy yhä enemmän sellaisille maailman alueille, joilla on suuret kasvuodotukset. Niillä kilpailijoinamme ovat maailman muissa osissa toimivat valmistajat, joilla on huomattavasti edullisemmat tuotanto-olot kuin eurooppalaisilla valmistajilla.
<P>
Haluan tehdä selväksi, että eurooppalaisilla valmistajilla on maailmanlaajuisessa kilpailussa se suuri etu, että Euroopassa on jo pian tarjolla maailman puhtaimpia ja turvallisimpia autoja. Toivon, että tämä pätee myös laatuun ja että meillä on myös maailman parhaimmat autot.
<P>
Haluan sanoa vielä muutaman sanan ajankohtaisesta ongelmasta, jonka vuoksi tämänpäiväinen keskustelumme pohjimmiltaan järjestettiin. Eräs eurooppalainen autonvalmistaja, saksalainen Adam Opel GmbH, joka on General Motorsin sataprosenttinen tytäryhtiö, on tällä hetkellä erittäin huolestuttavassa taloudellisessa tilanteessa. Opelin ja Saksan hallituksen välillä käydään parhaillaan neuvotteluja siitä, voidaanko Opelin rahoitusongelmat ratkaista valtion takauksella. Tätä vastaan esitetään erittäin painavia sääntelypoliittisia väitteitä, jotka voin hyvin ymmärtää, sillä teollisuuspolitiikkamme ei perustu tukiin nyt eikä jatkossa. Euroopan unionin teollisuuspolitiikan tavoitteena on estää kaikin keinoin paluu vanhaan tukikäytäntöön sekä auttaa teollisuutta kasvamaan sen sijaan ennustettavien ja vakaiden toimintaedellytysten avulla ja pitämään puoliaan kilpailussa.
<P>
Opelin ongelma ei kuitenkaan johdu johtajien virheistä, heikosta tuotannosta tai autojen kehnosta laadusta. Investoimalla voimakkaasti nykytekniikkaan kyseinen yritys on viime vuosina pyrkinyt erityisen tehokkaasti täyttämään tulevaisuuden vaatimukset. Ongelma johtuu yksinomaan Opelin yhdysvaltalaisen emoyhtiön kriisitilanteesta. Kyseessä on nähdäkseni todellakin poikkeuksellinen tilanne, jota ei ole muilla eurooppalaisilla autonvalmistajilla ja joka oikeuttaa myös poikkeuksellisten toimien toteuttamisen.
<P>
Toistan vielä, ettei kyse oli tuista vaan mahdollisesta takauksesta. Puhumme kilpailukykyisestä yrityksestä. Opelin katoaminen markkinoilta ei ole etumme mukaista, eikä tämä ole myöskään pelkästään saksalaisten ongelma. Opel valmistaa autoja useassa Euroopan valtiossa, ja sen toimitusketju ulottuu koko Eurooppaan. Tämä toimitusketju on tiiviisti yhteydessä kaikkiin muihin autonvalmistajiin, mikä tarkoittaa, että suuren eurooppalaisen valmistajan katoaminen markkinoilta vaikuttaa myös kaikkiin muihin valmistajiin. Kuten totesin, se ei olisi etumme mukaista, eikä sosiaalipolitiikan näkökulmasta olisi selvästikään perusteltua todeta, että Opelin työntekijät joutuvat maksamaan yhdysvaltalaisen emoyhtiön tekemät vakavat ja vastuuttomat virheet. Haluan tehdä tämän asian selväksi.
<P>
(Suosionosoituksia)
<P>
Jää siis nähtäväksi, mihin ratkaisuun asianosaiset hallitukset päätyvät. Painotan sanaa "hallitukset", koska sitä ei ole toistaiseksi tuotu julkisuudessa riittävästi esiin.
<P>
Myös Ruotsissa on ongelmia General Motorsin toisen tytäryhtiön Saabin kanssa, ja nämä ongelmat ovat rakenteellisia ja vielä huomattavasti pahempia. Ongelmia on myös Espanjassa, jossa uuden ympäristöä säästävän ajoneuvon tuotantosuunnitelmat ovat epävarmoja. Euroopan näkökulmasta totean, että teemme kaikkemme auttaaksemme eurooppalaisia valmistajia tämän vaikean ajan yli, jotta ne voivat myös tulevaisuudessa toimia kestävän kasvun ja laadukkaiden työpaikkojen veturina.
<P>
(Suosionosoituksia)
<SPEAKER ID="040" NAME="Vito Bonsignore" LANGUAGE="IT">
Arvoisa puhemies, hyvät kollegat, puhumme Euroopan unionin teollisuudenalasta, joka tuottaa kolmanneksen koko maailman autoista. Ala työllistää Euroopassa kolme miljoonaa ihmistä kaikkien alalla välillisesti työskentelevien lisäksi, ja se on koko maailman keskeisiä teollisuudenaloja suoran myynnin, välillisen myynnin ja työntekijöiden määrän perusteella.
<P>
Tätä keskustelua käydessämme meidän on syytä ottaa huomioon, että tuoreimpien arvioiden mukaan ensi vuonna työttömien määrä kaksinkertaistuu koko Euroopan unionissa. Tämä arvio on mielestäni optimistinen. Olen komission jäsenen kanssa samaa mieltä siitä, että autoteollisuutta on autettava sen pyrkiessä vastaamaan pyyntöihimme, jotka koskevat vähäpäästöisten ja vähän polttoainetta kuluttavien autojen tuotantoa. Meidän on edistettävä muutosta, emmekä saa rangaista niitä, jotka ovat jääneet jälkeen, ja rahoitus on liitettävä innovaatioon. Autoyhtiöiden elvyttäminen voi tuntua rasitteelta, mutta niiden konkurssi tulisi EU:lle huomattavasti kalliimmaksi.
<P>
Alalla on maailmanlaajuinen kriisi, mutta voimme selvitä tästä tilanteesta kehittämällä tekniikkaa. Tästä olemme yksimielisiä. Meidän on siksi päätettävä, tuotammeko 2000-luvun autoja Euroopassa vai menetämmekö tämän valmistustoiminnan Intian tai Kiinan kaltaisille valtioille, jotka tuottavat pian suuria määriä halpoja, matalan teknologian autoja.
<P>
On totta, etteivät pankit myönnä enää lainoja, että suurilta autoyhtiöiltä on loppumassa niiden aiemmin hankkima maksukyky, joka niillä oli vielä tämän vuoden puoliväliin saakka, ja että markkinat ovat pienentyneet huomattavasti ja luku on vuonna 2008 negatiivinen. Arvoisa neuvoston puheenjohtaja Jouyet, luulen, että prosenttiosuus on lähempänä kaksinumeroista lukua, ja vuotta 2009 koskevat ennusteeni ovat pessimistisiä.
<P>
Euroopan unionilla on suuri tilaisuus tukea syrjimättä alan rakennemuutosta tarjoamalla pitkäaikaisia matalakorkoisia lainoja ja edistämällä tutkimusta.
<SPEAKER ID="041" NAME="Robert Goebbels" LANGUAGE="FR">
Arvoisa puhemies, hyvät kollegat, Euroopan parlamentin sosialidemokraattinen ryhmä kannattaa tässä taantumassa EU:n yhteistä toimintaa. Tämä ei päde ainoastaan taloudelliseen luottamukseen vaan myös muihin talouden aloihin, kuten teollisuuteen.
<P>
Olemme usein valittaneet, ettei Euroopan unionilla ole vahvaa teollisuuspolitiikkaa. Yhdysvaltojen ja Yhdistyneen kuningaskunnan kaltaiset valtiot ovat päästäneet teollisuutensa taantumaan, koska ne ovat tukeneet pääasiassa palveluja. Lopputulos ei ole vakuuttava. Euroopan on taisteltava, jotta se voi säilyttää laajan teollisuusverkostonsa, josta pk-yritykset ja yrityksille tarjottavat palvelut ovat riippuvaisia.
<P>
Euroopan autoteollisuus ei ole missään tapauksessa mikään dinosaurus. Se ei ole sukupuuttoon tuomittu laji. Olen tästä varapuheenjohtaja Verheugenin kanssa täysin samaa mieltä. Euroopassa valmistetaan kolmannes koko maailman autoista, vaikka autojen tuotanto on vähentynyt viime aikoina. Euroopassa on valmistettava entistä puhtaampia ja vähemmän energiaa kuluttavia autoja, emmekä tule lähitulevaisuudessa toimeen ilman tätä oleellista, yksilöllistä liikennevälinettä. Ihmisten liikkumistarvetta ei pystytä koskaan tyydyttämään edes parhaalla mahdollisella tavalla järjestetyllä julkisella liikenteellä. Euroopan unionin on siksi kehitettävä yhteisiä toimia alan ongelmien käsittelemiseksi, eikä ratkaisuna voi olla Euroopan autoteollisuuden tukehduttaminen, kuten varapuheenjohtaja Verheugen äsken totesi. En halua, että Euroopan teillä on vain japanilaisia - tai tulevaisuudessa kiinalaisia - autoja.
<P>
Tiedän, että on poliittisesti korrektia vaatia niin kutsuttujen vihreiden työpaikkojen edistämistä. Tuoreessa Yhdistyneiden Kansakuntien raportissa arvioidaan, että vihreiden työpaikkojen osuus maailman työpaikoista voisi olla 3 prosenttia. Tämä olisi erittäin myönteistä. Peruslaskuopin perusteella voitaisiin päätellä, että 97 prosenttia työpaikoista ei ole vihreitä vaan sijoittuu perinteisille aloille. Tämä on toinen syy taistella Euroopan autoteollisuuden puolesta. Se työllistää nimittäin suoraan 2 miljoonaa ihmistä ja välillisesti 10 miljoonaa ihmistä, ja 7 prosenttia Euroopan työpaikoista on autoalalla.
<P>
Kun Yhdysvallat, Kiina ja Japani sijoittavat voimakkaasti talousohjelmiin, Euroopalla ei ole varaa katsoa toimettomana, kun sen koko teollisuus katoaa taivaan tuuliin. Ne, joiden mielestä markkinat on jätettävä oman onnensa nojaan, ovat naiiveja haaveilijoita. Ilman julkista interventiota Adam Smithille rakas näkymätön käsi suosii lyhyen aikavälin toimia ja tuhoaa rakenteet, jotka ovat ratkaisevia yhteisen tulevaisuutemme kannalta.
<P>
Arvoisa puhemies, totean lopuksi, että odotamme komission tarjoavan puitteet ennalta ehkäiseville toimille, jotta Euroopan autoteollisuus pysyy kilpailukykyisenä ja ylipäätään säilyy.
<P>
(Suosionosoituksia)
<SPEAKER ID="042" NAME="Jorgo Chatzimarkakis">
ALDE-ryhmän puolesta. - (DE) Arvoisa puhemies, komission jäsen Verheugen kuvaili erittäin vaikuttavasti, miten rahoitusmarkkinoiden kriisi on levinnyt automarkkinoille. Todellinen tilanne on se, että luottamus on mennyt, eikä tulevasta hiilidioksidilainsäädännöstä ole varmuutta. Voin siksi vain kehottaa parlamentin jäseniä ja neuvostoa päättämään erittäin pikaisesti luotettavasta autoja koskevasta hiilidioksidilainsäädännöstä ottaen huomioon puheenjohtajavaltio Ranskan ehdotukset, joista kiitän neuvoston puheenjohtajaa Jouyet'tä.
<P>
Ilmaston kannalta parhaasta autosta, jollaisen haluamme Eurooppaan, ei ole kuitenkaan hyötyä, jos se on näyteikkunassa eikä tiellä. Ei riitä, että ihmiset voivat ajaa tällaista autoa. Heidän on pystyttävä myös maksamaan se. Vaadimme siksi seuraavaa kolmeosaista lähestymistapaa. Teille on ensinnäkin saatava uusia malleja. Tämä edellyttää paljon tutkimukseen tehtäviä investointeja, ja kannatamme siksi Euroopan investointipankin ohjelmaa. Ecofin-neuvosto kokoontuu 2. joulukuuta. Toivomme sen päättävän, että autoteollisuudelle myönnetään edullisia, suotuisia lainoja.
<P>
Toiseksi autoteollisuuden rahoituslaitokset on turvattava. Sitä ei voida tehdä EU:n tasolla, vaan se on sisällytettävä kansallisiin pelastuspaketteihin, joiden on jäätävä avoimiksi.
<P>
Kolmanneksi Euroopassa on otettava käyttöön romutuspalkkiot. Italia on näyttänyt tässä asiassa esimerkkiä samoin kuin Ruotsi, jonka toimet eivät tosin ehkä ole yhtä vaikuttavia. Näin verokannustimilla voidaan saada uusia malleja maanteille. Olisi hyvä, jos kilpailulainsäädännöllä ei luotaisi esteitä Euroopassa. Cruzin olisi siksi ollut hyvä olla paikalla. Tämä on tie uuteen etenemistapaan!
<SPEAKER ID="043" NAME="Rebecca Harms">
Verts/ALE-ryhmän puolesta. - (DE) Arvoisa puhemies, arvoisa neuvoston puheenjohtaja, arvoisa komission jäsen, minun on eiliseen tapaan todettava, että epäilen suuresti komission vilpittömyyttä tässä keskustelussa. Arvoisa komission jäsen, teidän olisi mielestäni CARS 21 -työryhmän perustajana ensinnäkin otettava vastuu siitä, ettei se ole saavuttanut tavoitettaan ja onnistunut turvaamaan Euroopan autoteollisuuden tulevaisuutta. Mitä olette oikeastaan tehnyt viime vuosina, kun tilannetta on nyt seliteltävä rahoituskriisillä?
<P>
Se, että Euroopan autoteollisuudella on strateginen ongelma, on asia erikseen. Minusta on kuitenkin epäreilua, ettette tavallaan ota huomioon omia viime vuosien strategisia heikkouksianne - kyvyttömyyttänne edistää ekologisia investointeja. Jos tuhannet tai kymmenettuhannet eurooppalaiset perheet pelkäävät nyt autoalan työpaikkojensa puolesta, myös komission, komission jäsenen ja CARS 21 -ryhmän on otettava vastuu siitä.
<P>
Mistä oikeastaan tiedämme, ettei komissio, ettekä etenkään te, arvoisa komission jäsen, tehnyt mitään sille, ettei öljyn rajallisuudesta ja ilmaston suojelua koskevista vaatimuksista johtuvien epävakaiden öljynhintojen vuoksi asetettuja strategisia tavoitteita lopulta pantu täytäntöön? Arvoisa komission jäsen, te henkilökohtaisesti estitte vuosien ajan kolleganne Dimasin ehdotukset, jotka koskivat henkilöautojen hiilidioksidipäästöjen sääntelyä. Nimenomaan teillä on jalka jarrulla, kun jo 1990-luvun puolivälissä vapaaehtoisesti sovitusta tehokkaita autoja koskevasta sitovasta tavoitteesta on tarkoitus tehdä sitova ensi vuosikymmenen puoliväliin mennessä. Haluatte, että ekologisia investointeja tehdään vähemmän kuin jo 1990-luvun puolivälissä oli itsestään selvää. Eilen saimme tietää, ettei neuvosto ole Saksan painostuksesta vieläkään valmis allekirjoittamaan vuotta 2020 koskevia sitovia tavoitteita, jotka ovat joka tapauksessa vielä lähellä 1990-luvun puolivälin tavoitteita.
<P>
Tämä ekologisia investointeja koskeva kaksinaismoraali ja keskustelun epärehellisyys on mielestäni skandaalimaista. Kehotan teitä lopultakin tekemään kolmikantaneuvotteluissa sen, mitä lupaatte tässä autoteollisuuden innovointia koskevassa keskustelussa. Muussa tapauksessa joudutte todellakin ottamaan vielä suuremman vastuun autoteollisuuden ja sen alihankkijoiden synkistä tulevaisuudennäkymistä.
<SPEAKER ID="044" NAME="Ilda Figueiredo">
GUE/NGL-ryhmän puolesta. - (PT) Autoteollisuuden kriisi johtuu useista seikoista, mutta selvästikin suurimpia syitä on väestön ostovoiman heikentyminen pienten tulojen, etenkin pienten palkkojen, epävarman työn ja työttömyyden vuoksi.
<P>
Yksi tehokkaimmista toimenpiteistä olisi näin ollen nostaa palkkoja jakamalla tulot oikeudenmukaisesti uudelleen. Muitakin toimia tietenkin tarvitaan. Tämä johtuu siitä, että autonvalmistajien tuotannon pysähtyminen vaikuttaa myös moniin muihin aloihin, kuten autojen osia valmistavaan teollisuuteen ja liikenteeseen, mikä voi pahentaa koko taloudellista ja sosiaalista tilannetta.
<P>
Autoalalla olisi näin ollen toteutettava rahoitusalan tapaan poikkeustoimia, jotta työllisyys voidaan taata. Ei voida sanoa, ettei tuotannon ja työllisyyden puolustaminen ole yhtä tärkeää kuin talousala. Meidän on varmistettava tarvittava yhteisvastuullisuus, jotta teollisuutta voidaan tukea Euroopan unionissa, etenkin kaikkein haavoittuvimmissa talouksissa ja herkimmillä aloilla.
<P>
Portugalissa tilanne on äärimmäisen huolestuttava, koska autoala on erittäin riippuvainen monikansallisten yritysten toimintasuunnitelmasta. Viime vuosina yritykset ovat siirtäneet toimintaansa muualle sekä autojen tuotannossa, kuten Opelin ja Renault'n tapauksissa, että osien tuotannossa, kuten erityisesti Yazaki Saltanon ja Learin tapauksissa. Lisäksi työpaikkoja saatetaan menettää muissa yhtiöissä, esimerkiksi Sunviautossa ja Delphissä, sekä sadoissa mikro- ja pienyrityksissä, joihin tämä tilanne vaikuttaa.
<P>
Joissakin tapauksissa tuotanto on pysäytetty useiksi päiviksi tilausten puutteen vuoksi. Näin on tehty Palmelassa toimivassa Autoeuropassa ja Caciassa, Aveirossa sijaitsevalla Renault'n komponenttitehtaalla. Kuljetettavien autojen ja osien vähentyminen vaikuttaa myös tavaraliikenteeseen.
<P>
Arvoisa komission jäsen, arvoisa neuvoston puheenjohtaja, Euroopan unionin on siksi tärkeää toteuttaa poikkeuksellisia tukitoimia, jotta voimme edistää teollisuustuotantoa ja turvata sellaiset työpaikat, joissa otetaan työntekijöiden oikeudet huomioon.
<SPEAKER ID="045" NAME="Andreas Mölzer" AFFILIATION="NI">
(DE) Arvoisa puhemies, arvoisa komission jäsen, autoteollisuuden kriisin ensimmäisiin merkkeihin, kuten tilausten vähentymiseen, ei todennäköisesti suhtauduttu riittävän vakavasti. Alussa ehkä toivoimme, että tilanne vaikuttaa vain paljon polttoainetta kuluttaviin yhdysvaltalaisiin autoihin. Jokainen, joka on hieman keskustellut autokauppiaiden kanssa, tietää, että dieselautoja on jo kuukausien ajan ollut vaikea saada kaupaksi myös EU:ssa.
<P>
Euroopan unionin ei siis pidä olla yllättynyt yhä pahenevasta ongelmavyyhdistä, koska se on aktiivisesti vaikuttanut aiemmin kukoistaneen autoalan taantumiseen esimerkiksi laatimalla sille kasapäin säännöksiä. Yritykset tarvitsevat vakaan ja ennustetavan oikeudellisen kehyksen, jotta ne voivat tehdä suunnitelmia. Jos EU muuttaa sääntöjä jatkuvasti, se saattaa romuttaa jokaisen teollisuudenalan. Emme saa myöskään unohtaa dieselpolttoaineen verotuksen jatkuvaa kiristämistä emmekä biopolttoaineita.
<P>
Kriisiä ei siis ratkaista pelkästään sillä, että EU tarjoaa lainaa suunnitellut 40 miljardia euroa. Sen on luotava jatkossa suunnittelun mahdollistavat ennustettavat kaupankäyntiedellytykset kaikille aloille.
<SPEAKER ID="046" NAME="Werner Langen" AFFILIATION="PPE-DE">
(DE) Arvoisa puhemies, korostan jälleen kerran autoteollisuuden merkitystä, koska se tarjoaa 12 miljoonaa suoraa ja välillistä työpaikkaa sekä johtaa maailmanlaajuisesti alan teknologiaa. Meidän on pidettävä komission jäsenen Verheugenin ja muiden tapaan mielessä, että autoteollisuus on tietenkin riippuvainen suhdanteista ja öljyn hinnasta ja että ostajien käyttäytyminen kielii luottamuksen romahtamisesta rahoitusmarkkinakriisin aikana. Tämä on autoteollisuuden suurin ongelma. Kilpailu on erittäin tiukkaa, eikä yksittäinen yritys - tai edes yksittäinen jäsenvaltio - yksinkertaisesti voi toteuttaa kilpailua vääristäviä toimia. Euroopan komission on estettävä ne.
<P>
Totean tämän alustavana huomautuksena. Talouden Euroopan laajuisen elvytyspaketin laatimista koskevat ehdotukset ovat siksi aivan yhtä hyödyttömiä kuin yksittäiset ehdotukset koko autoteollisuuden suojelemisesta. Oikea ratkaisu on nähdäkseni edistää vähän saastuttavien autojen tutkimusta ja kehittämistä joko tutkimusohjelmalla tai lainoilla, kuten komissio ehdottaa. Mielestäni on tärkeää varmistaa, etteivät myöskään jäsenvaltioiden tuet vääristä kilpailua. Olen lisäksi täysin vakuuttunut siitä, ettei kilpailupolitiikkaa pidä yleisesti muuttaa, ja olen lukenut viime päivinä myös parlamentin merkittävien tahojen tekemiä tämänsuuntaisia ehdotuksia.
<P>
Komissio tekee oikein soveltaessaan kilpailusääntöjä tiukasti. Totean kuitenkin, että esimerkiksi yhdysvaltalaisen GM:n ja sen tytäryhtiöiden johtamisvirheiden vuoksi saatamme joutua laatimaan Euroopassa toteutettavia väliaikaisia ratkaisuja. Pitkäaikaiset tuet eivät kuitenkaan saa olla ratkaisu, vaan ratkaisujen on oltava kilpailulainsäädännön mukaisia. Tämä on ainoa keino turvata alan työpaikat pitkällä aikavälillä. Totean lisäksi, että paras kannustin olisi lykätä autoja koskevaa järkevää ilmastonmuutospolitiikkaa, tehdä autoista kohtuuhintaisia, kuten jo todettiin, ja luopua liian tiukoista vaatimuksista. Jäsen Harmsin toteamukset ovat mielestäni hyvin kaukana todellisuudesta.
<SPEAKER ID="047" NAME="Matthias Groote" AFFILIATION="PSE">
(DE) Arvoisa puhemies, arvoisa komission jäsen, arvoisa neuvoston puheenjohtaja, hyvät kollegat, autoteollisuus on todellakin kriisissä, joka johtuu monesta asiasta. Ennen kaikkea rahoituskriisi on vauhdittanut autoalan kriisiä, ja jäsenvaltiot laativat parhaillaan ratkaisuja.
<P>
Euroopan autoteollisuus on keskeinen teollisuudenala. Tämän Euroopan keskeisen teollisuudenalan kriisin voittamiseksi tarvitaan siksi eurooppalaisia ratkaisuja. Lähes kaikilla autonvalmistajilla on eurooppalaiset rakenteet. Autonvalmistajat tarvitsevat valtion takauksia tai Euroopan investointipankin matalakorkoisia lainoja, jotta ne voivat tehdä tarvittavat investoinnit ympäristöä säästäviin autoihin - kuten tänään on jo useaan kertaan todettu - ja vähän kuluttaviin tekniikkoihin. On erittäin tärkeää, ettei tässä yhteydessä unohdeta myöskään alihankintateollisuutta. Siinä toimii pieniä ja keskisuuria yrityksiä, joissa luodaan työpaikkoja ja toteutetaan innovaatioita.
<P>
Miten Euroopan unioni voi suojella tätä keskeistä teollisuudenalaa? Viime istuntojaksolla neuvoston puheenjohtaja ehdotti keskeisten teollisuudenalojen tukemista. Tämä oli mielestäni hyvä ajatus, sillä jos ehdotus viedään johdonmukaisesti päätökseen, tämä tarkoittaa, että koko Euroopan autoteollisuuteen sovelletaan Volkswagen-lakia. Se olisi varmasti hyvä väline. Euroopan komissio kuitenkin taistelee nyt tätä suojeluvälinettä vastaan. Kysyn siksi komissiolta, aikooko se jatkaa valitustaan autoteollisuuden kriisistä huolimatta vai muuttaako se kriisin vuoksi linjaansa.
<SPEAKER ID="048" NAME="Sophia in 't Veld" AFFILIATION="ALDE">
(NL) Arvoisa puhemies, tilanteesta kertoo paljon se, että yritys- ja teollisuustoiminnasta vastaava komission jäsen on paikalla, mutta kilpailuasioista vastaava komission jäsen ei. Minulla on suuria epäilyjä autoteollisuuden auttamisesta. Ongelmat ovat epäilemättä erittäin vakavia, mutta miksi meidän pitäisi tukea autoteollisuutta eikä muita aloja? Ongelmat ovat ehkä pahentuneet, mutta ne eivät missään tapauksessa johdu luottokriisistä, eikä huonosta käyttäytymisestä pidä palkita valtiontuella. Euroopan unionista tehdyssä sopimuksessa sallitaan pelastamistuki, mutta - viime kädessä kansalaisten maksamia - verorahoja ei saa käyttää vaikeuksissa olevien alojen pelastamiseen. Emme saa myöskään unohtaa, että viime vuosina on jo käytetty valtavia rahamääriä autonvalmistajien pelastamiseen, jossa ei ole aina onnistuttu.
<P>
Meidän on lyhyellä aikavälillä turvattava vaarassa olevat työpaikat, mutta pitkällä aikavälillä meidän on myös jätettävä tuleville sukupolville terve talous, terve ympäristö ja terve valtiontalous. Mielestäni on hieman epäoikeudenmukaista, ettei hoito-, koulutus-, lastenhoito- tai ympäristöaloille ole vuosiin myönnetty varoja, mutta autoteollisuuteen kehotetaan nyt syytämään miljardeja, jotta se voidaan pelastaa katastrofilta. Jos autoteollisuutta avustetaan, on asetettava tiukat ehdot, mitä rakennemuutosjärjestelyjä sen on tehtävä vastapalveluksena. Tämä pätee ainoastaan tulevaisuuteen suuntautuneisiin, ympäristöä säästäviin ja innovatiivisiin toimiin, koska vaikka valtiontuella saatetaan pelastaa yrityksiä, sillä voidaan todellakin myös tuhota muita yrityksiä kilpailun vääristymisen vuoksi.
<SPEAKER ID="049" NAME="Jean-Paul Gauzès" AFFILIATION="PPE-DE">
(FR) Arvoisa puhemies, arvoisa neuvoston puheenjohtaja, arvoisa komission jäsen, hyvät kollegat, tämä on todettu jo useaan kertaan. Autoteollisuus tarjoaa 12 miljoonaa suoraa tai välillistä työpaikkaa Euroopan unionissa. Se vastaa kymmentä prosenttia EU:n BKT:stä. Autoteollisuus on nyt vakavassa kriisissä. Euroopan markkinat ovat pienentyneet noin 15 prosenttia. Taantuma voi olla 17-20 prosenttia vuoden 2008 viimeisillä neljänneksillä.
<P>
Autonvalmistajien tulokset heikentyvät. Alan suurimpana uhkana on varojen puute. Valmistajat supistavat siksi tuotantoa ja pyrkivät pienentämään rakenteellisia kustannuksia. Kriisi vaikuttaa ensimmäiseksi työpaikkoihin.
<P>
Arvoisa neuvoston puheenjohtaja, kuten totesitte, tämä kriisi edellyttää koordinoitua toimintaa EU:lta ja jäsenvaltioilta, erityisesti niiltä, joita asia koskee suoraan. Suunniteltu EIP:n rahoitustuki on välttämätön.
<P>
Kannatan tietenkin ehdotuksianne. Meidän on ensinnäkin tuettava investointeja, erityisesti puhtaiden ajoneuvojen suunnitteluun ja toteutukseen sekä hybridi- ja sähköajoneuvojen kehittämiseen tehtäviä investointeja. Myös markkinoita on tuettava verokannustimilla, jotta autokanta saadaan uudistettua. Kuten komission jäsen totesi, huomattava osa autojen aiheuttamista saasteista on peräisin vanhoista autoista.
<P>
Lisäksi tarvitaan vakaa ja kunnianhimoinen mutta realistinen sääntelykehys. Hiilidioksidipäästöjen vähentämistä koskevista tavoitteista on pidettävä kiinni, sillä valmistajat ovat käyttäneet - ja käyttävät edelleen - niihin paljon varoja. On kuitenkin pysyttävä realistisena ja määrättävä kohtuullisia seuraamuksia niille, jotka eivät saavuta tavoitteita. Liian ankarat seuraamukset olisivat kuolinisku tavallisille autonvalmistajille.
<P>
Emme saa unohtaa, että tiukimmat ympäristövaatimukset vaikuttavat eniten nimenomaan autoteollisuuteen.
<P>
Lopuksi totean, että nykytilanteessa olisi valmistajille haitallista heikentää korin ulkoisten osien suojelua.
<SPEAKER ID="050" NAME="Monica Giuntini" AFFILIATION="PSE">
(IT) Arvoisa puhemies, arvoisa komission jäsen, hyvät kollegat, keskustelemme mielestäni oikeaan aikaan yhdestä Euroopan talouden tärkeimmästä alasta.
<P>
Maailman taloustilanne huononee jatkuvasti, ja myös Italian ja muun Euroopan autoteollisuuden tilanne heikkenee entisestään. Ministeri mainitsi tiedon, jonka mukaan myynti on vähentynyt vuonna 2008 tuntuvasti, kaikkiaan 5 prosenttia. Italiassa myynti väheni pelkästään lokakuussa yli 18 prosenttia, joka on synkin luku alalla yli kymmeneen vuoteen.
<P>
Tämä kriisi vaikuttaa näin ollen kaikkiin tärkeimpiin markkinoihin Euroopassa, mutta korostan, ettei kriisi vaikuta ainoastaan autojen tuotantoon vaan koko tuotantoketjuun ja erityisen haitallisesti autonosia valmistaviin yrityksiin.
<P>
Kuten jo todettiin, kriisistä kärsii koko ala. Mainitsen vain esimerkkinä Italian Toscanan rannikon tilanteen. Siellä on jouduttu viime kuukausina toiminnan siirtämisprosessien vuoksi ottamaan käyttöön palkkatakuurahasto satojen työntekijöiden kohdalla ja irtisanomaan määräaikaisia työntekijöitä. Yksi esimerkki antaa käsityksen tilanteen vakavuudesta, ja se on Delfi-ryhmä, jonka työntekijät ovat turvautuneet palkkatakuurahastoon kahden ja puolen vuoden ajan. Heidät on pyrittävä kiireesti sijoittamaan uudelleen, ja paikallisten hallintoelinten on toimittava ensimmäisenä.
<P>
Nyt on kuitenkin selvää, että kansalliset, alueelliset ja paikalliset elimet ovat osittain toimintakyvyttömiä, minkä vuoksi Euroopan unionin on sitouduttava ja toimittava tehokkaasti. Sen on myös käsiteltävä monikansallisten yhtiöiden tilannetta tuotannon siirtämiseen liittyvien ongelmien vuoksi ja toteutettava siksi Euroopan laajuisia toimia tämän kriisin hillitsemiseksi, jotta vältytään sosiaaliasioihin ja työllisyyteen kohdistuvilta vaikutuksilta.
<SPEAKER ID="051" NAME="Gianluca Susta" AFFILIATION="ALDE">
(IT) Arvoisa puhemies, hyvät kollegat, opimme rahoituskriisistä sen, että on palattava reaalitalouteen ja näin ollen autettava Euroopan tuotantoteollisuutta elpymään etenkin nyt, kun Yhdysvallat aikoo Barack Obaman johdolla muuttaa jossain määrin koko maailman taloussuhteita.
<P>
Meidän ei pidä puhua valtiontuista, mutta tuotantoteollisuuttamme on vahvistettava kolmella alalla. Nämä alat ovat kierrätys, joka on ymmärrettävä samalla tavoin koko Euroopassa, tuotannon keskittäminen innovatiivisille aloille ja tietojen tarjoaminen kuluttajille sekä merkittävä toiminta Maailman kauppajärjestössä, jotta tullimaksujen esteet saadaan tasapainoon etenkin Euroopan unionin ja Kaukoidän välisissä suhteissa.
<P>
Emme saa myöskään unohtaa investoida autoalan tutkimukseen ja sekä kovaan että pehmeään laajaan infrastruktuuriin. Meidän on pelattava reilua peliä maailmassa. Säännöt ovat nyt muuttumassa, ja meidän on G20-kokouksen päätelmien avulla palattava tasa-arvoiseen lähtökohtaan.
<SPEAKER ID="052" NAME="Gunnar Hökmark" AFFILIATION="PPE-DE">
(SV) Arvoisa puhemies, työpaikat ovat nyt tärkeitä koko Euroopassa. Autoteollisuudessa näemme nyt teollisuuteen liittyvän haasteen, joka on tyypillinen myös muilla Euroopan talouden aloilla. Emme saa nyt sallia sellaista tilannetta, että valtiontuki heikentää yritysten työllisyyttä yhdessä valtiossa mutta edistää sitä toisessa valtiossa. Emme saa sallia valtiontukea, joka vahingoittaa teollisuutta yhdellä alueella, mutta hyödyttää sitä toisella alueella, koska silloin syntyy työttömyyttä ja menetetään työpaikkoja, ja ongelma leviää vähitellen koko Eurooppaan. Emme saa sallia valtiontukea, joka vaikeuttaa elinvoimaisten yritysten toimintaa ja pelastaa yrityksiä, jotka eivät enää selviä omin avuin. Autoteollisuuden ongelma on pitkäaikainen ongelma, joka on tullut selvemmin esiin rahoituskriisissä. Sen yhteydessä koko maailmassa on jo pitkään kärsitty suurista tappioista ja kysynnän heikentymisestä sekä myös liikakapasiteetista.
<P>
Nyt on ennen kaikkea varmistettava, että Euroopassa on kysyntää. Tämä edellyttää veronalennuksia, jotta eurooppalaisissa kotitalouksissa voi olla kysyntää täällä valmistettaville tuotteille. Tässä yhteydessä on varmistettava, että Euroopan teollisuus voi ottaa johtoaseman tekniikassa ja kehittämisessä eri aloilla, myös ympäristö- ja energia-aloilla. Julkiset toimet olisi kohdennettava nimenomaan tähän.
<P>
Euroopan autoteollisuuden on voitava olla myös maailmanlaajuinen toimija. Tämän vuoksi on varmistettava avoin vapaakauppa, jossa Euroopan autoteollisuudella on pääsy maailmanmarkkinoille. On siksi tärkeää muistaa, että ne, jotka nyt vaikeuttavat vapaakauppaa ja edistystä Dohan kierroksella, estävät tosiasiassa Euroopan autoteollisuuden mahdollisuudet kasvaa suurilla tulevaisuuden markkinoilla.
<SPEAKER ID="053" NAME="Patrizia Toia" AFFILIATION="ALDE">
(IT) Arvoisa puhemies, hyvät kollegat, Euroopan unionilla on hyvin selkeät vaihtoehdot tässä äärimmäisen vakavassa kriisissä, joka vaikuttaa niin Yhdysvaltojen kuin meidänkin maanosamme autoalaan. Euroopan unioni joko pysyy toimettomana ja seuraa kysynnän ja tuotannon romahtamista, jonka seurauksia ei voida vielä edes arvioida. Näin se seuraa abstraktisti vapaiden markkinoiden teoreettista mallia ja kunnioittaa täysimääräisesti kilpailua, kuten jotkut ovat tänään kehottaneet. Toinen vaihtoehto on, että se hoitaa velvollisuutensa ja torjuu tilannetta asianmukaisesti.
<P>
Olemme valinneet jälkimmäisen vaihtoehdon, ja kehotamme komissiota ja neuvostoa osoittamaan päättäväisyyttä ja määrätietoisuutta. Kannatamme komission jäsenen Verheugenin toteamuksia ja toivomme, ettei yksikään hänen kollegansa lannista hänen päättäväisyyttään. Tämä on poikkeuksellinen tilanne, joka edellyttää myös poikkeuksellisia toimia.
<P>
Hyvät kollegat, rahoituskriisin aikana menettelyä ja julkisten varojen sijoittamista koskevia valintoja tehneet politiikan ja talouden alojen viranomaiset ovat toisaalta toteuttaneet joitakin sellaisia toimia, jotka olisivat vielä muutama kuukausi sitten tuntuneet mahdottomilta. Totean lopuksi, että meidän on kuitenkin toimittava valikoiden ja muutettava toimintatapaa kiireellisyyden vuoksi. Tarjoamalla aiempaa houkuttelevampia lainoja ja tukemalla kysyntää meidän on rohkaistava suuntautumaan valikoiden kohti ympäristön kannalta kestävämpää tuotantoa.
<SPEAKER ID="054" NAME="Martin Callanan" AFFILIATION="PPE-DE">
(EN) Arvoisa puhemies, Euroopan autoteollisuus on mielestäni osoittanut viime vuosina huomattavaa sitkeyttä, vaikka taloudellinen tilanne on ollut äärimmäisen vaikea ja EU:n lainsäädäntöä on suorastaan tulvinut alalle. Autonvalmistajillamme näyttävät muulle maailmalle esimerkkiä ympäristön huomioon ottamisessa, teknisissä vaatimuksissa ja innovoinnissa. Tätä saavutusta on syytä tukea eikä heikentää. Olen erityisen ylpeä Yhdistyneen kuningaskunnan autoteollisuudesta ja haluan tässä yhteydessä tuoda esiin kotialueellani Koillis-Englannissa sijaitsevan paikallisen Nissan-yhtiön, joka on Euroopan tuottavin autotehdas.
<P>
Kukaan ei kiistä ympäristönsuojelun tärkeyttä, mutta olen äärimmäisen huolissani siitä, että kiirehtiessämme osoittamaan uskottavuutemme ympäristöasioissa saatamme toisinaan tuhota erittäin tärkeän ja menestyvän teollisuudenalan. Myynti on jo vähentynyt voimakkaasti Yhdistyneessä kuningaskunnassa. Se väheni viime kuussa 23 prosenttia. Teollisuutta ei saa pakottaa noudattamaan muutoksille laadittua tiukkaa ja joustamatonta aikataulua, vaan sitä on pyrittävä tukemaan ja kannustamaan muutoksiin, jotka ovat välttämättömiä sen tulevaisuuden kannalta. Jos autoteollisuudella - ja myös alihankkijoilla ja osien valmistajilla - on poliittinen tukemme, voimme auttaa niitä selviytymään tästä vaikeasta kaudesta.
<P>
Toivon komission valvovan erittäin valppaasti, että jäsenvaltiot noudattavat autonvalmistajille myönnettäviä valtiontukia koskevia rajoituksia. Meillä on Yhdistyneessä kuningaskunnassa erittäin pitkä ja menestyksetön historia autoteollisuudelle myönnettävissä valtiontuissa. Pääsimme niistä eroon 1980-luvulla. Toivon, ettemme palaa niihin, sillä jos syydämme julkisia varoja autoteollisuuteen, miten käy rakennus- ja elintarviketeollisuudelle? Kaikki alat kärsivät, ja meidän on oltava hyvin varovaisia ja huolehdittava siitä, ettei tiukoilla olevia veronmaksajien rahoja käytetä liikaa autoteollisuuteen. Tämä ei ole toiminut aiemmin eikä toimi myöskään tulevaisuudessa. Toivon, että komissio pitää erittäin tarkasti silmällä hairahtuvaisia jäsenvaltioita, jotka saattavat eksyä tälle menestyksettömälle tielle.
<SPEAKER ID="055" NAME="Ivo Belet" AFFILIATION="PPE-DE">
(NL) Arvoisa puhemies, arvoisa komission jäsen, hyvät kollegat, kuten on jo todettu, autoteollisuus on elintärkeä ala. Se on todellakin Euroopan talouden keskeinen ala, joka tarjoaa suoraan tai välillisesti työpaikan 12 miljoonalle ihmiselle. Se on valtava määrä. Minusta on siksi enemmän kuin perusteltua, että tälle keskeiselle alalle myönnetään edullisia lainoja, mutta nämä tuoreet rahat on selvästikin käytettävä uusiin, ympäristöä säästäviin tekniikkoihin. Voimme olettaa eurooppalaisten autonvalmistajien tekevän vielä aiempaa enemmän yhteistyötä uusien tekniikkojen kehittämisessä, esimerkiksi sähköautojen kohtuuhintaisten, tehokkaiden akkujen kehittämisessä.
<P>
Meidän on myös myönnettävä, että EU on tehnyt itsekin virheitä. Olemme ehkä investoineet liikaa vetyyn, mutta tarvitsemme nyt hyvin lyhyellä aikavälillä taloudellisia, sähkökäyttöisiä hybridimoottoreita. Meidän on siksi kenties mukautettava painopisteitämme ja hankkeitamme erityisesti tutkimuksen ja kehittämisen seitsemännen puiteohjelman yhteydessä. Tavoitteenamme olisi oltava ja miksei todellakin voisi olla, että kaikki uudet autot ovat Euroopassa vuoteen 2020 mennessä sähkökäyttöisiä, olivatpa ne hybridiautoja tai eivät. Miksi tämä ei voisi olla mahdollista? Tämän tavoitteen saavuttaminen edellyttää nopeaa muutosta, mikä tarkoittaa, että meidän on myös investoitava alan työntekijöiden koulutukseen. Arvoisa komission jäsen, oletamme teidän olevan samaa mieltä siitä, että työntekijöiden koulutukseen myönnettävä tuki on perusteltu tulevaisuuteen suuntautunut investointi ja että sitä myös pidetään sellaisena. Eri autonvalmistajat, myös Genkissä toimiva Ford ja Antwerpenissä toimiva Opel, tekevät jo tällaisia investointeja ja edistyvät valtavasti myös työmarkkinoilla heikossa asemassa olevien ryhmien osalta. Tällaisia toimia on mielestäni perusteltua kannustaa ja palkita myös jatkossa.
<P>
Myös tulevina viikkoina hyväksyttävä hiilidioksidilainsäädäntö on erinomainen tilaisuus asettaa tavoitteemme korkealle. Kriisit luovat poikkeuksetta tilaisuuksia. Meidän on nyt tehtävä yhteistyötä näiden uuden sukupolven autojen kehittämiseksi. Jos emme nyt anna periksi, Euroopan unioni hallitsee näitä markkinoita tulevina vuosikymmeninä, joten kehotan eurooppalaisia valmistajia lähtemään puolustusasemista ja soveltamaan hyökkäystaktiikkaa.
<SPEAKER ID="056" NAME="Pierre Pribetich" AFFILIATION="PSE">
(FR) Arvoisa puhemies, millainen toimintasuunnitelma meillä olisi oltava, jotta tämä kriisi voitetaan? Totuus on se, että kriisi vaikuttaa kaikkiin autonvalmistajiin ja että sillä on lumipallovaikutus niihin 12 miljoonaan Euroopan unionin kansalaiseen, jotka työskentelevät autoalalla.
<P>
Meidän on ajateltava ennen kaikkea näitä työntekijöitä ja heidän perheitään, ja meidän on pyrittävä ensisijaisesti suojelemaan heitä vastaamalla hankalaan kysymykseen siitä, millainen toimintasuunnitelma tämän kriisin voittamiseen tarvitaan.
<P>
Se edellyttää nopeaa, tehokasta, yhtenäistä ja jäsenneltyä teollisuuspolitiikkaa, jota sovelletaan keskipitkällä ja pitkällä aikavälillä, uutta autosopimusta sekä jäsenvaltioiden ja Euroopan unionin toteuttamia tilanteen tasalla olevia koordinoituja toimia.
<P>
Kuulen Euroopan parlamentissa aikansa eläneelle liberalismille ominaisia vanhoja, ahdasmielisiä näkemyksiä: ei apua, ei tukia vaan kilpailua eikä mitään muuta kuin kilpailua. Hyvät kollegat, nyt tarvitaan lainsäädäntöä ja julkisia toimia. Tarvitsemme siksi uuden autosopimuksen, autoteollisuutta koskevan kunnianhimoisen ja älykkään suunnitelman, jotta voidaan ennen kaikkea pelastaa työpaikat ja kehittää Euroopan työllisyyttä tukemalla koulutusta. Tavoitteena on lisäksi nopeuttaa alan yritysten siirtymistä puhtaita ja älykkäitä ajoneuvoja koskevaan tekniikkaan sekä piristää kysyntää siten, että saastuttavan vanhan autokannan uudistamista yksinkertaistetaan ottamalla käyttöön eurooppalainen ympäristöbonus.
<P>
Euroopan on lyhyesti sanoen toimittava ja reagoitava. Sen on toimittava eikä pysyttävä hiljaa ja joutilaana. Meidän on toimittava älykkäästi ja tuettava tätä muutosta.
<SPEAKER ID="057" NAME="Dumitru Oprea" AFFILIATION="PPE-DE">
- (RO) Elämme maailmassa, jossa henkilöä kohden ei enää käytetä yhtä hevosta vaan kymmeniä tai satoja hevosia vastaavaa voimaa. Neljän ja viiden hengen autoissa on vain yksi matkustaja yli 75 prosenttia ajoajasta. Ne ovat sadan vuoden ajan kuluttaneet 7,5 litraa polttoainetta sadalla kilometrillä. Ihmiskunnan suurimmat ongelmat liittyvät käyttäytymiseen ja saasteisiin. Meidän on siksi muutettava suhtautumistamme autoihin ja autojen käyttöä. Autojen on oltava huomattavasti pienempiä, täysin turvallisia, ekologisia, kulutettava muutama litra sadalla kilometrillä ja oltava sen hintaisia, että ihmisten käyttäytymistä voidaan hallita tulevaisuudessa.
<SPEAKER ID="058" NAME="Ieke van den Burg" AFFILIATION="PSE">
(NL) Arvoisa puhemies, autoteollisuuteen ja komission toimintatapaan kohdistuvasta kritiikistä huolimatta meillä ei ole muuta mahdollisuutta kuin kiinnittää huomiota autoteollisuuteen, koska se taantuu oleellisesti, kuten asuntojen rakentaminen. Kaikki hälytyskellot soivat, joten meidän on toteutettava ajoissa kohdennettuja lyhyen aikavälin toimia.
<P>
Korostan kolmea asiaa. Toimet on kohdennettava suurten autonvalmistajien lisäksi myös alihankkijoihin ja rahoitusyhtiöihin. Rakennemuutostoimissa on keskityttävä aiempaa puhtaampiin ja taloudellisempiin autoihin, ja tiettyjä seikkoja on koordinoitava EU:n tasolla. Jäsenvaltioiden ei pidä toimia yksin, koska se voi pahentaa naapurivaltioiden ongelmia. Tämä on erityisen tärkeää alihankkijoille, koska niiden työskentely on rajat ylittävää. Ne toimivat sisämarkkinoilla, ja niiden on voitava hyötyä toimista samalla tavoin eikä pelkästään kansallisella tasolla. Euroopan komission on valvottava tarkasti tasapuolisten toimintaedellytysten toteutumista. Kannatan kilpailun pääosastolle tässä yhteydessä osoitettua tehtävää.
<SPEAKER ID="059" NAME="Marie Anne Isler Béguin" AFFILIATION="Verts/ALE">
(FR) Arvoisa puhemies, maksettuamme pankkien pelastamisen meidän on pelastettava nyt autoteollisuus ja tietenkin taas julkisilla varoilla. Olemme kuitenkin jo yli kymmenen vuoden ajan varoittaneet autoteollisuutta hiilidioksidipäästöjen vaikutuksista kansanterveyteen. Olemme yli kymmenen vuotta vaatineet autoalaa valmistamaan puhtaita autoja. Vaatimuksemme ovat yli kymmenen vuoden ajan kaikuneet kuuroille korville, koska autoteollisuus vastustaa niitä voimakkaiden eturyhmien avulla. Se on jarruttanut kaikkea kehitystä. Arvoisa komission jäsen, tiedättekin varmasti asemanne puolesta, että autoteollisuus vastusti äskettäin Euroopan parlamentissa CARS 21 -prosessia, jotta päästöjä ei tarvitsisi vähentää alle 130 grammaan.
<P>
Autoteollisuus on käärinyt huomattavia voittoja, joita ei sijoitettu uudelleen teollisuuden rakennemuutokseen, mutta rahoituskriisi on sille nyt hyvä tekosyy pyytää julkista tukea ja irtisanoa työntekijöitä mielivaltaisesti. Vedetäänkö kuluttajia taas kerran nenästä? Kuluttajien on nimittäin maksettava, jotta he saavat puhtaan auton markkinoilla, mutta heillä ei ole mitään takeita siitä, että se tulee halvemmaksi. Tilanne pysyy siis täysin ennallaan.
<P>
Autoteollisuutta on siksi ohjattava ehkäisemään konkursseja muilla keinoin, koska meidän on valmistauduttava auton jälkeiseen aikakauteen.
<SPEAKER ID="060" NAME="Kurt Joachim Lauk" AFFILIATION="PPE-DE">
(DE) Arvoisa puhemies, toteamme ensinnäkin, että Euroopan markkinoilla, jotka eivät ole romahtaneet yhtä pahasti, on selkeä hiilidioksidiverotusta koskeva lainsäädäntö ja selkeä käsitys siitä, mitä autonvalmistajilta odotetaan. Arvoisa neuvoston puheenjohtaja Jouyet, kuluttajien luottamus voidaan palauttaa, jos jäsenvaltiot velvoitetaan puheenjohtajakaudellanne luomaan mahdollisimman pian selkeän sääntelykehyksen. Tämä on paras tapa auttaa autoteollisuutta.
<P>
Meidän on kuitenkin tehtävä muutakin. Emme saa nyt puhua miljardien eurojen tuista ja samalla uhata autoteollisuutta miljardien eurojen sakoilla, jos tavoitteita ei saavuteta. Siinä ei ole mitään järkeä. Se luo valtavasti epävarmuutta ja tekee autoista kalliimpia kuluttajille. Meidän on meneteltävä toisella tapaa, asetettava tulevaisuudenkuva ja todettava, että 2020-luvun loppuun mennessä 20, 25 tai 30 prosenttia autoista on oltava päästöttömiä. Näin lisättäisiin innovointia ja edistyttäisiin, ja kuluttajat olisivat selvillä Euroopan autoteollisuuden tulevasta strategiasta.
<SPEAKER ID="061" NAME="Inés Ayala Sender" AFFILIATION="PSE">
(ES) Arvoisa puhemies, tässä kriisitilanteessa puheenjohtajavaltio Ranska ja teollisuustoiminnasta vastaava komission jäsen Verheugen ansaitsevat kiitokset ansiokkaasta toiminnastaan. Nyt on kuitenkin toteutettava kiireesti lisätoimia. Teollisuustoiminnasta ja kilpailuasioista vastaavien komission jäsenten on lisäksi puhuttava yhteen ääneen.
<P>
Autoteollisuus, joka käsittää valmistajat, alihankkijat, jakelijat ja rahoitusyhtiöt, tarvitsee kiireesti rohkean ja monipuolisen tukisuunnitelman. Kansalaiset eivät ymmärrä vaatimattomuutta ja pidättyvyyttä päätettäessä avusta, jota tarvitaan autoteollisuuden tukemiseen, koska kyseinen ala tarjoaa valtavasti suoria laadukkaita työpaikkoja, etenkin kun olemme auttaneet tehokkaasti rahoitusalaa, jolla erittäin vakaviinkin virheisiin on suhtauduttu suopeasti.
<P>
Sellaista eivät ymmärrä Zaragozassa sijaitsevalla Figueruelasin tehtaalla olevat Opelin työntekijät, jotka ovat auttaneet ja tukeneet yhtiönsä tulevaisuudennäkymiä Espanjassa ja Saksassa, eivätkä myöskään Aragónin tai Espanjan hallitukset, jotka käyttävät kaikki investointiresurssinsa ja toivovat Euroopan unionin yhteistyötä ja johtajuutta.
<P>
Tarvitsemme pikaisesti rohkean suunnitelman, jonka avulla Euroopan autokanta voidaan korvata nopeasti aiempaa turvallisemmilla ja puhtaammilla autoilla. Tarvitsemme joulukuusta alkaen eurooppalaisen Plan Renove -järjestelmän eli uudistusohjelman, joka kannustaa sekä suoriin investointeihin että kulutukseen.
<P>
Myös eurooppalaiset autonvalmistajat samoin kuin alihankkijat, jakelijat ja rahoitusyhtiöt tarvitsevat avustusta ja takauksia. Lisäksi olisi hyödyllistä tehdä pikaisesti tavanomainen, looginen sopimus ajoneuvojen päästöistä.
<SPEAKER ID="062" NAME="Gabriele Albertini" AFFILIATION="PPE-DE">
(IT) Arvoisa puhemies, hyvät kollegat, euroryhmän puheenjohtaja ja Luxemburgin pääministeri Juncker on todennut, että autoteollisuuden pelastaminen edellyttää eurooppalaista toimintasuunnitelmaa, jolla vastataan Yhdysvaltojen julkistamaan pelastussuunnitelmaan. Yhdyn täysin jo esitettyihin toteamuksiin ja toivon, että ne toteutuvat.
<P>
Jäsenvaltioiden valtiovarainministerien seuraavassa kokouksessa Euroopan investointipankki ehdottaa, että lainojen määrää lisätään 20 ja 30 prosenttia vuonna 2009 ja 2010, jolloin autoteollisuudelle myönnetään 10-15 miljardia euroa vuodessa. Tämä päätös tulee erittäin oikeaan aikaan. Jotkin jäsenvaltiot ovat jo toteuttaneet itsenäisiä toimia. Esimerkiksi Saksan hallitus esitti kuun alussa talouden tukisuunnitelman, jonka tavoitteena on, että uusia investointeja tehdään ensi vuonna 50 miljardia euroa. Autoteollisuus on suunnitelman keskeisiä aloja.
<P>
Toivon, että Euroopan komissio tekee samoin ja toimii kollegiona. Alalle myönnettävä tuki on investoitava Euroopan unioniin, joten sen olisi mentävä yrityksille, jotka eivät siirrä tuotantoaan muualle. Kaikki päätökset myöntää tukea yrityksille ovat nykytilanteessa erittäin tervetulleita, ja niillä on pyrittävä ensisijaisesti edistämään työllisyyttä ja investointeja Euroopan unionissa.
<SPEAKER ID="063" NAME="Dorette Corbey" AFFILIATION="PSE">
(NL) Arvoisa puhemies, arvoisa komission jäsen, yhdyn oikeastaan jäsen Harmsin toteamuksiin. Autoteollisuuden tarvitsema tuki on merkki epäonnistuneesta teollisuuspolitiikasta. Jo vuosien ajan on puhuttu siitä, että autoteollisuutta on valmistettava 2000-lukuun, mitä ei lopulta kuitenkaan tehty. Autoteollisuus ei ole kerta toisensa jälkeen välittänyt puhtaampia ja taloudellisempia autoja koskevista pyynnöistä. Ne ovat menneet kuuroille korville. Autoteollisuus ei ole toteuttanut mitään innovaatioita tuottaakseen autoja, jotka aiheuttavat vähemmän hiilidioksidipäästöjä, ja eturyhmät pyrkivät lisäksi höllentämään autoteollisuudelle asetettavia hiilidioksidivaatimuksia, mikä on erittäin valitettavaa.
<P>
Kysymys kuuluu: mihin suuntaan nyt mennään? Voimme nähdäkseni edelleen tukea autoteollisuutta, mutta siihen on liitettävä erittäin tiukkoja vaatimuksia, ja todellista tukea on myönnettävä ainoastaan sähköautoille, kokonaiselle ohjelmalle, jotta autoteollisuus voi tuottaa sähkökäyttöisiä ajoneuvoja ja jotta työntekijöitä voidaan tietenkin kouluttaa uudelleen. On nimittäin erittäin tärkeää turvata autoteollisuuden työntekijöiden turvallisuus. Heitä ei saa koskaan unohtaa.
<SPEAKER ID="064" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, haluan kiittää kaikkia puhujia. Käymme erittäin antoisaa keskustelua tärkeästä asiasta, ja yhdyn puheenjohtajavaltion tavoin useimpien jäsenten näkemykseen siitä, että meidän on ehdottoman tärkeää ottaa täysi vastuu tässä poikkeuksellisessa tilanteessa, joka vaikuttaa haitallisesti keskeiseen teollisuudenalaamme. Mainitsemanne luvut pitävät paikkansa: ala tarjoaa 12 miljoonaa työpaikkaa Euroopan unionissa, ja rahoituskriisi vaikuttaa siihen alalle tyypillisten kulutusluottojen osalta.
<P>
Autoalalla on myös ennennäkemättömiä ekologisia haasteita. Aikataulusta myöhästyminen on yksi asia, ja se, ettei sitä onnistuta kuromaan umpeen, on toinen asia, nyt kun olemme sitoutuneet myös hyväksymään energia- ja ilmastonmuutospaketin, joka on Euroopan unionin suurimpia haasteita.
<P>
Tämä on siksi poikkeuksellinen tilanne, ja Euroopan unionin on puheenjohtajavaltion mielestä toimittava näiden haasteiden mukaisesti. Toimissa on otettava huomioon kolme tekijää.
<P>
Ensinnäkin on otettava huomioon, mitä kumppaneinamme olevat kolmannet valtiot tekevät. Euroopan autoalan on pysyttävä kilpailukykyisenä. Toiseksi on pidettävä kiinni Euroopan unionin tärkeimmistä tavoitteista. Komission ehdotuksilla on edistettävä teille tuttujen energia- ja ilmastonmuutospaketin tavoitteiden saavuttamista. Uskon, että autojen hiilidioksidipäästöistä päästään pian sopimukseen, joka voidaan tehdä parlamentin, komission ja neuvoston välisissä menettelyissä.
<P>
Kolmas asia on, että meidän on kunnioitettava myös sisämarkkinoiden yhtenäisyyttä. Avoimuus, tasa-arvoinen kohtelu ja koordinointi ovat tärkeitä asioita, mutta ne eivät missään tapauksessa estä myöntämästä nykyisen tilanteen kaltaisissa oloissa tilapäistä kohdennettua tukea autoteollisuuden tekemien sitoumusten perusteella.
<P>
Komission jäsenen Verheugenin ehdottamat toimintalinjat ovat mielestäni hyviä aloitteita, joita puheenjohtajavaltio tukee. Tukea annetaan joko Euroopan investointipankin lainoilla, joita myönnetään kaikkein tärkeimpiin ekologisiin investointeihin, tai tarjoamalla verokannustimia, jotta autojen kysyntä on paremmin sopusoinnussa ympäristövaatimusten kanssa, jotta voidaan uudistaa autokantaa, joka vanhenee jatkuvasti ja täyttää siksi yhä huonommin ympäristövaatimukset, jotta voidaan alentaa moottoriajoneuvojen hintoja, mikä näyttää olevan tärkeä tavoite, ja jotta voidaan siirtyä aiempaa taloudellisempiin ajoneuvoihin. Kriisitilanteissa tälläkin alalla on nähdäkseni tärkeää kehittää valtion takauksia.
<P>
Meidän on mielestäni myös kannustettava kehittämään koulutusta ja joissakin tapauksissa uudelleenkoulutusta, koska tulevina viikkoina ja vuoden 2009 ensimmäisinä kuukausina tilanne luultavasti vain vaikeutuu.
<P>
Kaikki komission jäsenen Verheugenin ehdotukset näyttävät olevan oikeansuuntaisia, ja aiomme tukea häntä. Tämä on nyt ajan kysymys. Meidän on toimittava ripeästi, ja kannatan myös jäsen Goebbelsin ajatusta Euroopan vakaasta ja hyökkäävästä toimintalinjasta, jotta tämä elintärkeä ala säilyy kilpailukykyisenä.
<SPEAKER ID="065" NAME="Günter Verheugen" LANGUAGE="DE">
Arvoisa puhemies, hyvät parlamentin jäsenet, minusta on valitettavaa, ettei jäsen Harms ole enää paikalla. Niin epäsovinnaisen, melkeinpä loukkaavan hyökkäyksen jälkeen olisi ollut oikein antaa minulle mahdollisuus vastata. Teen sen nyt kirjallisesti. Kiistän kuitenkin komission puolesta erittäin jyrkästi jäsen Harmsin väitteet. En hyväksy niiden tyyliä enkä sisältöä.
<P>
(Suosionosoituksia)
<P>
Tällainen on sietämätöntä.
<P>
Siirryn nyt varsinaiseen asiaan. Euroopan autoteollisuus ei ole tiputuksessa. Joistakin puheista sai sellaisen käsityksen, että kyseinen ala onko joko riippuvainen tuista tai se vaatii niitä. Euroopan autoteollisuudelle ei makseta tukia, eikä se ole myöskään vaatinut niitä. Koko teollisuuspolitiikkamme perustuu nimittäin siihen, ettemme halua olla riippuvaisia tuista.
<P>
Ainoa käytettävissä oleva väline on Euroopan investointipankin matalakorkoinen laina. Haluan nyt kuitenkin tehdä kaikille selväksi, mitä tämä tarkalleen ottaen tarkoittaa. Näiden lainojen korko on ehkä noin prosentin tavanomaisia markkinakorkoja alhaisempi. Tämä on välttämätöntä, jotta alalla voidaan rahoittaa investoinnit, joita esimerkiksi te Euroopan unionin lainsäätäjänä edellytätte autonvalmistajilta, nimittäin investoinnit nykyaikaisiin, ympäristöä säästäviin tekniikkoihin. Tästä syystä Euroopan investointipankki myöntää tällaisia lainoja, mutta ei ainoastaan Euroopan autoteollisuudelle. Tässä istuntosalissa on syntynyt sellainen vaikutelma, että autoteollisuus on Euroopassa ainoa ala, joka voi käyttää hyväkseen tällaisia Euroopan investointipankin tarjoamia lainoja. Se ei pidä paikkaansa. Niitä tarjotaan kaikille aloille, joten ne eivät ole mikään autoalan erikoisuus. Pyydän, ettei parlamentti levitä sellaista käsitystä, että Euroopan autoteollisuus on hätää kärsivä ala, joka on valtion tukien varassa. Ala ei ole tiputuksessa eikä sen tarvitsekaan olla, koska teknisen tason ja kilpailukyvyn perusteella Euroopalla on selvästi maailman parhaiten menestyvä autoteollisuus. Olen aivan varma, että näin on myös tulevaisuudessa.
<P>
Olemme jo vuosia pyrkineet yhdessä teollisuuden ja tieteen alojen edustajien kanssa kehittämään nykyaikaisia tulevaisuuden tekniikoita. Olemme jo vuosien ajan käyttäneet siihen paljon rahaa tutkimuksen seitsemännen puiteohjelman yhteydessä. Pyrimme tehokkaasti varmistamaan, että alalla on vakaat toimintaedellytykset. Se on ensimmäinen teollisuudenala, jota varten olemme ylipäätään kehittäneet tällaisen alakohtaisen politiikan. Näin tehtiin nimenomaan siksi, että alan tulevat ongelmat havaittiin ajoissa.
<P>
Haluan vielä kerran toistaa, että Opelin tapaus on aivan poikkeuksellinen tilanne, jolla ei ole mitään tekemistä yrityksen oman liiketoiminnan kanssa. Tilanne johtuu yksinomaan Yhdysvalloissa syntyneistä ongelmista, jotka vaikuttavat Eurooppaan ja joihin meidän on löydettävä ratkaisu.
<P>
Otan esiin vielä yhden asian. Jäsen Groote puhui häntä erityisesti kiinnostavasta aiheesta, nimittäin Volkswagen-laista. En usko, että on hyvä ajatus tehdä Euroopan laajuinen aloite, jonka tavoitteena on soveltaa samanlaisia säännöksiä kaikkiin eurooppalaisiin autonvalmistajiin. Kukaan muukaan ei varmaan kannattaisi tätä ajatusta. Hyvä jäsen Groote, komissio ei ole tietääkseni muuttanut kantaansa tässä asiassa. Päätöksiä on kuitenkin pian odotettavissa.
<SPEAKER ID="066" NAME="Puhemies">
(EL) Keskustelu on päättynyt.
<P>
Äänestys toimitetaan klo 11.30.
<P>
Kirjalliset lausumat (työjärjestyksen 142 artikla)
<SPEAKER ID="067" NAME="Esko Seppänen  " LANGUAGE="FI">
Maailman autoteollisuus on joutunut vaikeuksiin, eivät kuitenkaan kaikki tehtaat. Porsche on löytänyt uuden tavan tehdä rahaa, ja sen välineenä se on käyttänyt Volkswagenin osakkeiden osto-optioita. Se ei kuitenkaan ole ratkaisu VW:n tai muiden autotehtaiden ongelmiin.
<P>
Pankkikriisi on tuonut mukanaan autokriisin: deflatoituvassa taloudessa ihmisillä ei ole varaa ostaa uusia autoja eikä niihin polttoainetta. Euroopan investointipankki haluaa pelastaa autoteollisuuden EU:n nimissä, mutta on arvioitava uudelleen, tullaanko maailmassa tarvitsemaan koko se kapasiteetti, joka on tänään autojen tuottamiseen. EIP:n luottojen suuntaaminen uuteen energia- ja ympäristöteknologiaan vastaisi paremmin maailman tämän hetken todellisia tarpeita. Sitä löysää rahaa, jolla kuluttajat ostivat viime vuosina uusia autoja, ei enää ole eikä sitä enää tule.
<SPEAKER ID="999" NAME="Silvia-Adriana Ţicău  " AFFILIATION="PSE">
kirjallinen. - (RO) Autonvalmistusteollisuus on Euroopan talouden vetureita. Euroopassa valmistetaan vuosittain noin 300 000 autoa sekä 300 000 tavaran- ja henkilönkuljetusajoneuvoa. Maantieliikenne tuottaa 72 prosenttia kaikista liikennepäästöistä, mutta meidän on nyt aika vahvistaa autoteollisuuden merkitys taloudellisesta ja sosiaalisesta näkökulmasta.
<P>
Rahoituskriisillä ja taloudellisella taantumalla on vakavia vaikutuksia autoteollisuuteen, joka tarjoaa suoraan tai välillisesti yli 15 miljoonaa työpaikkaa. Vuosi 2012 on ratkaiseva vuosi Euroopan autoteollisuudelle, koska silloin otetaan käyttöön uusia vaatimuksia, jotka koskevat polttoaineen laatua, saastepäästörajoituksia, tyyppihyväksyntää ja tiellä liikkujien turvallisuutta.
<P>
Jotta maantieliikenteemme säästäisi aiempaa enemmän ympäristöä, Euroopan unioni aikoo myöntää bonuksia ekologisille ajoneuvoille ja rangaista paljon saastuttavia ajoneuvoja. Ilmastonmuutospaketista tulee näin ollen yksi keino edistää ekologisempien ja turvallisempien ajoneuvojen kysyntää.
<P>
Sosiaalinen Eurooppa perustuu taloudelliseen kehitykseen, mutta yhtä lailla myös sosiaalisiin arvoihin. Euroopan autoteollisuutta on tuettava, jotta se voi vastata uusiin haasteisiin, säilyttää nykyiset työpaikat ja pysyä kilpailukykyisenä.
<P>
(Istunto keskeytettiin klo 11.25 ja sitä jatkettiin klo 11.35.)
