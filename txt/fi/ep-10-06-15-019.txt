<CHAPTER ID="019">
Urheilu ja erityisesti pelaajien agentit (keskustelu) 
<SPEAKER ID="668" NAME="Puhemies">
(ES) Esityslistalla on seuraavana Doris Packin kulttuuri- ja koulutusvaliokunnan puolesta komissiolle laatima suullinen kysymys urheilusta ja erityisesti pelaajien agenteista - B7-0308/2010).
<SPEAKER ID="669" NAME="Doris Pack" LANGUAGE="DE">
Arvoisa puhemies, arvoisa komission jäsen, hyvät kollegat, jo Ivo Belet'n ammattilaisjalkapalloilusta laatimassa mietinnössä Euroopan parlamentti totesi puoltavansa urheiluagenttien, ja erityisesti pelaajien agenttien, toiminnan parempaa sääntelyä, ja samalla vaadimme tarkoitukseen sopivaa direktiiviä. Nyt huomaamme jälleen kerran käsittelevämme tätä kysymystä.
<P>
Oikeudellinen tilanne on epäselvä. Koska pelaajien agentit työskentelevät usein useamman valtion alueella, kansallinen lainsäädäntö - silloin kun sitä ylipäänsä on - ei ole sopiva väline tämän toiminnan valvomiseen. Urheilujärjestöillä on puolestaan vain vähän oikeudellista toimivaltaa. Valtiosta riippumattomina toimijoina niillä ei ole oikeutta antaa laaja-alaisia määräyksiä. Vuonna 2000 esimerkiksi FIFA joutui höllentämään agenttien lupajärjestelmää nimenomaan tästä syystä.
<P>
Vuonna 2009 komissio julkaisi selvityksen, jossa korostettiin etenkin pelaajien agenttien huolestuttavia yhteyksiä rikollisuuteen. Puhuttiin muun muassa rahanpesusta, lahjonnasta, vedonlyönnistä ja veropetoksista. Tällaiset yhteydet vahingoittavat urheilun vilpittömyyttä eivätkä sovi yhteen sen yhteiskunnallisen roolin kanssa. Lisäksi komission julkaisemassa selvityksessä havaittiin, että pelaajien siirtoihin liittyvät rahavirrat eivät yleensä liiku avoimesti, mikä selittää tämän järjestelmän alttiuden juuri äsken mainitsemalleni rikolliselle toiminnalle. Nuoriin pelaajiin liittyvässä agenttitoiminnassa on erityisesti vaarana se, että agentti käyttää hyväkseen pelaajien nuoruutta ja kokemattomuutta vaikkapa Afrikassa lupaamalla heille tulevaisuuden ammattilaisjalkapalloilijana Euroopassa ja jättämällä heidät sen jälkeen ajelehtimaan Eurooppaan laittomiksi siirtolaisiksi ilman työtä ja tukea, elleivät he pääse mihinkään seuraan.
<P>
Näin ollen tarvitsemme eurooppalaisen lainsäädäntöaloitteen. Se antaisi meille mahdollisuuden säännellä tätä kysymystä yhdenmukaisesti kaikkialla EU:ssa, tukkia lainsäädännön porsaanreiät ja tukea urheilujärjestöjen pyrkimyksiä pelaajia koskevan asianmukaisen ja avoimen agenttitoiminnan edistämiseksi. Tässä suhteessa meidän pitäisi nimenomaan asettaa tavoitteeksi, kuten olemme päätöslauselmaesityksessä vaatineet, agenttien palkkioiden kieltäminen kun on kyse alaikäisten pelaajien siirroista, jotta kaikenlaiset taloudelliset kannustimet tällaisiin epäreiluihin liiketoimiin voidaan poistaa etenkin kun ne koskevat alaikäisiä pelaajia. Toivon, että saamme huomisen täysistunnon tuen tänään esittämällemme päätöslauselmalle, ja ennen kaikkea, että se kannustaa komissiota ryhtymään toimiin tässä asiassa.
<SPEAKER ID="670" NAME="Androulla Vassiliou" LANGUAGE="EN">
Arvoisa puhemies, ensimmäiseksi kiitän Doris Packia tämän suullisen kysymyksen esittämisestä kulttuuri- ja koulutusvaliokunnan puolesta.
<P>
Olen hyvin tietoinen tämän kysymyksen poliittisesta merkityksestä. Muistuttaisin, että komissio on nyt julkaissut urheiluagentteja koskevan riippumattoman selvityksen tulokset. Selvityksessä tehdään kattava analyysi käsillä olevasta kysymyksestä. Olemme esimerkiksi kuulleet, että jäsenvaltioissa toimii noin 6 000 agenttia kaikkien urheilulajien parissa. Heistä 95 prosenttia toimii kuitenkin vain neljän urheilulajin, yleisurheilun, koripallon, jalkapallon ja rugbyn, parissa. Tässä ryhmässä jalkapallo on selvästi hallitsevassa asemassa.
<P>
Selvityksen mukaan vain muutamissa jäsenvaltioissa on säädetty urheiluagentteja koskevia erityislakeja. Useimmat maat turvautuvat vain joko työ- tai sopimusoikeuden yleisiin säännöksiin. Jotkin kansainväliset urheilujärjestöt ovat myös antaneet agentteja koskevia määräyksiä etenkin niiden urheilulajien osalta, jotka juuri mainitsin: yleisurheilun, koripallon, jalkapallon ja rugbyn.
<P>
Vaikka voimassa olevat julkiset ja yksityiset määräykset voivat olla ristiriidassa keskenään ja aiheuttaa oikeudellista epävarmuutta, selvityksen tuloksista ilmenee, että agenttitoiminnan vapaalle harjoittamiselle on EU:n alueella vain vähän esteitä. Selvityksessä kuitenkin kiinnitetään huomiota joihinkin agenttitoimintaan liittyviin arveluttaviin käytäntöihin, kuten salaisten välityspalkkioiden maksamiseen, nuorten pelaajien hyväksikäyttöön ja niin edelleen. Tällaisiin ongelmiin on puututtava urheilukilpailujen vilpittömyyden ja oikeudenmukaisuuden säilyttämiseksi.
<P>
Urheilujärjestöt ovat jo jonkin aikaa yrittäneet ratkaista näitä ongelmia. Siksi jotkut hallintoelimet ovat toteuttaneet toimenpiteitä agenttien toiminnan sääntelemiseksi. Urheiluelinten vahvistamilla säännöillä saattaa olla yksi etu: urheiluun liittyvät seuraamukset ovat toisinaan paras tapa saada häikäilemättömät toimijat pois markkinoilta, olipa kyse agenteista, seuroista tai pelaajista. Urheiluviranomaisilla ei kuitenkaan ole toimivaltaa tutkia toimia, jotka ovat rikoksia kaikissa jäsenvaltioissa, eikä määrätä niistä seuraamuksia. Niihin kuuluvat lahjonta, rahanpesu, veronkierto ja laiton maahanmuutto. Urheiluliike pyytää EU:n toimielimiltä apua ratkaistakseen agenttitoiminnan asettamat haasteet.
<P>
Komissiolla on tärkeä tehtävä. Voimme auttaa kehittämään yhteiset periaatteet ja vaatimukset, joita eri maat ja urheilujärjestöt voisivat käyttää vähimmäissääntöinä kaikkialla Euroopassa. Arvioimme parhaillaan, minkä tyyppinen toiminta olisi EU:n tasolla kaikkein tarkoituksenmukaisinta. Harkitsemme useita vaihtoehtoja, mutta lopullisen päätöksen tekeminen tarvittavista toimista edellyttää varmasti lisäharkintaa ja -neuvotteluja.
<SPEAKER ID="671" NAME="Ivo Belet">
PPE-ryhmän puolesta. - (NL) Arvoisa puhemies, arvoisa komission jäsen, viittaan aluksi Etelä-Afrikassa pidettyihin jalkapallon maailmanmestaruuskilpailuihin, jotka osoittavat jälleen joka päivä, miten hienoa urheilu voi olla, miten upeaa se on maalle, maanosalle ja erityisesti paikalliselle yhteiskunnalle. Tästä syystä meidän on entistäkin tärkeämpää suojella urheilua rikollisuuden lieveilmiöiltä, joihin Doris Pack on jo viitannut, tai toteuttaa tehokkaita toimenpiteitä näiden lieveilmiöiden torjumiseksi.
<P>
Siteeraan sanatarkasti äsken mainitsemaanne selvitystä, jonka tulokset ovat nyt tiedossa: "Järjestäytyneellä rikollisuudella on yhä suurempi vaikutus urheiluun". Tämä on surullista mutta totta. Kyse on ihmiskaupasta, jonka kohteena ovat toisinaan nuoret lapset, ja myös kaikenlaisista taloudellisista väärinkäytöksistä. On selvää, ettei urheilujärjestöillä itsellään ole valmiuksia eikä toimivaltaa selvittää näitä väärinkäytöksiä tehokkaasti. Siksi eurooppalaista aloitetta tarvitaan ehdottomasti.
<P>
Meillä on jo käytössämme useita oikeudellisia välineitä - perustamissopimuksessa ja määrätyissä direktiiveissä - jotka mahdollistavat toimien toteuttamisen. Haluan mainita muutamia toimintaehdotuksia. Ensinnäkin voisimme ottaa tehtäväksemme laatia tiukat kriteerit, joita sovelletaan kaikkiin urheiluagentteihin unionin alueella. Paras tapa tämän toteuttamiseksi on seuroja koskeva lupajärjestelmä ja pelaajien agenttien pakollinen rekisteri. Urheilujärjestöt voivat määrätä tästä, mutta Euroopan unioni voi varmasti toimia tässä yhteydessä liikkeellepanijana. EU voi esimerkiksi koordinoida toimia erilaisten kansallisten valvontaviranomaisten kesken.
<P>
Toinen toimenpiteemme voisi olla pelaajien agenttitoiminnan yhteydessä liikkuvien rahavirtojen ehdottoman avoimuuden varmistaminen, koska ne ovat syynä useimpiin nykyisiin epäkohtiin. Meillä ei ole tietoa näistä hämäristä rahavirroista, ja sen takia agentit voivat jatkaa huippu-urheilun käyttöä toisaalta rahanpesutarkoituksiin ja toisaalta lahjontaan.
<P>
Kolmas ehdotus - jota Doris Pack on jo käsitellyt - koskee palkkioiden kieltämistä niiden pelaajien agenteilta, jotka yrittävät rahastaa alaikäisten pelaajien siirroilla. Meidän pitäisi ehdottomasti ryhtyä toimiin tässä asiassa. Meillä on riittävästi välineitä käytössämme paitsi painostaaksemme ammattiurheilujärjestöjä ajamaan tämän läpi mutta myös tehdäksemme omia aloitteita.
<P>
Vuonna 2007 parlamentti vaati erittäin suurella ääntenenemmistöllä komissiota tekemään aloitteen urheiluagenttien toimintaan liittyvien lieveilmiöiden torjumiseksi. Selvityksessä tehdään joitakin konkreettisia ehdotuksia. Vaikka ne ovat hyviä, ne ovat selvästi riittämättömiä. Olemme tyytyväisiä kuullessamme teidän sanovan täällä, että aiotte todellakin panna asioihin vauhtia. Tästä on esitetty vaatimuksia jopa urheilualan sisällä, Euroopan pelaajien agenttien järjestössä. Olemme olleet siihen paljon yhteydessä, ja järjestö itse vaatii Euroopan unionia ryhtymään toimiin epärehellisen toiminnan kitkemiseksi juurineen. Ehdotan, että täytämme heidän vaatimuksensa urheilun edun vuoksi ja sen äärimmäisen tärkeän yhteiskunnallisen roolin takia.
<SPEAKER ID="672" NAME="Mary Honeyball">
S&D-ryhmän puolesta. - (EN) Arvoisa puhemies, luulen meidän olevan todella onnekkaita keskustellessamme tästä aiheesta nyt maailmanmestaruuskilpailujen aikaan, sillä ne osoittavat lähes kaikkia muita urheilutapahtumia paremmin, miten tärkeää urheilu on ihmisille: miljoonat ja taas miljoonat ihmiset seuraavat jalkapalloa, ja mikä määrä mielihyvää ja intoa siihen kohdistuukaan.
<P>
Tämän takia meidän on todellakin erittäin tärkeää, huolehtia siitä, että jalkapalloa ja muita urheilulajeja säännellään asianmukaisesti ja että toteutamme nyt ne pelaajien agentteja koskevat toimet, joista on keskusteltu hyvin pitkään. Erittäin vakavia asioita valitettavasti tapahtuu, kuten on mainittu: väärinkäytöksiä, rahanpesua, lahjontaa, alaikäisten pelaajien hyväksikäyttöä; asioita, jotka ovat vakavia rikoksia ja joita vastaan meidän on todellakin toteutettava ne toimet, joita jo pitkään olemme suunnitelleet. Mikä olisi parempi hetki tälle kuin nyt, kun koko maailma näyttää olevan jalkapallon pauloissa?
<SPEAKER ID="673" NAME="Emma McClarkin">
ECR-ryhmän puolesta. - (EN) Arvoisa puhemies, kannatan varauksetta pyrkimyksiä lisätä urheiluagenttien toiminnan avoimuutta pääasiassa jalkapallon osalta, ja mielestäni EU:n pitäisi tukea erilaisia urheilun hallintoelimiä varmistaakseen, että ne voivat tehdä juuri sen. Meidän on tuotava päivänvaloon ne hämäräpuuhat, joissa hyväksikäyttö saattaisi rehottaa, ja selvitettävä sellaisia asioita kuin kaksoisedustus, jonka turvin agentti voi edustaa pelaajaa samassa seurassa, joka yrittää kiinnittää pelaajan.
<P>
Agenttitoiminnan sääntelyä koskevien lainsäädäntöehdotusten on kuitenkin oltava kansallisten urheiluelinten tai FIFAn ja UEFAn kaltaisten urheiluviranomaisten laatimia. Ei todellakaan ole EU:n asia säännellä urheilualaa, etenkin kun ongelma on maailmanlaajuinen. Meidän on mahdollisuuksien mukaan tuotava urheiluun lisäarvoa, mutta puututtava asioihin ainoastaan urheilun hallintoelinten pyynnöstä silloin, kun voimme tuottaa selvää lisäarvoa tai selkeyttää asioita.
<SPEAKER ID="674" NAME="Marie-Christine Vergiat" LANGUAGE="FR">
Arvoisa puhemies, pidän tervetulleena kysymystä, jonka puheenjohtajamme nosti esiin kesken maailmanmestaruuskilpailujen. Komission selvityksessä esitetyt näkökohdat ovat sikäli huolestuttavia, että ne paljastavat urheilun etiikkaan ja maineeseen kohdistuvat riskit.
<P>
Jos urheilualan järjestöjen on määrä säilyttää asemansa päätekijänä sääntelyn alalla turvautumalla tuhansiin vapaaehtoisiin miehiin ja naisiin, jotka pitävät yllä meille tärkeää urheiluhenkeä, koska se on osa yksilön kehitystä, valtioiden pitäisi olla näiden ihmisten puolella ja rangaista yleisen järjestyksen rikkomisesta ja väärinkäytöksistä.
<P>
Näitä väärinkäytöksiä ilmenee urheiluun liittyvässä liiketoiminnassa, jossa pelaajista on tulossa yhä useammin kauppatavaraa ja heidän agenteistaan pelkkiä välittäjiä, jotka sijoittavat pelaajia kuin kauppatavaraa. Siirroista ansaitaan tähtitieteellisiä summia ja alaikäisten oikeuksia poljetaan yhä enemmän.
<P>
Väärinkäytökset ovat rajat ylittävä ilmiö, jossa rahalla on mieletön valta, ja valitettavasti Euroopan yhteisöjen tuomioistuimen oikeuskäytäntö on vahvistanut sitä. Joidenkin kyseessä olevien urheilulajien, etenkin jalkapallon, johtoelimet pyytävät apua EU:n toimielimiltä. Kyllä, arvoisa komission jäsen, meidän on toimittava, ja omasta puolestani olen pahoillani siitä, että Ranska on juuri antanut päinvastaista lainsäädäntöä.
<SPEAKER ID="675" NAME="Seán Kelly" AFFILIATION="PPE">
(GA) Arvoisa puhemies, puolitoista tuntia sitten naiset sanoivat, että ajankohta oli myöhäinen naisten asioista keskustelemiselle. Nyt keskiyön lähestyessä keskustelemme urheiluasioista.
<P>
Ainakin meillä on tilaisuus keskustella tästä - ennen Lissabonin sopimusta ei ollut. Nyt meillä on tilaisuus, ja on hyvä, että käytämme sitä, etenkin kun on kyse nuorista ihmisistä ja urheiluagenttien toiminnasta.
<P>
Kuten Doris Pack totesi, on monia esimerkkejä nuorista ihmisistä, joille luvataan, että heistä tulee suuria tähtiä tulevaisuudessa. Mutta miten käy? Heidät viedään pois kodeistaan, perheidensä luota ja koulusta, ja sitten pari vuotta myöhemmin heidät hylätään. Näin käy suurimmalle osalle heistä.
<P>
Euroopan unionilla on nyt mahdollisuus muuttaa tätä asiaa ja säätää lakeja ja määrätä seuraamuksia suojellakseen nuoria näiltä agenteilta. Meidän pitäisi selvittää eri urheilulajien ja maiden tilannetta, koota nämä tiedot ja tehdä parhaamme - erityisesti nuorten ja koko urheilun puolesta.
<SPEAKER ID="676" NAME="Emine Bozkurt" AFFILIATION="S&amp;D">
(NL) Arvoisa puhemies, urheiluagentin ammatissa ei ole minkäänlaisia takeita, ja valvonta on vähäistä tai olematonta, puhumattakaan seuraamuksista, joita määrätään väärinkäytöksistä, kuten ihmiskaupasta. EU on tehnyt selvityksen ja nimennyt väärinkäytöksiä, mutta ei ole toistaiseksi tehnyt tilanteelle mitään. Jotakin on silti tehtävä. Olen erittäin huolissani alaikäisten pelaajien heikosta asemasta, etenkin niiden, jotka tulevat kehitysmaista ja ovat usein ihmiskaupan uhreja. EU:n on pantava se kuriin.
<P>
Päätöslauselmassa esitetään konkreettisia ehdotuksia: alaikäisten pelaajien agenttien palkkioiden kieltäminen, siirtoihin liittyvien rahoitustoimien avoimuuden lisääminen ja jäsenvaltioiden laatiman sääntelyn lisääminen, sillä tilanne ei ole nykyisin urheilujärjestöjen hallinnassa. Erityistoimia tarvitaan jotta villiä länttä muistuttava tilanne saadaan kuriin. Komission on huolehdittava siitä, että täytäntöönpanon valvontaa ja väärinkäytöksistä - jotka usein kuitenkin ylittävät valtioiden rajat - määrättäviä seuraamuksia tehostetaan. Lisäksi alaikäisten pelaajien oikeudet on turvattava tehokkaasti kaikissa olosuhteissa.
<SPEAKER ID="677" NAME="Iosif Matula" AFFILIATION="PPE">
(RO) Kannatan Ivo Belet'n tekemää aloitetta yhdenmukaisen järjestelmän perustamisesta agenttien palveluja käyttävien urheilijoiden etujen turvaamiseksi. Se vähentää agenttitoiminnan alalla tapahtuvia väärinkäytöksiä, jotka liittyvät siirtojen avoimuuden puutteeseen, rahanpesuun ja ihmiskauppaan.
<P>
Minun nähdäkseni meidän on kiinnitettävä asianmukaista huomiota paitsi jalkapalloon myös kaikkiin muihin urheilulajeihin. Esimerkiksi Euroopassa toimii nykyisin noin 6 000 agenttia, jotka edustavat 30:tä erilaista urheilulajia ja harjoittavat liiketoimintaa, jonka arvioitu vuosittainen liikevaihto on satoja miljoonia euroja. Näissä olosuhteissa pelaajien lisenssijärjestelmää koskevien yhdenmukaisten sääntöjen käyttöönotto ei suinkaan ole helppo tehtävä.
<P>
Lisäksi on edistettävä agentin tehtävien selkeämpää määrittelyä siten, että hän on joko pelaajien manageri tai pelaajasiirtojen välittäjä. Tulevaisuutta ajatellen...
<P>
(Puhemies keskeytti puhujan.)
<SPEAKER ID="678" NAME="Piotr Borys" AFFILIATION="PPE">
(PL) Arvoisa puhemies, tämän keskustelun myöhäisessä ajankohdassa on yksi hyvä puoli: keskustelua ei käydä maailmanmestaruuskilpailujen lähetysten aikana, joten meillä on aikaa keskustella. Vakavasti puhuen Lissabonin sopimus kuitenkin velvoittaa meitä toteuttamaan hyvin varteenotettavia toimia epäoikeudenmukaisessa tilanteessa, jota ei ole ollut mahdollista ratkaista vuosikausiin. Puola ja Ukraina järjestävät kahden vuoden kuluttua euroopanmestaruuskilpailut, joten olen erityisen tyytyväinen päätökseen, jonka Ivo Belet, Doris Pack ja Androula Vassiliou, joka on ollut tässä hyvin aktiivisesti mukana, ovat tehneet tätä alaa koskevan lainsäädännön yhdenmukaistamisen tarpeesta. Järjestelmä ei todellakaan ole avoin, ja sitä rasittaa vuosikymmeniä jatkunut lahjonta. Nuorten pelaajien kauppa on saamassa valtavat mittasuhteet, ja se on johtamassa moniin tilanteisiin, joissa rahaa jaetaan jopa sen jälkeen, kun siirrot on tehty ja korkeat palkkiot maksettu. Siirtopalkkiot ovat niin korkeita, että ne saavat joskus seurat velkaantumaan. Siksi tarvitsemme uudet säännöt...
<P>
(Puhemies keskeytti puhujan.)
<SPEAKER ID="679" NAME="Androulla Vassiliou" LANGUAGE="EN">
Arvoisa puhemies, uskon meidän kaikkien olevan samaa mieltä urheilun merkityksestä ja siitä, että se voi tuoda meille kaikille paljon iloa. Kiitän teitä kaikkia suuresti panoksestanne ja ehdotuksistanne, joihin kiinnitetään vakavaa huomiota.
<P>
On selvää, että jotkut EU:n toimet ovat suotavia; urheilujärjestöillä ei ole toimivaltaa puuttua joihinkin vakavimpiin väärinkäytöstapauksiin. Tällaiset ongelmat saavat nyt kansainväliset mittasuhteet urheilun maailmanlaajuistuessa.
<P>
Ammattilaisurheilun kansainvälistyminen vaikeuttaa kansallisen lähestymistavan valintaa koko järjestelmää koskevien ongelmien yhteydessä. EU voi toimia koordinoijana ja auttaa varmistamaan yhdenmukaisen lähestymistavan agentteja koskevaan kysymykseen. Voisimme esimerkiksi käyttää uutta toimivaltaa, jota EU on saanut rikoslainsäädännön yhdenmukaistamista varten. Monet urheilualan toimijat olisivat varmasti tyytyväisiä tukeemme.
<P>
Riippumatta niistä toimista, joita päätämme toteuttaa, aiomme toimia tiiviissä yhteistyössä asianomaisten järjestöjen kanssa ja, kuten tiedätte, aion hyvin pian julkaista urheilua koskevan tiedonannon, jossa tätä kysymystä tarkastellaan varmasti seikkaperäisemmin. Olisi väärin vaikuttaa ennalta keskusteluihin, joita on välttämätöntä käydä parlamentin kanssa, samoin kuin urheilujärjestöjen kanssa. Odotan tiivistä yhteistyötä kanssanne, jotta pääsemme tässä asiassa eteenpäin.
<SPEAKER ID="680" NAME="Puhemies">
(ES) Olen vastaanottanut yhden työjärjestyksen 115 artiklan 5 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan torstaina.
<P>
Kirjalliset lausumat (työjärjestyksen 149 artikla)
<SPEAKER ID="681" NAME="Liam Aylward  " LANGUAGE="EN">
Tällä kaupallistumisen ja ammattilaisuuden aikakaudella agentit ovat vääjäämätön osa urheilumaailmaa. Komission kertomuksessa arvioidaan, että EU:ssa toimii 6 000 agenttia, joiden pelaaja- ja urheilijasiirtojen liikevaihto on yli 200 miljoonaa euroa.
<P>
Jalkapallo on ainoa urheilulaji, jossa agentteja toimii kaikissa EU:n jäsenvaltioissa. Jalkapallo on Euroopassa iso bisnes, ja on välttämätöntä, että reilu peli ja vilpittömyys ovat lajissa keskeisellä sijalla. Nuorilla pelaajilla käytävä laiton kauppa ja laiton siirtäminen rajojen yli ovat huolestuttava ongelma. Tilanne yhdistetään erityisesti jalkapalloseuroihin ja niiden kykyjenetsintään. Arviolta 20 000 nuorta afrikkalaista, jotka on tuotu Eurooppaan pelaamaan jalkapalloa, elää nyt EU:ssa laittomasti, koska he eivät onnistuneet luomaan uraa jalkapalloilijoina. Tiukempi rajat ylittävä sääntely, valvonta ja agenttisopimuksia koskevat yhdenmukaiset vähimmäisvaatimukset edistäisivät tämän ongelman ratkaisemista ja ovat tarpeen jalkapallon vilpittömyyden turvaamiseksi.
<P>
Koska tällä kysymyksellä on rajat ylittävä ulottuvuus, kehotan komissiota hankkimaan itselleen vaikutusvaltaisen ja vankan aseman, jotta se voi suojella alaikäisiä ja lopettaa pelaajien laittoman kaupan.
