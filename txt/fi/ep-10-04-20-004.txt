<CHAPTER ID="004">
Komission lainsäädäntö- ja työohjelma 2010 (keskustelu) 
<SPEAKER ID="076" NAME="Puhemies">
(EN) Esityslistalla on seuraavana komission puheenjohtajan José Manuel Barroson julkilausuma komission lainsäädäntö- ja työohjelmasta 2010.
<P>
Haluaisin korostaa, että myös moni komission jäsen on läsnä täällä parlamentissa. Koko komissio on vahvasti edustettuna, koska aihe on äärimmäisen tärkeä meille kaikille. Olemme joutuneet hieman lyhentämään aihetta käsittelyjärjestykseen tehdyn muutoksen vuoksi, ja puheenjohtaja Barroson puheen jälkeen saamme kuulla puolueryhmien puheenjohtajien puheenvuorot. He kertovat poliittisen kantansa komission ehdotukseen vuodelle 2010. Tämän jälkeen puheenjohtaja Barroso saa uuden puheenvuoron vastatakseen puolueryhmien puheenjohtajien esittämiin kantoihin.
<SPEAKER ID="077" NAME="Puhemies">
(EN) Arvoisa komission puheenjohtaja Barroso, kiitoksia läsnäolostanne. Meillä kaikilla oli vaikeuksia päästä Strasbourgiin. Moni jäsen ei päässyt Euroopan parlamenttiin, joten osallistujamäärä ei ole järin korkea. Päätimme olla äänestämättä tämän istunnon kuluessa, sillä kaikilla on oltava mahdollisuus äänestämiseen, mutta nyt kaikki jäsenet eivät päässeet lainkaan Strasbourgiin. Tähän istuntoon sovelletaan siis varsin uusia sääntöjä.
<SPEAKER ID="078" NAME="José Manuel Barroso" LANGUAGE="FR">
Arvoisa puhemies, hyvät parlamentin jäsenet, minulla on ilo ja kunnia esitellä teille tänään tämän komission ensimmäinen työohjelma. Se on myös ensimmäinen työohjelma Lissabonin sopimuksen voimaantulon jälkeen. Minulla on ilo ja kunnia esitellä se yhdessä käytännössä koko ryhmäni, Euroopan komission, kanssa kunnianosoituksena parlamenttia kohtaan.
<P>
Työohjelman esittely tapahtuu Euroopan kannalta ratkaisevalla hetkellä, sillä nyt on aika toimia. Ohjelma on poliittisen vuoropuhelumme suora tulos. Parlamentti uskoi minulle syyskuussa vastuun toisesta kaudesta niiden tiiviiden kuulemisten jälkeen, jotka perustuvat seuraavalle viisivuotiskaudelle esittämiini poliittisiin suuntaviivoihin. Niiden perusteellisten kuulemisten jälkeen, joiden avulla saatoimme muokata yhteisen näkemyksen esitetyistä toimista, koko kollegio sai teiltä luottamusäänen helmikuussa. Toisin sanoen työohjelma on hyvin pitkälti parlamentin ilmoittamien poliittisten prioriteettien mukainen. Näin ollen se luo vankan pohjan kunnianhimoisten tulosten saavuttamiseksi.
<P>
Ensisijaisena tavoitteenamme on oltava talouskriisistä selviäminen sekä kestävän ja työllisyyttä luovan kasvun perustan luominen. Otetaan esille ensin kiireelliset kysymykset: keskustelimme vähän aikaa sitten Eurooppa-neuvoston tuloksista. Tällä välin Kreikkaa varten esitetty taloudellisen tuen väline otettiin vihdoin käyttöön 11. huhtikuuta. Komissiolla on tärkeä rooli välineen täytäntöönpanossa sitten, kun Kreikka pyytää sen käyttöönottoa. Tämä on looginen seuraus siitä, että komissio on alusta asti ollut aktiivisesti mukana Kreikan rahoitusongelmien ratkaisemisessa ja euroalueen vakauden säilyttämisessä. Olemme aina noudattaneet osallistumisessamme toissijaisuusperiaatetta ja myös vastuun periaatetta.
<P>
Meidän on tehtävä kuitenkin vielä enemmän sekä pohdittava syitä näihin ongelmiin ja keinoja niiden estämiseksi tulevaisuudessa. Tästä syystä vakaus- ja kasvusopimusta tarkistetaan parhaillaan talouden valvonnan tehostamiseksi ja valvonnan laajentamiseksi koskemaan myös muita kysymyksiä kuin budjettivajeita. Tarvitsemme pysyvää kriisienratkaisumekanismia. Sanalla sanoen meidän on osoitettava, että Euroopan unioni ja varsinkin euroalue ovat nykyisten haasteiden tasolla, joten meidän on hyödynnettävä kaikki Lissabonin sopimuksen tarjoamat mahdollisuudet.
<P>
Tämän vuoksi komission yksi ensisijaisista aloitteista ensi kuussa on tiedonannon antaminen talouspolitiikkojen koordinoinnin lisäämisestä. Me kaikki tiedämme, että panoksena tässä on Euroopan yhteinen etu. Unionin on vahvistettava järjestelmää ja otettava huomioon riskien ja taloudellisen tasapainon koko kirjo. Myös sisäisiä mekanismeja täytyy parantaa. EU voi auttaa julkistalouksia palaamaan terveelle pohjalle sekä luoda laaja-alaiseen ja kestävään elpymiseen johtavat puitteet niin, että se ottaa käyttöön nykyistä tukevammat rakenteet ja soveltaa entistä paremmin koordinoitua lähestymistapaa.
<P>
Hyvät kuulijat, olemme viimeisen puolentoista vuoden aikana edenneet hurjasti entistä eettisemmän, vankemman ja vastuullisemman rahoitusjärjestelmän kehittämisessä. Meidän on jatkettava tällä tiellä, korjattava jäljellä olevat sääntelyn puutteet sekä varmistettava, että valvontarakenteemme pysyvät jatkuvasti muuttuvan sektorin vauhdissa.
<P>
Olen vakuuttunut siitä, että hedge-rahastoja ja private equity -rahastoja koskeva ehdotuksemme saavuttaa pian ratkaisevan vaiheen. Komissio uskoo, että lainsäädäntövallan käyttäjä hyväksyy yhteisen tavoitteemme varmistaa, että rahoitussektorin uusi eurooppalainen valvontarakenne saadaan kokonaisuudessaan toimintakuntoon ensi vuoden alussa.
<P>
Komissio aikoo esitellä vuonna 2010 useita ehdotuksia, jotka koskevat avainaloja, kuten johdannaismarkkinoita, talletussuojajärjestelmiä sekä markkinoiden väärinkäyttöä. Rahoituspalveluja käyttävien tavallisten kuluttajien etujen suojeluun kiinnitetään erityistä huomiota. Työskentelemme myös muiden, luottoriskinvaihtosopimuksia (CDS) sekä lyhyeksimyyntiä koskevien tärkeiden asioiden parissa, ja esittelemme piakkoin suuntaviivoja pankkien kriisinratkaisurahaston perustamiseksi.
<P>
komission puheenjohtaja.
<P>
- (EN) Arvoisa puhemies, arvoisat parlamentin jäsenet, tämä komissio tarttui tehtäviinsä tarmokkaasti. Se esitteli Eurooppa 2020 -strategian heti virkaan astuttuaan ja valmisteli siten tietä auttaakseen Eurooppaa pääsemään jaloilleen ja takaisin älykkään, kestävän ja osallistavan kasvun tielle. Euroopan parlamentin, jäsenvaltioiden ja komission on nyt toimittava yhdessä tämän impulssin luomiseksi ja säilyttämiseksi.
<P>
Kestävän sosiaalisen markkinatalouden vision saavuttaminen vuoteen 2020 mennessä edellyttää voimakkaita ponnisteluja päätöksenteon ja yhteiskunnan kaikilla tasoilla. EU:ssa toiminnallamme on oltava aito eurooppalainen lisäarvo. Tämä on EU 2020 -strategian lippulaiva-aloitteiden päämäärä. Aloitteita ovat eurooppalainen digitaalistrategia, kattava teollisuuspolitiikka, eurooppalainen tutkimus- ja innovointisuunnitelma, luonnonvaroja tehokkaasti käyttävä Eurooppa, Uudet taidot uusia työpaikkoja varten -aloite, "Nuoret liikkeellä" (Youth on the Move) -aloite sekä sosiaalisen syrjäytymisen torjunta. Näillä toimilla EU voi muuttaa asioita.
<P>
Näin voimme jouduttaa siirtymistä luonnonvaroja tehokkaasti käyttävään ja ilmastonmuutosta sietävään talouteen. Ilmastonmuutoksen torjunta on edelleen ensisijainen tavoitteemme sekä sisäisessä että kansainvälisessä asialistassamme. Energia- ja liikennealaan kiinnitetään tänä vuonna erityistä huomiota, sillä molemmat alat ovat ratkaisevan tärkeitä siinä, että voimme tehdä kestävän kehityksen mukaista Eurooppaa koskevasta haasteesta kilpailuvalttimme.
<P>
Yhtenäismarkkinat, jotka toimivat kotimaan markkinoina 500 miljoonalle kuluttajalle, edistävät työllisyyttä, kilpailukykyä, kohtuullista hintatasoa ja kuluttajavalintaa ja ovat edelleen Euroopan talouden tukijalka. Yhtenäismarkkinoiden täysipainoinen hyödyntäminen on erityisen tärkeää pienille ja keskisuurille yrityksille, jotka ovat merkittävin työpaikkoja luova voima Euroopan unionissa.
<P>
Yhtenäismarkkinoiden tuominen 2000-luvulle on ensisijainen tavoite komissiolle, joka tekee aiheesta uusia ehdotuksia viimeistään vuonna 2012. Aihetta käsitellään myös selvityksessä, jonka laatimista olen pyytänyt Mario Montilta ja jonka esittelemme lähiaikoina.
<P>
Haluan korostaa sosiaalisen osallisuuden merkitystä Eurooppa 2020 -strategian visiossamme. Yhteiskunnan todellinen voimavara on sen tarjoamissa mahdollisuuksissa heikoimmille kansalaisille. Meidän on tartuttava jokaiseen mahdollisuuteen työllisyyden ja sosiaalisen koheesion edistämiseksi. Tämä edellyttää valmiuksia hyödyntää uusia työpaikkoja synnyttäviä kehittyviä aloja. Se edellyttää, että ihmisille voidaan tarjota oikeanlaista osaamista korkean työllisyyden luomiseksi ja säilyttämiseksi sekä talouden siirtymäkauden helpottamiseksi. Se edellyttää myös ponnisteluja, joilla ratkaistaan talouskriisin nuorille aiheuttamat ongelmat niin, että helpotetaan työhön pääsyä opiskelun jälkeen. Tätä varten tänä vuonna vietettävänä Euroopan köyhyyden ja sosiaalisen syrjäytymisen torjunnan teemavuotena aiotaan luoda laaja-alainen EU:n köyhyydentorjuntafoorumi. Asialista on luonnollisesti panoksemme, jolla pyrimme taloudellisen, sosiaalisen ja alueellisen koheesion periaatteiden täyttymiseen.
<P>
Euroopan kansalaisten huolenaiheet ja hyvinvointi ovat edelleen komission toimien keskiössä. Tukholman ohjelman kattavan toimintasuunnitelman (jonka komissio hyväksyy myöhemmin tänään) täytäntöönpanossa keskitytään nimenomaan sen varmistamiseen, että Euroopan yhdentymisen edut vapauden, turvallisuuden ja oikeuden alalla olisivat entistä todellisempia kansalaisille.
<P>
Toimintasuunnitelma toimii jo sinällään kattavana työohjelmana komissiolle vapauden, turvallisuuden ja oikeuden alalla. Toimintasuunnitelmassa kansalaiset asetetaan etusijalle politiikassamme niin, että helpotetaan kansalaisten erityisoikeuksien toteutumista. Toimintasuunnitelmassa pyritään myös avoimen ja turvallisen Euroopan kehittämiseen asettamalla erityinen painoarvo rajat ylittävän rikollisuuden torjunnalle sekä yhteiselle maahanmuutto- ja turvapaikkapolitiikalle.
<P>
Vapauden, turvallisuuden ja oikeuden alalla Euroopan unionissa on kymmenen vuoden kuluessa tultu henkilöiden vapaasta liikkumisesta yhteiseen politiikkaan. Tähänastiset saavutukset ovat vaikuttavia, mutta meidän on juuri nyt, kun pyrimme ulos kriisistä, enemmän kuin koskaan ennen ajettava ja puolustettava eurooppalaisia arvoja ja ennen kaikkea hyödynnettävä kaikki Lissabonin sopimuksen tarjoama potentiaali. Toimintasuunnitelma sisältää kattavan luettelon toimista, joilla alaa koskevat jo määritellyt prioriteetit voidaan panna täytäntöön sekä EU:ssa että kansainvälisesti.
<P>
Lissabonin sopimuksen voimaantulo antaa meille niin ikään välineitä osoittaa entistä suurempaa kunnianhimoa. Parlamentin lisääntynyt rooli, neuvoston päätöksenteon tehostuminen, jäsenvaltioiden mahdollisuudet toimia entistä johdonmukaisemmin ja yhtenäisemmin Eurooppa-neuvoston päätöksenteossa sekä EU:n tuomioistuimen harjoittama oikeudellinen valvonta parantavat EU:n mahdollisuuksia vastata kansalaisten odotuksiin ja huolenaiheisiin.
<P>
Kun katsomme vuoteen 2020, meidän on kyettävä ratkaisemaan myös monia pitkän ajan suuntauksia, joilla on suoranainen vaikutus kansalaisten arkipäivään. Kun toimimme nyt, se tuottaa tulosta tulevaisuudessa. Komissio aikoo esimerkiksi käynnistää julkisen kuulemisen eläkkeiden tulevaisuudesta sekä arvioida vaihtoehtoja eläkejärjestelmien kestävyyden ja asianmukaisuuden varmistamiseksi. Toki millä tahansa vastaavalla alalla vipuvoima on usein kansallista, mutta se ei saa estää meitä varmistamasta, että EU tuo maksimaalisen panostuksensa.
<P>
Ulkosuhdeasioissa korkean edustajan/varapresidentin uusi rooli sekä Euroopan ulkosuhdehallinnon toiminnan alkaminen tarjoavat meille välineet entistä vahvemman ja yhtenäisemmän EU:n ulkopolitiikan kehittämiseksi. Aiomme asettaa strategiset kauppapoliittiset tavoitteet, jatkaa kauppaneuvotteluja ja toimia yhteistyössä kumppanien kanssa kysymyksissä, jotka koskeva muun muassa markkinoiden pääsyä sääntelykehykseen sekä kansainvälistä epätasapainoa. Aiomme esitellä Eurooppa 2020 -strategian tavoitteemme kansainvälisillä markkinoilla esimerkiksi G20:n kautta.
<P>
Komissio joutuu ratkaisemaan myös energiaa ja geopolitiikkaa koskevia haasteita varman, turvallisen, kestävän ja kohtuuhintaisen energian saannin varmistamiseksi.
<P>
Komission yhtenä avaintavoitteena on myös kansainvälisen kehitysyhteistyöasialistan jatkaminen sekä EU:n toimintasuunnitelman ehdottaminen vuonna 2015 järjestettävää vuosituhannen kehitystavoitteita käsittelevää huippukokousta varten. Aloite toimii pohjana kesäkuussa järjestettävälle Eurooppa-neuvoston kokoukselle, jossa on tarkoitus laatia EU:lle yhteinen kanta syyskuussa järjestettävää, vuosituhannen kehitystavoitteita käsittelevää YK:n korkean tason tarkistuskokousta varten. Kokouksessa on tarkoitus hyväksyä kansainvälinen toimintaohjelma vuosituhannen kehitystavoitteiden saavuttamiseksi vuoteen 2015 mennessä. Haluamme rakentaa Eurooppaa, joka olisi avoin ja osoittaisi konkreettisin teoin solidaarisuuttaan maailman heikoimpia väestönosia kohtaan.
<P>
Lisäksi julkaisemme tämän vuoden kolmannella vuosineljänneksellä talousarvion tarkistuksen, kuten parlamentin kanssa on sovittu. Tässä työssä laadimme mielestämme tärkeimmät periaatteet ja parametrit, jotta Euroopan unionin taloudellisia varoja voidaan käyttää mahdollisimman tehokkaasti ottamalla kokonaisvaltaisesti huomioon Eurooppa 2020 -strategia. Aiomme lisäksi laatia yksityiskohtaiset arviot tärkeimmistä aloista, myös maataloudesta ja koheesiosta. Voin vakuuttaa, että parlamentti otetaan täysipainoisesti mukaan talousarvion tarkistuksen kaikkiin vaiheisiin.
<P>
Haluaisin ennen lopettamista selostaa lyhyesti työohjelmaan sisältyviä monia innovaatioita. Tämän työohjelman ja tulevien työohjelmien on voitava tarjota oikeanlainen kehys toimielimille, jotta nämä voisivat saada aikaan kestävän konsensuksen asioissa, joihin EU:n olisi syytä kiinnittää huomiota. Siksi meidän on oltava entistäkin poliittisempia ja otettava vastaan myös eri aloitteiden monivuotinen haaste haluamassamme laajuudessa. Meidän olisi mielestäni tulevaisuudessa valmisteltava työohjelmia niin, että niistä kävisi konkreettisesti ilmi se erityinen kumppanuus, jota minä ja komissio haluamme kehittää yhdessä Euroopan parlamentin kanssa tällä kaudella.
<P>
Työohjelma sisältää 34 strategista aloitetta, jotka haluamme ottaa asialistalle joulukuun loppuun mennessä. Olette varmasti yhtä mieltä siitä, että tämä kahdeksaa tulevaa kuukautta koskeva asialista on kunnianhimoinen.
<P>
Työohjelmaan sisältyy myös monia muita aloitteita, jotka koskevat vuotta 2010 ja sen jälkeistä aikaa. Tämä alustava luettelo käsittää aloitteita, joiden parissa komissio aikoo työskennellä tulevina vuosina. Kaikista aloitteista ei välttämättä tehdä konkreettisia ehdotuksia. Meidän on järkevän sääntelyn periaatteiden mukaisesti arvioitava perusteellisesti, mitä aloitteita on syytä viedä eteenpäin ja missä muodossa.
<P>
Työohjelmaa tarkistetaan vuosittain uusien strategisten aloitteiden määrittämiseksi ja monivuotisen osan mukauttamiseksi vaatimusten mukaisesti. Tämä "liikkuva" lähestymistapa lisää avoimuutta ja ennustettavuutta kaikkien sidosryhmien osalta sekä säilyttää joustavuuden, jota tarvitaan odottamattomiin muutoksiin vastaamiseksi. Yksi asia, jonka olemme viime vuosina oppineet, on se, että meidän olisi aina voitava ennustaa ennustamatonta. Viime vuodet ovat osoittaneet, etteivät strategiset suunnitelmat voi olla kiveen hakattuja vaan niiden on oltava käytännön realiteettien mukaisia.
<P>
Arvoisat jäsenet, komission työohjelma vuodeksi 2010, joka meillä on ilo esitellä tänään, on paitsi kunnianhimoinen myös tarpeellinen ja realistinen kehys EU:n politiikantekoa varten tulevana vuonna. Ohjelma on realistinen, koska kaikki toimielimet ovat valmiita yhdistämään voimansa ja työskentelemään yhdessä oikea-aikaisten tulosten aikaan saamiseksi Euroopan kansalaisten hyväksi. Ohjelma on myös tarpeellinen, koska nykyinen toimintamalli ei ole vaihtoehto, jos haluamme, että vuodesta 2010 tulee käännekohta. Ohjelma on lisäksi kunnianhimoinen, sillä nyt jos koskaan tarvitaan vahvaa Eurooppaa, jotta kansalaisille voidaan tarjota heidän toivomansa vaihtoehdot. He odottavat meiltä sitä, ja meidän velvollisuutemme on tehdä töitä heidän hyvinvointinsa eteen.
<SPEAKER ID="080" NAME="Puhemies">
(EN) Kiitos, arvoisa komission puheenjohtaja Barroso, komission tärkeimpien, kahdeksaa kuukautta koskevien aloitteiden kattavasta esittelystä.
<P>
Haluaisin vain tuoda esille, että pidämme hyvin tärkeänä mainitsemaanne strategista kumppanuutta. Erotamme toimeenpanovallan ja lainsäädäntövallan toisistaan, mutta yhteistyömme on ratkaisevan tärkeää kansalaistemme kannalta, joten olemme kuunnelleet hyvin mielissämme puhettanne tarpeesta pitää komission ja parlamentin väliset suhteet mahdollisimman tiiviinä. Läsnäolonne ja komission jäsenten läsnäolo täällä istunnossa tänään ovat paras osoitus siitä, että komission aikomukset ja teot ovat sopusoinnussa keskenään. Paljon kiitoksia siitä.
<SPEAKER ID="081" NAME="József Szájer">
PPE-ryhmän puolesta. - (HU) Arvoisa puhemies, Euroopan kansanpuolueen (kristillisdemokraattien) ryhmä on tyytyväinen siihen, että komissio on tarttunut kunnianhimoisesti työhön ja esitellyt vuoden 2010 työohjelmansa. Suhtaudumme ohjelmaan sen tarkoittamassa hengessä, kun komissio on läsnä, ja osoituksena siitä, että komissio kunnioittaa parlamenttia ja ottaa sen vakavasti. Olemme iloisia siitä, että koko komissio on läsnä. Olemme kuitenkin harmissamme siitä, että tänä vuonna on tuhlattu jo paljon aikaa, sillä Lissabonin sopimuksen ratifioinnin viivästyminen on jo estänyt lainsäädäntöohjelman yhdenmukaistamisen ja talousarvion laatimisen tänä vuonna. Uskomme kuitenkin vakaasti siihen, että prosessi saadaan käynnistettyä jälleen vuonna 2011 vähäisten ongelmien ratkaisemisen jälkeen.
<P>
Lissabonin sopimus on tullut voimaan, joten me Euroopan parlamentin jäsenet, komissio tai neuvosto mukaan lukien, emme voi enää keksiä verukkeita sille, ettemme ryhdy päättäväisesti toimiin ja aloita työtä Lissabonin sopimuksen määräysten täytäntöön panemiseksi ja kansalaisten toiveiden täyttämiseksi niin, että heidät asetetaan etusijalle poliittisissa ohjelmissamme.
<P>
PPE-ryhmä on laatinut kaksi luetteloa komission ohjelmista. Lähetämme teille tarkat tiedot ennen hyväksyntää. Nuo kaksi luetteloa, jotka haluan selostaa nyt lyhyesti, käsittävät vain yksinkertaisesti luettelon toimista, joita komission ei pitäisi tehdä, sekä eritellyn luettelon toimista, jotka toivomme komission toteuttavan.
<P>
Ensinnäkin toivoisimme, ettei komissio jatkaisi enää nykyistä käytäntöä, jonka mukaan lokakuuhun mennessä vain 40 prosenttia kuluvaa vuotta koskevista komission lainsäädäntöehdotuksista on jätetty käsiteltäviksi. Tämä nimittäin tekisi tästä keskustelusta merkityksettömän. Jos käytäntö jatkuu tulevaisuudessa, tämänkaltaisia keskusteluja on turha käydä. Tällöin parlamentti ei voisi käyttää oikeuttaan voida vaikuttaa siihen, mitä ehdotuksia komission olisi syytä tehdä. Tästä syystä mielestämme on tärkeää, ettei näitä lainsäädäntöehdotuksia tai työohjelmia tarvitsisi verrata entisiin kommunistisiin viisivuotissuunnitelmiin, joissa mikään ei pitänyt paikkaansa. Niiden saavutuksilla ei nimittäin loppujen lopuksi ollut mitään tekemistä lopullisten tavoitteiden kanssa.
<P>
Lisäksi toivoimme, ettei komissio sallisi valheita tai petoksia. Tällä hetkellä useat Euroopan maat ovat kriisissä salattuaan oikeita tietoja ja valehdeltuaan budjettivajeiden koosta. Maat salasivat näitä tietoja toisiltaan, vaikka olemme kaikki samassa veneessä ja nämä asiat vaikuttavat moniin ihmisiin. Näin tapahtui myös Unkarissa ja Kreikassa. Odotamme, ettei komissio peräänny näissä tapauksissa vaan soveltaisi päättäväisesti julkisen häpeän ("name and shame") periaatetta kyseisiin maihin, sillä muutoin myöhemmin ongelmia tulee paljon lisää.
<P>
Tunnettu Unkarin 1800-luvun reformiajan ajattelija kreivi Széchenyi sanoi aikoinaan, että se, joka salaa ongelmia, lisää niitä. Meidän ei pidä salata asioita vaan ne on tuotava esille, ja sen pohjalta on toteutettava päättäväisesti tarvittavat toimenpiteet. Komission olisi syytä käyttää toimivaltaansa tässä suhteessa. Älkää käsittäkö minua väärin, en nimittäin väitä, että nämä kriisit olisivat komission syytä. Kriiseistä ovat vastuussa kyseisten maiden hallitukset, mutta meidän olisi pitänyt yhteisen hyvän nimissä vaatia äänekkäämmin ja päättäväisemmin tuloksia.
<P>
Seuraavaksi puhun asioista, joita komission olisi syytä tehdä. Ensinnäkin sen olisi edes toimittava ja tehtävä päätöksiä sekä laadittava kunnianhimoinen työllisyysohjelma. Komission olisi asetettava kansalaiset työmme keskiöön. Johtavana periaatteenamme on oltava työ, työ ja vielä kerran työ. Haluan aloittaa sanomalla, että on selvää, että meidän on käytettävä kansalaisille puhuessamme kieltä, jota he ymmärtävät. Kun puhumme vuodesta 2020, minä (entisestä kommunistisesta maasta tulevana jäsenenä) liitän sen jälleen kerran viisivuotissuunnitelmaan tai jonkinlaiseen numeroon, jota käytettiin vankeihin viitattaessa. Miksemme kutsuisi vuoden 2020 ohjelmaa EU:n työllisyysohjelmaksi, tai miksemme kutsuisi Tukholman ohjelmaa (jota ei sitä paitsi kukaan ymmärrä meitä lukuun ottamatta) Euroopan kansalaisten turvallisuusohjelmaksi? Tarkoitan tällä, että myös käyttämillämme sanoilla on tärkeä osa koko prosessin aloittamisessa.
<P>
Meistä on tärkeää, että pienet ja keskisuuret yritykset voivat ottaa aktiivisesti osaa työpaikkojen luomiseen. Ne eivät pitäisi siitä, että vuoden 2020 työllisyysohjelma työnnettäisiin parlamentin kurkusta alas. Tarvitsemme perusteellista keskustelua paitsi täällä parlamentissa myös jäsenvaltioiden parlamenteissa, ja keskusteluun on otettava mukaan myös jäsenvaltioiden päätöksentekoviranomaiset. Ottakaamme opiksi Lissabonin ohjelman epäonnistumisesta, sillä myöskään tätä nimeä ei kukaan ymmärrä! Panostakaamme kansalaistemme turvallisuuteen ja toteuttakaamme sen vaatimat toimenpiteet. Arvoisa puhemies, esitän enää yhden huomion: ihminen ei elä yksistään leivästä - on tärkeää myös vahvistaa yhteisiä arvojamme. Odotamme, että komissio jatkaa noita arvopohjaisia ohjelmia, joissa käsitellään kommunismia, yhteiseloa kansallisten parlamenttien kanssa sekä Euroopan yhteistä menneisyyttä. PPE-ryhmä aikoo tukea teitä, mutta kritisoimme teitä ankarasti, jos poikkeatte alkuperäisestä ohjelmasta.
<SPEAKER ID="082" NAME="Hannes Swoboda">
S&D-ryhmän puolesta. - (DE) Arvoisa puhemies, arvoisa komission puheenjohtaja Barroso, arvoisat komission jäsenet, kiitän siitä, että niin moni teistä osallistuu tämän päivän istuntoon. Valitettavasti en voi sanoa samaa kollegoistani. Minun on häpeäkseni sanottava, että osa niistä, jotka eivät ole täällä tänään, ovat poissa tahallaan. He ovat nimittäin Strasbourgissa mutta eivät täällä parlamentissa, kuten pitäisi. Se on todella valitettavaa.
<P>
Yhteisen päätöslauselman puuttuessa esittelemme teille yksittäiset kohdat, jotka voitte arvioida yksityiskohtaisesti. Arvoisa puheenjohtaja Barroso, olemme samaa mieltä kanssanne siinä, että tärkeimpiä kysymyksiä ovat kilpailukyky sekä sosiaalinen turvallisuus kestävässä Euroopassa. Pääpainon on luonnollisesti oltava edelleen köyhyyden ja tietyillä aloilla yhä lisääntyvän tai ainakin yhä liian korkean työttömyyden torjumisessa. Kiitän teitä tämän mainitsemisesta, sillä kaikki hallituksen päämiehet eivät näytä olevan vakuuttuneita asiasta. Kuinka voisimme taata, että näin tapahtuu julkisen talouden vakauttamisen yhteydessä? On sanomattakin selvää, että julkista taloutta on vakautettava. Tämä on kuitenkin pidettävä oikeissa mittasuhteissaan (toivon komission panevan tämän merkille) ja sen on tapahduttava oikea-aikaisesti, jotta voidaan varmistaa, etteivät muut keskeiset tavoitteet, kuten työllisyyden ja köyhyyden torjunta, jäisi jalkoihin.
<P>
Haluan käyttää tilaisuuden hyväkseni ja korostaa tämän kysymyksen merkitystä, kun otetaan huomioon Cordobassa vähän aikaa sitten järjestetty romanien asemaa käsitellyt kokous, johon te ette ottanut osaa mutta johon kaksi muuta komission jäsentä, komission varapuheenjohtaja Viviane Reding sekä työllisyydestä, sosiaaliasioista ja osallisuudesta vastaava komission jäsen László Andor, osallistuivat. Kävin hiljattain romanien asumuksissa Serbiassa. On käsittämätöntä, että tällaisia paikkoja löytyy vielä Euroopasta. Kehotankin komissiota tekemään kaikkensa kyseisen alueen köyhyys- ja työttömyysongelman torjumiseksi.
<P>
Seuraava huomioni koskee julkisen talouden vakauttamista. Investointeja tarvitaan lisää. Puhuimme tästä aiemmin tänä aamuna Siim Kallasin kanssa. Olemme investoineet liian vähän esimerkiksi Euroopan laajuisiin verkkoihin. Nyt on mahdollista nähdä, missä kohdissa ongelmia on esiintynyt, sillä emme ole vieläkään panneet täytäntöön niin sanotussa Delorsin suunnitelmassa tehtyjä ehdotuksia. Puhuessanne kumppanuudesta, kehottaisin teitä, arvoisa puheenjohtaja Barroso, muistamaan, että tarvitsemme kumppanuutta etenkin budjettikysymyksissä ja tulevassa budjettisuunnittelussa, sillä on selvää, että neuvosto aikoo tehdä leikkauksia pieniin kohtiin Euroopan tasolla. Emme voi sallia tätä.
<P>
Arvoisa puheenjohtaja Barroso, viittasitte Mario Montin selvitykseen. Selvitys on varmasti tärkeä, ja on hyvä, että olette pyytänyt Mario Montia laatimaan sen, koska hän on tämän alan asiantuntija. Yhtenäismarkkinoista puhuessamme meidän on mainittava kuitenkin myös sosiaalinen markkinatalous. Tässä yhteydessä varsinkin julkiset palvelut ovat meille hyvin tärkeitä. Olette luvannut jättää ehdotuksia puitedirektiiviksi. Emme halua ottaa kaikkia yksittäisiä kohtia esille täällä juuri nyt, mutta minusta julkisten palvelujen olisi muodostettava Euroopan identiteetin perustan etenekin liikennettä koskevissa ongelmissa, joita meillä on ollut ja jotka osoittavat julkisten rautatieliikennepalvelujen tärkeyden. Julkisia rautatieliikennepalveluja on voitava säädellä ja ne on turvattava julkisia palveluja koskevan yhteisen EU:n politiikan.
<P>
Seuraavaksi haluan tehdä viimeisen ja ratkaisevan tärkeän huomioni. Puhuitte talouskriisistä sekä Kreikasta ja muista vaikeuksissa olevista maista. Totesimme Herman Van Rompuyn kanssa käydyissä edellisissä keskusteluissa, etteivät Eurooppa-neuvoston toimet tässä asiassa edusta parasta, mitä EU voi tarjota. Jos kaikki tämä olisi tehty kaksi tai kolme kuukautta sitten, Kreikan ei tarvitsisi maksaa niin korkeaa korkoa. Puhuitte tästä, mutta minusta puhe ei yksin riitä. Komission on puhuttava näistä asioista voimakkain äänenpainoin.
<P>
Olen samaa mieltä kanssanne siitä, ettei kyse ole toimista vasta, kun kriisi on jo alkanut ja vajeet ovat ennätysmäisen korkeat. Tämä tosiasia nimittäin ymmärretään usein väärin. Kyse on siitä, että ennaltaehkäistään kriisien syntyminen mahdollisimman ajoissa seuraamalla taloudessa ja talousarvioissa tapahtuvia muutoksia. Jälleen kerran voin kuulla hallitusten sanovan, ettei meillä ole lupaa tutkia niiden tilastoja tai talousarviomenettelyjä. En hyväksy tätä. Jos haluamme estää viime kuukausien ja vuosien tapahtumien toistumaisen tulevaisuudessa, meillä on voitava toimia näin. Miksi hallitusten on pidettävä tilastonsa ja talousarviomenettelynsä salassa? Hallituksilla on toki oltava jonkin verran vapauksia. Ne tarvitsevat vapauksia, joiden on etenkin euroalueella vastattava EU:n tavoitteita ja päämääriä.
<P>
Arvoisa puheenjohtaja Barroso, olemme valmiita aloittamaan mainitsemanne erityisen kumppanuuden. Kumppanuuden on kuitenkin perustuttava parlamentin ja komission voimakkaaseen asemaan. Neuvottelemme lähipäivinä puitesopimuksesta. Sopimuksessa eritellään joitakin yksityiskohtia, mutta ratkaisevaa on sopimuksen henki. Sopimus pitää sisällään myös sen, että otatte selkeästi kantaa tilanteissa, joissa jotkin hallitusten tai valtioiden päämiehet haluavat käyttää Lissabonin sopimusta oman asemansa vahvistamiseen, ja muistutatte, että Lissabonin sopimuksen tavoitteena on EU:n vahvistaminen. Tämän vuoksi komissiolla on oltava vahva asema. Tuemme teitä ja olemme kanssanne tässä asiassa, vaikka olisimmekin eri mieltä yksittäisistä kysymyksistä. Meidän molempien on kuitenkin taisteltava vahvan Euroopan puolesta. Tämä on hyvin tärkeää etenkin, kun tiedämme, kuinka muutamat hallitusten päämiehet ovat viime aikoina käyttäytyneet.
<SPEAKER ID="083" NAME="Marielle De Sarnez">
ALDE-ryhmän puolesta. - (FR) Arvoisa puhemies, arvoisa komission puheenjohtaja, minusta tämä työohjelma on kenties hieman turhan varovainen nykyisiin mullistuksiin ja haasteisiin nähden, joten minusta meillä on oikeus odottaa komissiolta suurempaa kunnianhimoa etenkin kun te itse olette sitoutunut työohjelmaan.
<P>
Rahoituksen sääntelystä sanoisin ensinnäkin, että ymmärrän täysin Michel Barnierin pyrkimykset, jotka ovat kyllä oikean suuntaiset, mutta olisimme voineet mielestäni mennä pidemmälle ja harkita muita väyliä, kuten pankkitoimien erottamista, rahoitustoimien verottamista tai vain johdannaistuotteiden selkeää kieltämistä, kuten Yhdysvalloissa harkitaan tällä hetkellä.
<P>
Minusta meidän on kuitenkin tehtävä ehdottomasti kaikkemme (tämä on minulle vielä tärkeämpää) reaalitalouden ja sellaisten kestävien investointien suosimiseksi, joilla saadaan luotua työpaikkoja, toisin kuin äärimmäisen paljon rahoituspalveluihin perustuvalla nykytaloudella. Toivoisinkin, että työskentelisimme tämänsuuntaisten konkreettisten hankkeiden hyväksi. Työohjelmassa en näitä hankkeita näe.
<P>
Tarvitsemme myös kauaskantoisia hankkeita. Juuri nyt, kun olemme juuri kokeneet kriisin, tämä on oikea ajankohta rautateiden Eurooppaa koskevan ajatuksen elvyttämiselle. Euroopan unionin alueella lennetään 28 000 lentoa joka päivä. Siksi nyt olisi oikea hetki rautateiden Euroopan elvyttämiselle, sillä siitä on puhuttu jo vuosikymmeniä.
<P>
Mitään ei kuitenkaan voida saavuttaa ilman todellista talouden koordinointia ja hallinnointia. Tässä mielessä on harmillista, että neuvosto on vastuussa asiaa käsittelevästä työryhmästä, sillä olisin toivonut, että komissionne vastaisi siitä.
<P>
Talousarvioiden sekä talouden ja eri teollisuudenalojen koordinoinnille on kipeä tarve. Olisi perustettava EU:n valuuttarahasto, jonka yhteydessä toteutetaan toimenpiteitä jäsenvaltioiden julkistalouden vakauttamiseksi. Olisi ponnisteltava myös verotuksen lähentymiseksi, joka on tosin jo käytöstä poistunut termi. Tarkoitan etenkin yritysverotusta. Meidän olisi lisäksi työskenneltävä omien varojen saamiseksi EU:n talousarvioon. Nämä olisivat minusta osoitus voimakkaista toimista, jotka voisivat hyvinkin palauttaa meidän kasvun tielle.
<P>
Haluan sanoa vielä yhden asian EU talousstrategiasta vuodeksi 2020: toivon, ettette luopuisi köyhyyttä ja koulutuskysymyksiä koskevista kvantitatiivisista tavoitteista. Uskon, että saatte tältä osin koko Euroopan parlamentin tuen. Kyse on Euroopan sosiaalisesta mallista, jota haluamme ja johon olemme kiintyneet .
<SPEAKER ID="084" NAME="Rebecca Harms">
Verts/ALE-ryhmän puolesta. - (DE) Arvoisa puhemies, arvoisa komission puheenjohtaja Barroso, arvoisat komission jäsenet, minäkin olisin toivonut parlamentin vastaavan kunnioitukseen, jota olette sille osoittanut sillä, että komissio on hyvin runsaslukuisena edustettuna täällä parlamentissa. Työtä on jatkettava tämän asian parissa.
<P>
Esittelemänne työohjelma on hyvin monipuolinen ja sisältää hyvin kunnianhimoisilta vaikuttavia osia. Työohjelman johdannon nimenä onkin "Uusi aikakausi". En ole kuitenkaan varma, tekeekö pääotsikkojen alla oleva sisältö oikeutta myönteiseltä vaikuttavalle lähestymistavalle. Kaikessa on kuitenkin yhä kyse ilmastonmuutoksesta sekä rahoitus- ja talouskriisistä. Kreikan tapaus on jälleen kerran osoittanut yhä suuremman taloudellisen mutta myös sosiaalisen kahtiajaon, sillä Euroopan kansalaisten elinolot vaihtelevat suuresti etelä-, itä- ja luoteisosassa Eurooppaa. Tämä tuo meille suuria haasteita.
<P>
Voin vain olla samaa mieltä Hannes Swobodan kanssa varsinkin sosiaalisen Euroopan ja oikeudenmukaisuuden lisäämisen suhteen. Näitä asioita on tarpeen tarkistaa. Emme ole lainkaan vakuuttuneita siitä, onko nykyinen asialista riittävä kasvavan köyhyyden torjumiseksi Euroopan unionissa.
<P>
Olemme kuitenkin tehneet oikeat johtopäätökset rahoituskriisistä ja sitä seuranneesta talouskriisistä. Meidän mielestämme uusien ehdotusten tekeminen yritysverotuksen muuttamiseksi on oikea tapa lähestyä rahoituksen ja talouden integraatiota. Me Vihreät / Euroopan vapaa allianssi -ryhmässä olemme jo pitkään halunneet viedä tätä asiaa eteenpäin. Kannatamme myös energiaverotusta. Voitte luottaa meihin, jos aiotte lopultakin toteuttaa tämän. Rahoituskriisistä saamamme kokemuksen pohjalta olemme kuitenkin sitä mieltä, että rahoitustoimien verotukselta puuttuu yhä selkeä tavoite. Odotamme toki jäsenvaltioita, mutta joskus on aiheellista esittää erityisiä ja tarkkoja vaatimuksia ja ajaa niitä, ja tämän on myös József Szájer todennut. On selvää, ettemme ole reagoineet Kreikan tilanteeseen riittävällä tavalla. Ei ole oikein, ettei euro-obligaatioista ole tehty ehdotuksia.
<P>
Arvoisa puheenjohtaja Barroso, panette suuren painoarvon yleishyödyllisille palveluille kampanjassanne toiselle kaudelle. Myös osa parlamenttiryhmistä on pyytänyt tätä teiltä. Se, mitä sanoitte julkisista palveluista ja niiden sääntelystä otsakkeessa Ihmisten tuominen EU:n toiminnan keskiöön, on mielestäni täysin riittämätöntä. Tällä tavoin olette jo rikkonut yhden keskeisen lupauksenne.
<P>
Ilmastonsuojelun parissa nykyisin työskentelevät komission eri pääosastot työstävät parhaillaan vuoden 2050 eri näkymiä koskevia tavoitteita. Liikenteelle on asetettu pitkäaikainen, 70 prosentin vähennystavoite, mutta energia-alalla tavoite on 75 prosenttia. Connie Hedegaardin työryhmä ei ole vielä tehnyt päätöstään. Toivon sen asettavan nykyistä kunnianhimoisempia tavoitteita. On kuitenkin selvää, ettei Balin toimintasuunnitelma tai kaksiosainen tavoite vaikuta mitenkään pääosastojen työhön. Mitä hyötyä on puhua EU:n hienosta uudesta ilmastopoliittisesta aloitteesta, kun olemme ilmeisesti luopuneet Balin toimintaohjelmasta ja G8-maiden tekemistä sopimuksista? Työohjelman sisältö ei ole riittävä, jotta EU olisi tarpeeksi näkyvä Bonnissa, Cancúnissa tai Etelä-Afrikassa. Tehtävää on vielä siis paljon.
<SPEAKER ID="085" NAME="Timothy Kirkhope" LANGUAGE="EN">
Arvoisa puhemies, työohjelmista puhuttaessa saanen muistuttaa teitä vuoden 1992 työohjelman opetuksesta: komission olisi tulosten aikaan saamiseksi asetettava yksi ensisijainen tavoite ja keskityttävä yhteen politiikanalaan kerrallaan. Yhtenäismarkkinoiden luomiseksi tehdyt ponnistelut olivat hyödyllinen tavoite, jonka ymmärtävät helposti varmasti kaikki hankkeessa mukana olleet ja mikä tärkeintä, myös kansalaiset, mutta tämän jälkeen komissio on turhassa suosion tavoittelussaan aivan liian usein käynnistänyt aloitteen toisensa perään riippumatta siitä, onko EU oikea foorumi tai voiko se saada aikaan todellista hyötyä. Tämä oli väärä lähestymistapa, joka myös epäonnistui. Tämän vuoksi kannatamme komission puheenjohtajan Barroson ottamaa uutta suuntaa.
<P>
Euroopan talous on yhä syvässä kriisissä, ja tilanteeseen saadaan muutos vain yhtenäisillä toimilla. En tarkoita pelkästään pankkijärjestelmän epäonnistumisen jälkeen välittömästi käynnistynyttä kriisiä tai liikenteen polttavan kysymyksen aiheuttamia ylimääräisiä paineita. Tarkoitan myös taustalla olevaa kriisiä, jossa Yhdysvaltain ja Aasian kilpailukykyisempi ja innovatiivisempi talous on jättänyt Euroopan talouden jälkeensä. Siksi kannatamme voimakkaasti komission keskeistä aloitetta eli EU 2020 -strategiaa. Vaikka strategiaan olisi varmasti lisättävä joitakin yksityiskohtia ja tehtävä joitakin muutoksia, sen suunta on kuitenkin pääosin oikea. Eurooppa tarvitsee älykkään, kestävän ja osallistavan kasvun strategiaa, jolla saadaan aikaan korkea työllisyys, tuottavuus ja sosiaalinen osallisuus - kannatetaan! Komission on tehtävä tästä ensisijainen tavoite.
<P>
Taloudellinen hyvinvointimme ja sen tuoma hyöty riippuvat menestyvistä yrityksistä ja yrittäjistä, jotka saavat aikaan hyvinvointia ja luovat kestäviä ja tuottavia työpaikkoja. Tämä on köyhyyden vastaista politiikkaa parhaimmillaan. Komission on oltava yritysten ja yrittäjien liittolainen, ei vihollinen. Siksi kannatamme yhtenäismarkkinoiden elvyttämiseksi ja laajentamiseksi tehtyjä sitoumuksia, joilla on tarkoitus korostaa järkevää sääntelyä ja varmistaa sääntöjen noudattamisen johdonmukaisuus ja oikeudenmukaisuus koko unionissa niin, että voidaan vähentää merkittävästi hallinnollista taakkaa ja byrokratiaa sekä purkaa pullonkauloja, vaihtaa parhaita koulutuskäytäntöjä, uudistaa työmarkkinoita ja vähentää kaupan esteitä.
<P>
Tuemme puheenjohtaja Barroson halua ottaa ohjat käsiinsä elinvoimaisen ja dynaamisen Euroopan kehittämisessä. Emme silti kannata kaikkea. Pelkäämme, että osa toimista johtaisi jäsenvaltioiden oikeuksien ja vastuun laiminlyöntiin esimerkiksi Kansalaisten Eurooppa -aloitteen tai Tukholman ohjelman tiettyjen kohtien osalta. Yhteisen maatalous- ja kalastuspolitiikan uudistusmahdollisuudet kannustavat meitä, mutta pelkäämme tämän lisäävän byrokratiaa sen sijasta, että löytäisimme tasapuolisen ratkaisun viljelijöille ja kalastajille. Emme ole samaa mieltä siitä, että jäsenvaltioiden ulkoasioissa käynnistämät yhteiset aloitteet pitäisi antaa kokonaan komission johtoon neuvoston sijasta.
<P>
ECR-ryhmä perustettiin toissijaisuusperiaatteen säilyttämiseksi, joten haluamme kehittää Eurooppaa, jossa keskitytään sen omiin keskeisiin tehtäviin ja saadaan aikaan todellista hyötyä. Olemme toiveikkaita sen suhteen, että puheenjohtaja Barroso ja hänen komissionsa (jonka kaikki jäsenet ovat tänään paikalla meitä varten) tarttuvat työohjelman tarjoamaan selvään tilaisuuteen sellaisen Euroopan kehittämiseksi, joka tekee osansa talouden elvytyksen suunnittelussa ja luo pohjan pitkäkestoiselle hyvinvoinnille tulevina vaikeina ja haastavina vuosina.
<SPEAKER ID="086" NAME="Miguel Portas">
GUE/NGL-ryhmän puolesta. - (PT) Arvoisa puhemies, tämänpäiväisen keskustelumme aiheena olevan ohjelman otsikkona on: On aika toimia ("Time to Act"). Kun unionin ministerien videokonferenssin järjestämiseen meni viisi päivää, voin vain onnitella teitä huumorintajustanne, arvoisa puheenjohtaja Barroso. Miksi nyt kuitenkin on toiminnan aika? Siksikö, ettei kukaan ole vielä ryhtynyt toimiin, joten otsikosta paljastuu hienoinen itsekritiikki? Vai siksikö, että otsikko on vain lukuisiin sanoihin kätkeytyvä katteeton lupaus, kuten kaikki muutkin byrokraattisten tiedonantojemme otsikot?
<P>
Annan teille esimerkin: Tämä vuosi on köyhyyden ja sosiaalisen syrjäytymisen eurooppalainen teemavuosi, vaikka eivät köyhät sitä tiedä, Ohjelmassanne mainitaan aloite, jonka mukaan tavoitteena on - lainaan nyt sitä - "varmistaa, että kasvun ja työllisyyden hyödyt jakaantuvat tasaisen laajasti". Onko tämä toinen vitsi? Mistä aloitteesta on kyse ja miten sillä voidaan korvata se sosiaalinen tuki, josta jäsenvaltiot ovat luopumassa vakausohjelmiensa nimissä?
<P>
Miten komissio aikoo jakaa sellaisesta peräisin olevaa hyötyä, jota ei ole edes olemassa, nimittäin talouskasvua? Miten komissio aikoo vähentää köyhien määrää puuttumatta rikkaiden ja hyvien rikkaiden tuloihin? Olemme kanssanne eri mieltä politiikasta. Paluu diktatuuriseen tapaan hoitaa budjettivajeita kahlitsee talouksia, vähentää palkkoja, vähentää hyötyjä ja pakottaa julkisten investointien rajoittamiseen. Tämä olisi resepti työttömyyden kasvuun.
<P>
Vaikka nyt on aika toimia, komissio luulee, että unioni on loppujen lopuksi kyennyt yhdistämään voimansa kriisin torjumiseksi. Kysykääpä kreikkalaisten mielipiteitä siitä, olemmeko toimineet ripeästi ja oikeudenmukaisesti. Milloin saamme Eurooppaan luottoluokitusviraston? Kysykääpä asiaa portugalilaisilta, joiden velkakorko nousee joka kerran, kun joku komission jäsenistä päättää puhua taloudesta. Kysykääpä asiaan Euroopan kansalaisilta. Kysykää heiltä, miksi asiat ovat niin kuin ovat, jolloin he katsovat kysyjää hymyillen, koska huumorintajusta ei veroteta.
<SPEAKER ID="087" NAME="Fiorello Provera">
EFD-ryhmän puolesta. - (IT) Arvoisa puhemies, hyvät parlamentin jäsenet, yritykset ja varsinkin pienet ja keskisuuret yritykset, joiden osuus Euroopan tuotannosta on 99 prosenttia, tarvitsevat neljä keskeistä asiaa, joita ovat: luotonsaannin helpottaminen, työmarkkinoiden joustavoittaminen, byrokratian vähentäminen yritysten perustamisessa ja johtamisessa sekä epäreilulta kilpailulta suojaaminen.
<P>
Arvostamme työtä, jota komissio on tehnyt EU:n lainsäädännön keventämiseksi kumoamalla viime kaudella 1600 säädöstä, ja kannatamme Edmund Stoiberin johtaman korkean tason työryhmän tekemiä ehdotuksia.
<P>
Kansainvälisen kaupan asema on niin ikään tärkeä tekijä yritysten kilpailukyvyssä. Näin kriisin aikaan on tärkeää lujittaa Euroopan unionin kaupan tukijärjestelmää. Yritykset eivät voi kilpailla sosiaalisen ja ekologisen polkumyynnin strategioilla, joita Kiinan kaltaiset nousevat taloudet harrastavat, koska Kiinassa työn kustannukset ovat äärimmäisen alhaiset ja sieltä puuttuvat sosiaaliturva ja sen kustannukset sekä tiukat ympäristönsuojeluvaatimukset.
<P>
Komission olisi puututtava nykyistä ponnekkaammin myös väärennösten estämiseen sekä immateriaalioikeuksien suojeluun.
<P>
Komission työohjelmassa ei ole ainuttakaan aloitetta, jonka tavoitteena olisi Lissabonin sopimuksessa määrättyjen koheesiopolitiikan suuntaviivojen täytäntöönpano.
<P>
Vuoristoalueiden erityisasema tunnustetaan nyt ensimmäistä kertaa, Lissabonin sopimuksen 174 artiklassa. Näiden alueiden osuus unionin pinta-alasta on 40 prosenttia ja niillä asuu yli 90 miljoonaa Euroopan kansalaista. Siksi kehotankin sisällyttämään seuraavaan lainsäädäntöohjelmaan ehdotuksen puiteohjelmaksi, jolla tuetaan vuoristoalueiden kehittämistä ja suojelua, sekä pyritään hyödyntämään vuoristoalueiden tarjoamat uusiutuvat energialähteet.
<SPEAKER ID="088" NAME="Andrew Henry William Brons" AFFILIATION="NI">
(EN) Arvoisa puhemies, komission työohjelmassa 2010 todetaan, että EU:n on vastattava globalisaation kaltaisiin pitkäkestoisiin haasteisiin sekä voitava palauttaa kilpailukykynsä. Ongelmana on se, ettei EU ole tarttunut globalisaation haasteeseen. Se on hyväksynyt sen. Se antaa tavaroiden virrata alueelleen kehittyvistä talouksista, joissa palkkataso on vain murto-osa Euroopan palkkatasosta. Ainoa keino, jolla voimme mahdollisesti palauttaa kilpailukykymme, olisi se, että ajamme palkkatason näiden maiden tasolle.
<P>
En luonnollisesti edes kannata Euroopan unionin jäsenyyttä. Vaikka kannattaisinkin sitä, syyttäisin sen johtajia kansansa taloudellisten etujen pettämisestä. Väittäisin, että EU on pikemminkin globaali unioni kuin Euroopan unioni, koska se pyrkii kaikkien tavaroiden ja palvelujen maailmanlaajuiseen liikkuvuuteen.
<P>
Minusta suvereenien kansallisvaltioiden olisi luotava itse omat tuotantoperustansa sekä suojeltava markkinoitaan ja turvattava kansalaistensa työpaikat. Viestini koskee myös EU:n kannattajia. Eurooppa (kokonaan tai osittain) ei kykene suojaamaan tuotantoaan ja maatalouttaan kolmannen maailman kilpailulta ja sen tuomalta vaaralta. Globalisaatiota on siten vastustettava joko yhdessä tai erikseen, sillä muutoin se tuhoaa meidät kaikki.
<P>
Komission asiakirjassa viitataan oletettuun tarpeeseen jatkaa laillista maahanmuuttoa koskevan politiikan kehittämistä väestön ikääntymisen tuomien ongelmien lieventämiseksi. Ikääntyvä väestö aiheuttaa eittämättä huolta monissa maissa. On kuitenkin tutkittava ongelmien syitä. Moni nainen jatkaa keskeytyksettä uraansa ja luopuu lasten hankkimisesta omasta tahdostaan (mihin heillä on täysi oikeus), mutta monet jatkavat uraansa myös taloudellisen tilanteen pakottamana. He käyvät työssä maksaakseen laskunsa, eivät siksi, etteivät he arvostaisi äitiyttä.
<P>
Tällä kehityssuuntauksella on ollut vaikutuksensa syntyvyyteen, jota taloudelliset tekijät ovat keinotekoisesti painaneet alaspäin. Taloudellisiin tekijöihin ei kuitenkaan pidä suhtautua kevyesti. Taloudellisilla toimilla voidaan muuttaa taloudellisia tekijöitä, ja muutoksella voidaan saada aikaan vastaava muutos väestörakenteissa perheiden osalta. Ajatus siitä, että voisimme tuoda suuria perheitä kolmansista maista korvaamaan syntymättömiä lapsia Euroopassa, perustuu erityisen vahingolliseen ja itsepintaiseen olettamukseen siitä, että olemme luonnon aikaansaannosta ja että kolmannet maat ovat kuin takkeja, jotka voidaan riisua satamissa ja korvata eurooppalaisella kulttuurilla, joka voidaan myöntää oleskeluluvalla ja kansalaisuudella.
<P>
Näiden maahanmuuttajien lapsia pidetään yhtä eurooppalaisina kuin alkuperäiset eurooppalaiset, vaikka he eivät ole sitä. Omaleimaiset kulttuurit syntyvät erilaisista ihmisistä, ei toisin päin. Emme ole kulttuurin synnyttämiä tuotteita: kulttuurimme ovat kansojemme aikaansaannosta. Eurooppalaisten korvaaminen kolmansien maiden kansalaisilla tarkoittaisi Euroopan korvaamista kolmannella maailmalla. Eurooppaa puhdistetaan etnisesti hitaasti mutta varmasti eurooppalaisista.
<SPEAKER ID="089" NAME="José Manuel Barroso" LANGUAGE="FR">
Arvoisa puhemies, yleisesti ottaen ei ole kyse niistä, jotka ovat todenneet selkeästi ja suorasanaisesti vastustavansa Euroopan unionia ja sen jäsenyyttä, sillä uskon, että parlamentissa vallitsee kuitenkin laaja yksimielisyys juuri esittelemästämme työohjelmasta.
<P>
Jos useimpien pääpuolueryhmien puheenvuoroista on havaittavissa yksi yhteinen tekijä, se on ajatus kunnianhimoisuudesta. Eurooppa tarvitsee enemmän kunnianhimoa. Haluankin tähän liittyen palata muutamaan täällä esitettyyn ajatukseen, joista olen - se lisättäköön - erityisen paljon samaa mieltä.
<P>
Ystävämme jäsen Szájer puhui tarpeesta välttää kommunististen järjestelmien viisivuotissuunnitelmamalleja. Juuri tästä syystä haluamme säilyttää joustavuuden, joka on tärkeä, jos haluamme sopeutua muuttuvaan ympäristöön.
<P>
Haluan samanaikaisesti jälleen kerran vahvistaa vastauksena jäsenille Szájerille ja Swobodalle, että he ovat oikeassa vaatiessaan EU:lta lisätoimia talous- ja rahoitusasioissa ja huomauttaessaan, että jäsenvaltiot ovat olleet haluttomia esimerkiksi antamaan komissiolle entistä suuremman roolin jäsenvaltioiden julkistalouden valvonnassa.
<P>
Ensimmäinen komissio, jota minulla oli kunnia johtaa, esitteli erityisen asetuksen, jonka tavoitteena oli lisätä Eurostatin tarkastusvaltuuksia, mutta ehdotuksen hylkäsivät ne jäsenvaltiot, jotka eivät halunneet antaa komissiolle tätä roolia.
<P>
Siksi toivon, että ottaisimme kriisistä opiksemme sen, että olemme yhä enemmän riippuvaisia toisistamme ja ettei eurooppalainen talouspolitiikka ole yksistään kansallinen asia. Se on toki kansallinen asia, mutta siinä on kyse myös yhteisistä eurooppalaisista eduista, sillä koordinaatiota on aiheellista lisätä. Uskonkin, että jäsenet Szájer, Swoboda, De Sarnez ja kaikki muut ovat yhtä mieltä tarpeesta lisätä talouspolitiikan koordinointia.
<P>
Tällä tavoin pääsemme eteenpäin, ja haluan tältä osin korostaa etenkin jäsenen Swobodan osoittamaa kunnianhimoa (mistä kiitän häntä) komission ja Euroopan unionin välisen vahvistetun kumppanuuden luomisessa, kun neuvottelemme rahoitusnäkymistä ja tarpeesta torjua tiettyjä varsin hallituksenvälisiä tulkintoja, joita nykyisin kuulee. Nuo tulkinnat hämmästyttävät minua, sillä Lissabonin sopimuksessa mennään juuri päinvastaiseen suuntaan eli eurooppalaisen ulottuvuuden lisäämiseen.
<P>
Voimme toivoakseni oppia kriisistä lisäämällä eurooppalaista ulottuvuutta, ei vähentämällä sitä. Yhtenä esimerkkinä mainittakoon jäsenen De Sarnezin esille ottama rahoituksen sääntelykysymys. On kuitenkin varsin omituista, etten sanoisi ironista, että vaikka niin moni jäsenvaltio on vaatinut toimia rahoituksen sääntelemiseksi, jäsenvaltiot päättivät yksimielisesti tinkiä niiden esitysten kunnianhimoisuudesta, jotka komissio esitteli Jacques de Larosièren raportin pohjalta.
<P>
Tämä siis osoittaa, että lupausten ja päätösten välillä on toisinaan kuilu. Toivon, että me, Euroopan parlamentti ja komissio, voimme yhdessä täyttää tämän kuilun johdonmukaisuuden lisäämiseksi Euroopassa, sillä kunnianhimo on tosiaan tarpeen.
<P>
Nyt olisi tärkeää - korostan tätä - ymmärtää kunnolla, mitä toissijaisuusperiaate tarkoittaa. Kannatan toissijaisuusperiaatetta. Haluan tältä osin myös sanoa, arvoisa jäsen Kirkhope, että hyväksyn ajatuksen toissijaisuusperiaatteesta, mutta on tärkeää ymmärtää kunnolla, mitä se tarkoittaa. Se tarkoittaa, että päätetään parhaasta päätöksentekotasosta.
<P>
Lentoliikenteen kriisistä on sanottava, että alalla tapahtuu omituisia asioita. Olen tänään lukenut lehdistä (enkä yksistään EU:hun skeptisesti tai negatiivisesti suhtautuvista lehdistä tai keltaisesta vaan vakavasti otettavasta lehdistöstä), että Euroopan unioni on nyt myöntänyt, että päätös lentojen keskeyttämisestä oli virhe. Tämä on uskomatonta!
<P>
Euroopan lentoliikenteen valvonta jos mikä kuuluu kansalliseen toimivaltaan. Kunkin jäsenvaltion sääntelyviranomainen teki päätöksen asiassa. Silti juuri EU:n tason päätösvaltaa vastustavat protestoivat EU:ta vastaan. Kohta väitetään, että Euroopan komissio ja Bryssel ovat luoneet Islannin tulivuoren. Aika erikoista toimintaa.
<P>
(Suosionosoituksia)
<P>
Haluan tehdä asian selväksi: On olemassa erilaisia vastuun tasoja: on kansallinen taso ja on EU:n taso. Joka tapauksessa on erikseen katsottava, mikä on sopivin taso. Voin sanoa, että komissio on valmis hoitamaan vastuunsa, mutta minusta meidän on nyt luotava liittolaisuus Euroopan parlamentin kanssa, jotta voimme sanoa selkeästi, mikä kuuluu vastuuseemme ja mikä ei.
<P>
Ilman tätä liittolaisuutta asetamme vaistomaisesti Brysselin vastuulle (kuten toisinaan sanotaan) tai myös Strasbourgin vastuulle asioita, jotka oikeasti kuuluvat jäsenvaltioiden vastuuseen, sillä tiedämme vallan hyvin, että kriisien aikana on helppo turvautua kansalliseen ja populistiseen retoriikkaan.
<P>
Käyttäkäämme hitusen maalaisjärkeä! Keskittykäämme siihen, mitä voimme tehdä Euroopan tasolla asioissa, joissa voimme tuoda lisäarvoa toimintaamme luonnollisesti niin, että kunnioitamme demokraattisia jäsenvaltioitamme. Vuoden 2020 asialistassa keskitytään mielestäni siihen, mikä on tärkeintä Euroopassa.
<P>
Nyt tarvitaan kasvua, mutta ei mitä tahansa kasvua vaan entistä oikeudenmukaisempaa, avoimempaa, kestävämpää, järkevämpää ja tulevaisuuteen keskittyvää kasvua.
<P>
Meidän on luotava uusia kasvun lähteitä voidaksemme ratkaista onnistuneesti suurimman ongelmamme, josta puhumme tänään iltapäivällä, nimittäin työttömyydestä ja varsinkin nuorisotyöttömyydestä. Juuri tässä asiassa meidän on luotava liittolaisuus EU:n toimielinten välillä myös niin, että teemme rehellistä ja vilpitöntä yhteistyötä jäsenvaltioiden kanssa konkreettisten tulosten aikaan saamiseksi kansalaisten hyväksi.
<P>
Tältä osin työllämme on minusta hyvä pohja tuleviksi vuosiksi, ja tämän keskustelun aikana teiltä saamani tuen sanat tai jopa vaatimuksenne ovat rohkaisseet minua ja uskoakseni myös kollegoitani. Yritämme pysyä meille uskomienne tehtävien tasalla.
<P>
(Suosionosoituksia)
<SPEAKER ID="090" NAME="Puhemies">
(EN) Arvoisa puheenjohtaja Barroso, paljon kiitoksia julkilausumastanne. Minun on sanottava Euroopan komission ponnisteluista Euroopan yhteisön hyväksi, että Euroopan parlamentti on komission vahva liittolainen. Jäsenvaltioiden enemmistö kannattaa näitä ponnisteluja ja komission näkemystä siitä, että sen olisi otettava lisää vastuuta etenkin kriisitilanteessa, mistä puhuimme aiemmin. Siten ymmärrämme, miten paljon tarvitsemme Euroopan unionia ja komission toimia. Myös Euroopan parlamentin vastuu on lisääntynyt merkittävästi Lissabonin sopimuksen voimaantulon jälkeen, mistä olemme iloisia. Tämä on mielestämme hyvä asia Euroopan kansalaisten kannalta. Nyt meidän on hyväksyttävä tuo lisävastuu ja hyödynnettävä Lissabonin sopimuksen tarjoamat mahdollisuudet. Haluan vakuuttaa teille vielä kerran, arvoisa puheenjohtaja Barroso, että teillä ja Euroopan komissiolla on täällä liittolaisia, ja sanon tämän Euroopan parlamentin enemmistön puolesta.
<SPEAKER ID="091" NAME="Diego López Garrido">
neuvoston puheenjohtaja. - (ES) Arvoisa puhemies, haluan vain onnitella komissiota ja sen puheenjohtaja José Manuel Durão Barrosoa kunnianhimoisesta ja hyvin Eurooppa-myönteisestä ohjelmasta, jonka hän esitteli meille tänään. Ohjelma on selvästi EU:n puheenjohtajavaltio Espanjan tavoitteiden sekä puheenjohtajavaltiokolmikon Espanjan, Belgian ja Unkarin laatiman ohjelman mukainen.
<P>
Voin ilmoittaa, että neuvosto työskentelee paitsi komission myös Euroopan parlamentin kanssa, jota onnittelen niin ikään rakentavista puheenvuoroista, joita se käytti komission lainsäädäntöohjelman puolesta.
<P>
Komissio on paiskinut lujasti töitä. Kaikki tietävät, että puheenjohtajan Barroson toisena komissiona tunnetun uuden komission oli määrä aloittaa toimintansa 1. marraskuuta, mutta tässä myöhästyttiin erinäisistä syistä viisi kuukautta. Nyt komissio siis työskentelee ahkerasti saadakseen kiinni tuon menetetyn ajan rakentavalla ja positiivisella tavalla, mistä puheenjohtajavaltio on hyvin kiitollinen. Myös puheenjohtaja Barroso ja kaikki komission jäsenet sekä varapuheenjohtajat tietävät, että työskentelemme yhdessä komission kanssa mielestäni hyvin positiivisella tavalla, ja annamme tunnustusta komission ponnisteluille tältä osin.
<P>
Espanja on kiitollinen myös Euroopan parlamentille. Euroopan parlamentti on suhtautunut hyvin rakentavasti aina, kun olemme täällä parlamentissa keskustelleet näistä aiheista. Haluaisin käyttää tilaisuuden hyväkseni ja kehottaa jälleen kerran Euroopan parlamenttia hyväksymään nämä lainsäädäntöaloitteet, joista tänään on etupäässä puhe, mahdollisimman pian, jotta voimme korvata mainitsemani menetetyn ajan. Olen varma, että myös parlamentti tekee kanssamme yhteistyötä.
<SPEAKER ID="092" NAME="Puhemies">
(EN) Kiitoksia neuvoston puolesta antamastanne julkilausumasta sekä tuestanne komission ohjelmaa kohtaan. Haluan vielä kerran kiittää puheenjohtajaa Barrosoa sekä kaikkia komission jäseniä ja varapuheenjohtajia heidän läsnäolostaan. Heidän läsnäolonsa todistaa, että komissio pitää parlamentin kanssa tehtävää yhteistyötä hyvin tärkeänä, kuten olimme toivoneet.
<P>
Keskustelu on päättynyt.
<P>
Kirjalliset lausumat (työjärjestyksen 149 artikla)
<SPEAKER ID="997" NAME="Elena Oana Antonescu  " LANGUAGE="RO">
Euroopan komission työohjelma vuodeksi 2010 on kunnianhimoinen ja joustavat monivuotinen ohjelma, jossa asetetaan seuraavat päätavoitteet: kriisin ratkaiseminen ja sosiaalisen markkinatalouden tukeminen, sellaisen kansalaisten toimintasuunnitelman laatiminen, jossa kansalaiset asetetaan etusijalle EU:n toiminnassa, globaalin ulottuvuuden sisältävän kunnianhimoisen ja johdonmukaisen ulkopolitiikan asialistan laatiminen sekä ennen kaikkea Euroopan unionin käyttämien välineiden ja työtapojen rukkaaminen. Eurooppa-neuvoston kokouksessa joulukuussa 2009 hyväksytty Tukholman ohjelma (Kohti avointa ja turvallisempaa, kansalaisia palvelevaa Eurooppaa) on kansalaispainotteisen asialistan keskeinen osa. Kannatan komission aloitetta Tukholman ohjelman täytäntöönpanoa koskevan toimintasuunnitelman esittelemisestä tavoitteena varmistaa, että Euroopan kansalaiset todella hyötyvät vapauden, turvallisuuden ja oikeuden alueesta. Ohjelman pääpaino on ylikansallisen rikollisuuden torjunnassa ja sillä parannetaan yhteisen maahanmuutto- ja turvapaikkapolitiikan toteuttamista. Ohjelma pitää sisällään muun muassa järjestäytyneen rikollisuuden, terrorismin ja muiden uhkien torjunnan poliisiyhteistyön ja oikeudellisen yhteistyön parantamisen avulla.
<SPEAKER ID="996" NAME="Vilija Blinkevičiūt " LANGUAGE="LT">
Euroopan työttömyys kasvaa jatkuvasti, ja lähes 17 prosenttia Euroopan kansalaisista elää köyhyysrajan alapuolella. Moni eurooppalainen, myös ne, joilla on työtä, kamppailee nykyisin köyhyyden kanssa vailla madollisuutta nauttia elämästä täysillä, sillä taantuma on viemässä jopa keskituloisia köyhyyteen. Sen vuoksi meidän on ensimmäiseksi kiinnitettävä erityistä huomiota työssäkäyvien köyhyysongelmaan. Työllisyyden parantamiseksi on luotava uusia työpaikkoja, mutta ei mitä tahansa työpaikkoja vaan korkealaatuisia työpaikkoja ottamalla huomioon työmarkkinoiden vaatimukset. Suurinta huomiota on kiinnitettävä kasvavaan nuorisotyöttömyyteen, joka on yhteiskuntamme kipeimpiä ongelmia tällä hetkellä. Jos nuorille ei tarjota mahdollisuuksia päästä työmarkkinoille, on vaarana, että Eurooppa menettää kokonaisen nuorten sukupolven. Euroopan väestörakenne on niin ikään jo jonkin aikaa pakottanut meidät pohtimaan ikääntyvien työllisyystilannetta. Meidän on luotava sellaiset työsuhteet, joilla parannetaan työllisyyttä ja varmistetaan elinikäisen oppimisen mahdollisuudet. Haluaisin korostaa tarvetta keskustella myös vammaisten työllistymisestä. On tärkeää luoda heille mahdollisuudet työmarkkinoille pääsemiseksi, ei pelkästään väestörakenteen muutosten takia vaan heidän itsensä takia ja jotta he voisivat tuntea itsensä arvokkaiksi ja hyödyllisiksi. Haluaisinkin kysyä komissiolta, miten EU aikoo luoda uusia työpaikkoja? Mitkä ovat kansalaisten todelliset mahdollisuudet päästä työmarkkinoille? Kuinka voimme varmistaa laadukkaat työpaikat työssäkäyvien köyhyyden vähentämiseksi?
<SPEAKER ID="093" NAME="Andreas Mölzer  " AFFILIATION="NI">
kirjallinen. - (DE) Komission työohjelma 2010 sisältää 14 sivua tavanomaisia latteuksia. On totta, että EU:n on vastattava yhteisvoimin kriisiin. Kriisin näin negatiiviset vaikutukset tulivat kuitenkin mahdollisiksi vain komission kaikilla aloilla harjoittaman politiikan ja rajoittamattoman vapauttamisen takia. Siltikään kukaan ei halua muuttaa mitään. Päinvastoin komissio haluaa poistaa lisää kaupan esteitä, mikä jouduttaa globalisaatiota, hyödyttää suuryrityksiä ja vahingoittaa jäsenvaltioita ja niiden kansalaisia.
<P>
Eurooppa 2020 -strategialla on tarkoitus vastata nykyiseen kriisiin. Erityistoimista puhuttaessa on sanottava, että talous- ja rahoituspolitiikkaa koskeva lähestymistapa vaikuttaa järkevältä, samoin kuten rahoitusmarkkinoiden seurantaa varten tarkoitetun uuden EU:n valvontarakenteen kehittäminen. Jäsenvaltioiden julkistalouden ja budjettikurin valvonnan tiukentamisella voimme toivoakseni estää Kreikan kaltaisten ongelmien toistumisen tulevaisuudessa. Komission uudet verotussuunnitelmat sekä energiaverotusdirektiivin (jossa edellytetään energiatuotteiden verotusta tuotteiden energiasisällön perusteella) tarkistaminen olisi hylättävä, sillä ilmastonmuutosta, joka on etupäässä luonnonilmiö, ei voida ratkaista vain hiilidioksideihin keskittymällä. Tämä sitä paitsi lisää entisestään Euroopan talouden paineita verrattuna sen kilpailijoihin Yhdysvalloissa ja Aasiassa, missä vastaavia aloitteita ei ole suunnitteilla.
<SPEAKER ID="094" NAME="Richard Seeber  " LANGUAGE="DE">
Komission työohjelma vuodeksi 2010 sisältää oikeansuuntaisia prioriteetteja. Komission pääpaino työohjelmassa on rahoituskriisin torjuminen ja talouden elvyttämisessä ratkaisevassa asemassa oleva työelämän uudistaminen sekä Euroopan kansalaisten osallisuuden lisääminen. On tärkeää, että etenkin kriisin takia työpaikkansa menettäneille EU:n kansalaisille tarjotaan uusia tulevaisuudennäkymiä mahdollisimman pian.
<P>
Euroopan kansanpuolueen (kristillisdemokraatit) ryhmän edustajana olen sitä mieltä, että meidän olisi luotava mahdollisimman monia pysyviä työpaikkoja ja tuotava lisäarvoa työmarkkinoille, koska EU:lla on johtava rooli ympäristönsuojelussa. Uuteen ja kestävään teollisuuskauteen siirtyminen edellyttää, ettemme enää ajattele, että työpaikkojen luominen ja ympäristön kokonaisvaltainen suojelu olisivat ristiriidassa keskenään. Komissio on ollut mielestäni jokseenkin varovainen tämän lähestymistavan omaksumisessa. Meidän on nyt luotava pohja tälle kehitykselle. Saavutamme paljon, jos kykenemme parantamaan nykyisten sääntöjen soveltamistapaa.
<SPEAKER ID="095" NAME="Joanna Senyszyn  " LANGUAGE="PL">
Onnittelen puheenjohtajaa Barrosoa komission kunnianhimoisesta lainsäädäntö- ja työohjelmasta 2010. Aika on valitettavasti käymässä vähiin, minulla on enää kahdeksan minuuttia aikaa. Tästä huolimatta toivon, etteivät prioriteetit jäisi vain tyhjiksi lupauksiksi. Ohjelman vahvuutena ovat kriisin torjuntatoimet. Valitettavasti toimet koskevat lähinnä taloustilannetta. Kansalaisten toimintasuunnitelmaa koskevassa osassa ei ole syrjinnän vastaisia, kuten naisiin kohdistuvan väkivallan torjuntaa koskevia aloitteita, ja siinä ei sitouduta tarpeeksi päättäväisesti sosiaalisten tavoitteiden savuttamiseen ja pitkäaikaiseen strategiaan unionin kansalaisten kanssa tapahtuvan kommunikoinnin parantamiseksi. Olemme työskennelleet naisiin kohdistuvan väkivaltaongelman parissa jo vuosia. Nyt on korkea aika laatia tehokkaat EU:n säännökset asiassa. Haluaisin nähdä komission työohjelmassa direktiiviehdotuksen naisiin kohdistuvan väkivallan torjumisesta. Sosiaalisista tavoitteista on sanottava, että aloite köyhyydenvastaisen EU:n foorumin perustamisesta tämän vuoden loppuun mennessä on tärkeä. Tästä ei valitettavasti ole saatavilla yksityiskohtaisia tietoja. Ne olisi toimitettava kesäkuussa järjestettävässä Eurooppa-neuvoston kokouksessa. Unionin ja sen välineiden uudistamisessa haluaisin kiinnittää huomiota kommunikointiin kansalaisten kanssa. Tämän on oltava jatkuva prosessi eikä mikään vaalitemppu. EU:n ja sen kansalaisten välillä vallitsee kommunikointikuilu, jota meidän on yritettävä kaventaa, jotta se voidaan poistaa tulevaisuudessa. EU:n kansalaisten on voitava tuntea, että he ovat unionin toiminnan keskiössä. Vasta sitten kansanäänestysten tulokset eivät tule meille yllätyksenä.
<SPEAKER ID="096" NAME="Nuno Teixeira  " LANGUAGE="PT">
Komission työohjelmaa koskeva keskustelu on erityisen tärkeä siksi, että ohjelman laatimisen ajankohta osuu yksiin EU:n uuden aikakauden alun kanssa. Tarve toteuttaa kriisiajan toimenpiteitä, joilla voidaan vastata pitkäaikaisiin haasteisiin, pakottaa meidät panemaan etusijalle työpaikkojen luomisen, rahoitusmarkkinoiden sääntelyn sekä euron vakauttamisen, jotta voisimme palauttaa paitsi kansalaisten myös talouden ja yhteiskunnan toimijoiden luottamuksen.
<P>
Haluan korostaa myös koheesiopolitiikan merkitystä EU:n eri politiikanalojen toteuttamisessa. Euroopan eri alueilla voidaan luoda kestävää ja integroitua kasvua vain sellaisen koheesiopolitiikan avulla, jolla saadaan aikaan näkyviä tuloksia ja jossa noudatetaan toissijaisuusperiaatetta, sekä hallinnoinnin eri tasoilla: kansallisella, alueellisella ja paikallisella tasolla. Taloudellisen, sosiaalisen ja alueellisen koheesion tavoitteen on ohjattava unionin toimintaa ja se on saavutettava riittävällä yhteisön rahoituksella niin, että rakennerahastoja hyödynnetään entistä avoimemmin, selkeämmin ja tehokkaammin.
<P>
Koheesiopolitiikan suuntaviivojen sekä vuoden 2013 jälkeisten rahoitusnäkymien määrittäminen on elintärkeä tavoite. Haluaisin ottaa esille myös syrjäisimpien alueiden aseman, sillä näillä alueilla havaitaan niiden pysyvien rakenteellisten ominaispiirteiden takia esteitä, jotka vahingoittavat vakavasti alueiden talouskehitystä, minkä vuoksi ne tarvitsevat erityisiä toimenpiteitä.
<SPEAKER ID="097" NAME="Silvia-Adriana Ţicău  " LANGUAGE="RO">
EU:n ensisijaisena tavoitteena on talouskriisin torjuminen ja sosiaalisen markkinatalouden tukeminen. EU:n työttömyysprosentti oli vuoden alussa 10, mutta nuorisotyöttömyys on jopa 20 prosentissa. Työllisyyden kasvu sen sijaan liittyy läheisesti EU:n teollisuuspolitiikkaan. Mitä lainsäädäntöaloitteita komissio harkitsee EU:n tulevan teollisuuspolitiikan osalta ja uusien työpaikkojen luomiseksi?
<P>
Eurooppa-neuvoston 25. ja 26. maaliskuuta 2010 pidetyssä kokouksessa asetettiin ensimmäistä kertaa EU:n tavoitteeksi energiatehokkuuden lisääminen 20 prosentilla vuoteen 2020 mennessä. Emme kuitenkaan löytäneet tätä tavoitetta komission työohjelmasta, vaikka tämän alan aloitteita tarvitaan, ja ne voidaan kohdistaa sekä eurooppalaisiin kotitalouksiin että yrityksiin.
<P>
Kaiken lisäksi yhteisön liikenneinfrastruktuuriin osoittamat määrärahat vuosiksi 2010-2013 ovat lähes olemattomat valtavista haasteista ja kehitystarpeista huolimatta. Näitä ovat: eri liikennemuotojen välisen yhteentoimivuuden varmistaminen, suurten nopeuksien raideliikenteen kehittäminen paitsi jäsenvaltioiden pääkaupunkien myös muiden eurooppalaisten suurkaupunkien tarpeiden tyydyttämiseksi, rautateiden tavaraliikennekäytävien ja yhtenäisen eurooppalaisen ilmatilan kehittäminen, satamien uudistaminen sekä meriliikenteen kehittäminen. Milloin komissio jättää käsiteltäväksi ehdotuksen Euroopan laajuisen liikenneinfrastruktuurin kehittämisen tarvitsemasta rahoituksesta?
