<CHAPTER ID="013">
Vapauden, turvallisuuden ja oikeuden alueen ulkoiseen ulottuvuuteen liittyvä strategia (keskustelu) 
<SPEAKER ID="241" NAME="Puhemies">
Esityslistalla on seuraavana Klichin laatima kansalaisvapauksien sekä oikeus- ja sisäasioiden valiokunnan mietintö (Α6-0223/2007) vapauden, turvallisuuden ja oikeuden alueesta: strategia ulkoista ulottuvuutta varten, Haagin ohjelman täytäntöönpanoa koskeva toimintasuunnitelma (2006/2111(ΙΝΙ).
<SPEAKER ID="242" NAME="Bogdan Klich " AFFILIATION="PPE-DE">
esittelijä. - (PL) Arvoisa puhemies, tämän mietinnön piti alun perin olla arvio vuonna 2005 annetusta komission tiedonannosta, joka koskee neuvoston kyseisenä vuonna laatimaa strategiaa. Mietinnön laadinnan aikana kävi kuitenkin ilmi, että sisäisen turvallisuuden, vapauden ja oikeuden alueen luomisessa on edistytty merkittävästi ja että toiminta on saanut uutta puhtia. On laadittu uusia asiakirjoja, tehty uusia päätöksiä ja toteutettu uusia toimia. Tilanne on tänään aivan toinen kuin puolitoista vuotta sitten.
<P>
Olenkin päättänyt tarkastella menneisyyden sijaan tulevaisuutta. Näin pitäisi mielestäni tehdä myös sisämarkkina- ja kuluttajansuojavaliokunnassa sekä ulkoasiainvaliokunnassa, jotka ovat tehneet tiivistä yhteistyötä tämän mietinnön laadinnassa. Näin ollen ei pitäisi olla outoa, että mietinnössä esitetään suosituksia komissiolle ja neuvostolle.
<P>
Mietintö perustuu kahteen olettamukseen. Sisäinen ja ulkoinen turvallisuus ovat ensinnäkin nykymaailmassa sidoksissa toisiinsa, ne vaikuttavat toisiinsa, ja niiden välillä on todellakin erottamaton yhteys. Toiseksi lainsäädäntöjärjestelmässämme ja poliittisissa asenteissamme on säilytettävä tasapaino kansalaisoikeuksien ja kansalaistemme turvallisuuden välillä. Tämä tarkoittaa, että jos haluamme varmistaa kansalaistemme turvallisuuden ja vapauden, molempia näitä arvoja on edistettävä Euroopan unionin rajojen ulkopuolella, mutta tasapaino niiden välillä on kuitenkin aina säilytettävä.
<P>
Kyseiset periaatteet on näin ollen aina otettava huomioon ulkopolitiikassamme, jonka toimintakeinot, kuten yhteiset kannat ja toiminnat sekä kahden- ja monenväliset sopimukset on muokattava niiden mukaisesti. Meidän pitäisi toisin sanoen sisällyttää esimerkiksi EU:n ulkopuolisten maiden kanssa tehtäviin sopimuksiimme sekä terrorismin torjuntaa että ihmisoikeuksia koskevia lausekkeita. Euroopan unionin pitäisi edistää näiden maiden kanssa tehtävässä tämänhetkisessä yhteistyössä sekä ihmisoikeuksien kunnioittamista että yhteistä taistelua kansainvälistä terrorismia vastaan.
<P>
Olemme parlamentissa myös tietoisia nykyisistä rajoituksista ja esteistä, jotka heikentävät Euroopan unionin toimintaa tällä osa-alueella. Ne johtuvat osaksi monimutkaisesta ja vaikeaselkoisesta toimielinrakenteestamme ja osaksi haluttomuudesta syventää EU:n yhdentymistä. Yhteistyö- ja ulkosuhdesopimuksia koskeviin päätöksiin sovelletaan eri menettelyjä eri pilareissa. Rikosasioissa tehtävä yhteisön poliisiyhteistyö ja oikeudellinen yhteistyö, josta on puhuttu jo pitkään, on vielä toteutumatta. Sen on toteuduttava pikaisesti.
<P>
Odotamme, että tuleva EU:n huippukokous johtaa kansainväliseen konferenssiin, jossa laaditaan vuoden loppuun mennessä uusi perustamissopimusluonnos. Odotamme myös, että tässä perustamissopimuksessa annetaan EU:lle oikeushenkilöys, poistetaan nykyinen pilarirakenne, vähennetään lainsäädäntöön sovellettavia luokituksia ja yksinkertaistetaan ja yhtenäistetään päätöksentekomenettelyjä.
<P>
Mietinnössä ehdotetaan kuitenkin, että siihen saakka kunnes nämä asiat toteutuvat ja perustamissopimus tulee voimaan (se tulee voimaan ehkä vasta vuonna 2009), rikosasioissa tehtävässä poliisiyhteistyössä ja oikeudellisessa yhteistyössä sekä laillisessa maahanmuutossa ja ulkomaalaisten kotouttamisessa sovellettaisiin Euroopan unionista tehdyn sopimuksen 42 artiklan mukaisesti yhdyskäytäväksi kutsuttua väliaikaista lauseketta. Näin neuvosto ja kaikki meistä voisivat ottaa käyttöön uusia EY-järjestelyjä näillä erittäin tärkeillä toiminta-aloilla. Päätösten tekemättä jättäminen olisi vakava poliittinen virhe, kun otetaan huomioon eteläisillä rajoillamme vallitsevat maahanmuuttopaineet ja järjestäytyneen rikollisuuden uhka itäisillä rajoillamme.
<P>
Haluan kiinnittää rajakysymyksiä koskevassa keskustelussamme komission huomion erityisesti 42 kohtaan, jossa mainitaan Yhdysvaltain vaatimus maahantuloviisumista. Se sapettaa erityisen paljon Euroopan unionin kansalaisia. Parlamentti kehottaa jälleen kerran osapuolia poistamaan tämän ongelman. Haluan lopuksi esittää lämpimät kiitokseni kaikille yhteistyökumppaneilleni omassa poliittisessa ryhmässäni, varjoesittelijöille muissa poliittisissa ryhmissä sekä komission jäsenelle Franco Frattinille heidän erinomaisesta ja antoisasta yhteistyöstään.
<SPEAKER ID="243" NAME="Günter Gloser" AFFILIATION="neuvoston puheenjohtaja" LANGUAGE="DE">
Arvoisa puhemies, arvoisa varapuheenjohtaja Wallström, hyvät parlamentin jäsenet, Euroopan unioni on asettanut itselleen tehtäväksi tarjota kansalaisilleen vapauteen, turvallisuuteen ja oikeuteen perustuvan alueen. Se ei kuitenkaan kykene saavuttamaan tätä tavoitetta omin voimin. Henkilöiden ja tavaroiden vapaa liikkuvuus sekä EU:n vahva talous ja vakaa demokratia ovat aiheuttaneet sen, että Euroopan unioni vetää puoleensa laittomia maahanmuuttajia, järjestäytyneitä rikollisia, kansainvälisiä huumekauppiaita ja jopa islamistisia terroristeja.
<P>
Meidän on siis mietittävä, miten voimme kehittää nykyisiä järjestelyjä ja menettelytapoja oikeus- ja sisäasioissa ja, kuten esittelijä juuri äsken mainitsi, liittää ne EU:n ulkosuhteisiin.
<P>
Olen erittäin tyytyväinen siihen, että Euroopan parlamentti on osoittanut suurta kiinnostusta oikeus- ja sisäasioiden ulkoiseen ulottuvuuteen ja varsinkin edellä mainittuun strategiaan. Hyvä jäsen Klich, mietintöönne sisältyvät suositukset antavat tärkeää ajattelemisen aihetta neuvostolle sen keskustellessa siitä, miten Euroopan unionin oikeus- ja sisäasioiden politiikan asemaa voitaisiin vahvistaa EU:n ulkosuhteissa ja miten kyseistä politiikkaa voitaisiin tehostaa entisestään.
<P>
Oikeus- ja sisäasioiden politiikkamme ulkoista ulottuvuutta koskevassa strategiassa esitetään sen yksityiskohtaiset tavoitteet ja menettelylinjat. Yksi osa-alue EU:n ulkopuolisten maiden kanssa tekemässämme yhteistyössä on Euroopan unionin antama tuki instituutioille ja toimintavalmiuksien kehittämistoimenpiteisiin. Tämä on pitkäaikainen tehtävä, jossa edistymisestä keskustellaan yhteisissä toimielimissä. Euroopan unionin lähinaapurit ovat unionin turvallisuuden kannalta erityisen tärkeässä asemassa. Siksi toimintasuunnitelmiin, jotka olemme hyväksyneet kumppanuusvaltioidemme kanssa osana EU:n naapuruuspolitiikkaa, sisältyy seikkaperäisiä osia, joissa käsitellään oikeus- ja sisäasioissa tehtävää yhteistyötä.
<P>
EU:n naapuruuspolitiikkaan osallistuvista maista Ukrainalla on erityisasema, eikä vain siksi, että sillä on pitkä yhteinen raja EU:n kanssa. Ukrainan kanssa tehtävässä oikeus- ja sisäasioiden yhteistyössä on jo edetty erittäin pitkälle. Luxemburgissa 11. kesäkuuta allekirjoitettu Frontexin ja Ukrainan rajavalvontaviraston välinen alustava sopimus oli jälleen yksi kulmakivi tässä yhteistyössä. Lisäksi 18. kesäkuuta allekirjoitettiin viisumihelpotuksia ja takaisinottoa koskevat sopimukset.
<P>
Euroopan unioni kiinnittää erityistä huomiota naapurialueiden kanssa tehtävään tiiviiseen yhteistyöhön maahanmuuttoon liittyvissä kysymyksissä. Euroopan unioni on puolentoista viime vuoden aikana tehostanut suuresti yhteistyötään Afrikan ja Välimeren alueen maiden kanssa maahanmuutossa omaksumansa kokonaisvaltaisen lähestymistavan perusteella. Tulokset ovat rohkaisevia. Vain kaksi päivää sitten, 18. kesäkuuta, yleisten asioiden neuvosto päätti laajentaa maahanmuuttoa koskevaa kokonaisvaltaista lähestymistapaa naapurialueisiin EU:n itäisillä ja eteläisillä rajoilla. Lähinaapureidemme lisäksi oikeus- ja sisäasioiden yhteistyö on erityisen tärkeää Euroopan unionin suhteissa sen strategisiin kumppaneihin, Yhdysvaltoihin ja Venäjään. Näin olen mietinnössä käsitellään myös monia tähän kumppanuuteen liittyviä näkökohtia.
<P>
Venäjä ja EU hyväksyivät toukokuussa 2005 neljä suunnitelmaa yhteisten alueiden luomiseksi. Tähän mennessä eniten on edistytty yhteisen vapauden, turvallisuuden ja oikeuden alueen luomisessa - mistä venäläinen osapuoli on samaa mieltä. Siihen sisältyy tietenkin viisumi- ja takaisinottosopimus, joka tuli voimaan kesäkuun alussa.
<P>
Viimeisimmässä EU:n ja Venäjän välisessä oikeus- ja sisäministerien kokouksessa Saksan sisäministeri Wolfgang Schäuble otti venäläisen kollegansa Rashid Nurgalijevin kanssa käymissään keskusteluissa myös avoimesti puheeksi kysymyksen Venäjän turvallisuusjoukkojen kovaotteisista toimista opposition järjestämissä mielenosoituksissa. Vähän oikeus- ja sisäministerien troikan kokouksen jälkeen Venäjän kanssa käytiin myös säännöllisiä ihmisoikeusneuvotteluja. Uzbekistanin ihmisoikeuskysymykset ovat myös olleet keskeisessä asemassa Saksan puheenjohtajakaudella käydyissä oikeus- ja sisäasioiden alakomitean keskusteluissa.
<P>
Viime kokouksessamme Yhdysvaltojen kanssa keskityttiin selkeästi terrorismin torjuntaan sekä viisumi- ja tietosuojakysymyksiin, kuten lentomatkustajia koskevien tietojen luovutukseen.
<P>
Puheenjohtajamaa Saksa on viime päivien aikana tehnyt kaikkensa saadakseen aikaan uuden sopimuksen matkustajien nimitietojen luovuttamisesta. Yhdysvallat ei ole mikään helppo neuvottelukumppani, kuten olemme näissä keskusteluissa havainneet.
<P>
Puheenjohtajamaa Saksa on myös saanut EU:n kaksi strategista kumppania, Yhdysvallat ja Venäjän, yhteisen neuvottelupöydän ääreen keskustelemaan yhteisistä turvallisuushaasteista. Niitä ovat muun muassa huumekaupan torjunta, terrorismin vastainen toiminta ja rajaturvallisuuden hallinta.
<P>
Mietinnön yhdessä osassa käsitellään poliisiyhteistyön ja oikeudellisen yhteistyön lisäämistä. Puheenjohtajamaa Saksa on uskoakseni edistynyt merkittävästi Euroopan unionin sisäisen yhteistyön parantamisessa. Tässä yhteydessä on mainittava erityisesti sopimus, jonka tarkoituksena on ottaa useat Prümin yleissopimuksen määräykset EU:n lainsäädännön piiriin.
<P>
Myös Europolin sisällyttämisestä Euroopan unionin säädöskehykseen on päästy poliittiseen sopimukseen. Lisäksi Frontexia on kuuden viime kuukauden aikana vahvistettu merkittävästi.
<P>
Haluan niin ikään korostaa puitepäätöstä, joka koskee rikosrekisteritietojen vaihtoa jäsenvaltioiden välillä ja joka mainittiin myös Klichin mietinnössä.
<P>
EU:n ulkopuolisten maiden, kuten Venäjän, kanssa tehtävän yhteistyön laajuus riippuu tietosuojan tasosta kyseisissä maissa, ja sitä onkin tarkasteltava tapauskohtaisesti.
<P>
Maailmanlaajuisia uhkia ja ilmiöitä voidaan torjua tehokkaasti ainoastaan kansainvälisellä yhteistyöllä. Oikeus- ja sisäasioiden politiikan ulkoista ulottuvuutta koskeva strategia onkin välttämätön edellytys vapauden, turvallisuuden ja oikeuden alueen luomiseksi. Neuvosto on vastedeskin riippuvainen valiokunnan ja Euroopan parlamentin kanssa keskinäisen luottamuksen hengessä tehtävästä tiiviistä yhteistyöstä, joka koskee strategian täytäntöönpanoa ja kehittämistä.
<SPEAKER ID="245" NAME="Franco Frattini" AFFILIATION="komission varapuheenjohtaja" LANGUAGE="IT">
Arvoisa puhemies, hyvät kuulijat, olemme epäilemättä kaikki yhtä mieltä periaatteesta, jonka mukaan ihmisten perusoikeuksilla ja -vapauksilla ei ole alueellisia rajoja. Rajoja ei valitettavasti ole myöskään järjestäytyneellä rikollisuudella tai terrorismilla. Juuri tästä syystä vapautta, turvallisuutta ja oikeutta koskevien Euroopan unionin politiikkojen sisäisten ja kansainvälisten ulottuvuuksien välillä onkin yhä enemmän yhteyksiä, minkä esittelijä ja neuvoston puheenjohtaja jo totesivatkin.
<P>
Tämä tarkoittaa yhteistä toimintaa tärkeän poliittisen tavoitteen saavuttamiseksi kahdella saralla. Tavoitteena on ensinnäkin vahvistaa sisäisen turvallisuuden aluetta, joka turvaa Euroopan unionin kansalaisille ja asukkaille perusoikeudet ja -vapaudet, ja yhdenmukaistaa järjestelmiä ja sääntöjä oikeusturvan tarjoamiseksi niille, jotka sitä tarvitsevat. Toiseksi on varmistettava kansainvälinen ulottuvuus, joka tarjoaa Euroopan unionin ulkopolitiikalle eräänlaisen toimintakeinon vahvistamalla lainsäädännön ja toimielinten asemaa, edistämällä demokraattisia arvoja rajojemme ulkopuolella ja vakiinnuttamalla toimielinten aseman.
<P>
Nämä ovat Euroopan unionin ulkopolitiikan kunnianhimoisia tavoitteita, jotka saavutetaan yhtäältä turvallisuustoimenpitein ja toisaalta kunnioittamalla perusvapauksia ja -oikeuksia. Nämä kaksi arvoa voivat käydä ja niiden täytyykin käydä käsi kädessä. Äsken jo todettiinkin, että kansalaisten ja kaikkien ihmisten turvallisuuden takaaminen ja heidän perusvapauksiensa kunnioittamisen takaaminen eivät voi olla keskenään ristiriidassa. Näiden yhteisten arvojen on mielestäni oltava se perusta, jolle sopimuksemme, suhteemme ja yhteistyökumppanuutemme EU:n ulkopuolisten maiden kanssa rakentuvat. Ihmisoikeuksien ja demokratian edistäminen on näin ollen otettava mukaan EU:n kansainvälisessä toiminnassa noudatettaviin toimintalinjoihin.
<P>
Käsiteltävänämme oleva mietintö koskee perustavia asioita, joille annan täyden tukeni: demokraattisen vastuullisuuden lisääminen, turvallisuuden ja oikeuksien lujittaminen, korkeatasoisen suojan takaaminen EU:n kansalaisille terrorismia ja järjestäytynyttä rikollisuutta vastaan, poliisivoimien ja oikeusviranomaisten rajatylittävän yhteistyön edistäminen ja Euroopan unionille laadittava tehokas maahanmuuttopolitiikka, jolle on ominaista myös Euroopan unionin rajojen ulkopuolelle ulottuva solidaarisuus, EU:n turvapaikkapolitiikka kansainvälistä suojelua tarvitseville ihmisille sekä yhteiset toimet maahanmuuttajien epätoivoa hyödyntävän ihmiskaupan kukistamiseksi.
<P>
Olemme jo osittain saavuttamassa kaikki nämä tavoitteet. EU:n maahanmuuttopolitiikka on vahvistumassa. Viime viikkojen aikana olen toimittanut parlamentille ja neuvostolle asiakirjoja, jotka koskevat suuntautumista taloudellisista syistä tapahtuvaan maahanmuuttoon ja edestakaiseen muuttoliikkeeseen, liikkuvuuden edistämistä ja luopumista rangaistuspainotteisesta lähestymistavasta maahanmuuttopolitiikassa, vaikka se onkin edelleen keskeisen tärkeä väline laittomuuksien torjunnassa.
<P>
Vain muutama päivä sitten tein ehdotuksen turvapaikkapolitiikkaa koskevasta vihreästä kirjasta, jonka ansiosta parlamentti ja kaikki asiasta kiinnostuneet voivat osallistua keskusteluun. Tavoitteenani on esittää ensi vuoden alkuun mennessä toimintasuunnitelma, jolla luodaan lupausten mukaisesti yhtenäinen eurooppalainen poliittisen pakolaisen asemaa koskeva järjestelmä vuoteen 2010 mennessä.
<P>
EU osallistuu siis kansainvälisellä areenalla jo monien maahanmuuttoa ja turvapaikkapolitiikkaa koskevien kysymysten käsittelyyn. EU:n olisikin mielestäni vahvistettava edelleen Euro-Välimeri-ulottuvuutta näissä kysymyksissä ja toimittava siis samoin kuin idässä Balkanin osalta, Kaukasiassa sekä suhteissaan Venäjän federaatioon ja Ukrainaan. Toimimme kyseisellä alueella jo monella eri sektorilla torjuaksemme muun muassa ihmiskauppaa, lasten ja naisten seksuaalista hyväksikäyttöä sekä tietoverkkorikollisuutta, joka on jälleen yksi maantieteellisistä rajoista ja muista rajoituksista piittaamaton ongelma ja vaatii ratkaisua kansainvälisellä tasolla.
<P>
Terrorismi on herättänyt paljon keskustelua. Terrorisminvastaista toimintaa on tietenkin jatkettava oikeusvaltioperiaatteen keinoja käyttäen, mutta kansainvälistä yhteistyötä tärkeimpien maailmanpoliittisten toimijoiden kanssa on epäilemättä myös jatkettava ja parannettava.
<P>
Siksi olenkin tyytyväinen siihen, että esittelijä on korostanut päätöksentekomenettelyjen merkitystä Euroopan unionin omassa päätöksenteossa. Olen erityisen tyytyväinen mainintaan Euroopan unionista tehdyn sopimuksen 42 artiklasta, joka tunnetaan nimellä yhdyskäytävälauseke, mutta olen myös sitä mieltä, ettemme saa missään tapauksessa hukata Eurooppa-neuvoston seuraavan kokouksen tarjoamaa tilaisuutta keskustella Euroopan unionin tulevasta toimielinperustasta emmekä unohtaa, että EU ei voi jäädä turvallisuuteen, oikeuteen ja perusvapauksiin liittyvissä kysymyksissä vain odottelemaan. EU:n on kyettävä tekemään päätökset nopeasti ja tehokkaasti, ja päätösten on oltava demokraattisesti oikeutettuja eli esimerkiksi parlamentin ja Euroopan unionin tuomioistuimen roolia on vahvistettava.
<P>
Haluan lopuksi sanoa muutaman sanan euroatlanttisesta yhteistyöstä. Neuvoston puheenjohtaja jo kertoikin, että käymme Amerikan yhdysvaltojen kanssa parhaillaan neuvotteluja kahdesta vaikeasta asiasta. Toinen niistä koskee SWIFT-hankkeesta alkunsa saanutta pankkisiirtotietojen luovuttamista ja toinen Yhdysvaltoihin saapuvia ja sieltä lähteviä lentomatkustajia koskevien tietojen luovuttamista. Toivon, että molemmissa asioissa päästään piakkoin sopimukseen, jossa turvataan sekä oma oikeudellinen asemamme - minkä vuoksi EU:n lainsäädäntö on parempi vaihtoehto kuin turvautuminen kahdenvälisiin suhteisiin - että terrorismin torjuntatarpeiden ja henkilötietojen luottamuksellisuuden tasapuolinen huomioon ottaminen, sillä molemmat ovat keskeisiä ihmisoikeuksia. Toivon, että Yhdysvallat hyväksyy sen tasapuolisen näkemyksen, jonka puheenjohtajamaa Saksa on komission tuella yrittänyt esittää, ja että sopimukset saadaan valmiiksi tämän kuun loppuun mennessä ennen Saksan puheenjohtajakauden päättymistä.
<P>
Olen pitänyt kansalaisvapauksien sekä oikeus- ja sisäasioiden valiokunnan puheenjohtajan ajan tasalla neuvottelujen etenemisestä. Eräitä näkökohtia ei voida vielä tuoda julkisuuteen, koska neuvottelut ovat yhä käynnissä, mutta olen pyrkinyt toimittamaan puheenjohtajalle ja valiokuntaan kuuluville poliittisten ryhmien koordinaattoreille vähän väliä uusia tietoja neuvottelujen tuloksista.
<SPEAKER ID="246" NAME="Aloyzas Sakalas " AFFILIATION="PSE">
ulkoasiainvaliokunnan lausunnon valmistelija. - (EN) Arvoisa puhemies, tämä mietintö on tulosta kansalaisvapauksien sekä oikeus- ja sisäasioiden valiokunnan sekä ulkoasiainvaliokunnan tehokkaasta yhteistyöstä. Minulla on ilo kertoa kollegoilleni, että olen päässyt Klichin kanssa sopimukseen laajasta tekstistä, jossa uskoakseni tuodaan ilmi molempien valiokuntien näkemykset. Suuret kiitokset Klichille hänen uhraamastaan ajasta sekä hänen yhteistyöstään ja joustavuudestaan.
<P>
Mietinnössä esitettyjen monien näkökohtien lisäksi haluan esittää neuvostolle ja komissiolle tärkeimmän viestini, joka on seuraava: EU:n sisäinen vakaus on ensinnäkin selvästi jossain määrin riippuvainen ulkoisista tekijöistä, kuten naapurimaiden tilanteesta. Toiseksi kyseisten maiden poliittista tilannetta ei pystytä parantamaan millään tavanomaisilla toimintatavoilla, sillä niiden taloudelliset, poliittiset ja yhteiskunnalliset realiteetit ovat hyvin erilaiset. Korostankin kolmanneksi, että meidän on käytettävä EU:n vapaus-, turvallisuus- ja oikeuspolitiikassa räätälöityjä toimintatapoja suhteissamme naapurimaihin.
<SPEAKER ID="247" NAME="Puhemies">
Keskustelua jatketaan klo 21.00.
