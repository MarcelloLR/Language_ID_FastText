<CHAPTER ID="010-02">
2. Uganda: Bahatin lakiesitys ja homo- ja biseksuaalien sekä transseksuaalien syrjintä
<SPEAKER ID="284" NAME="Puhemies">
(DE) Esityslistalla on seuraavana keskustelu kuudesta Ugandaa koskevasta päätöslauselmaesityksestä: Bahatin lakiesitys ja homo- ja biseksuaalien sekä transseksuaalien syrjintä.
<SPEAKER ID="285" NAME="Véronique De Keyser">
laatija. - (FR) Arvoisa puhemies, arvoisa komission jäsen, tasan vuosi sitten hyväksyimme tässä parlamentissa päätöslauselman, joka koskee homoja ja lesboja sekä Bahatin lakiesitystä Ugandassa.
<P>
Miksi annamme vuotta myöhemmin lähes samanlaisen päätöslauselman?
<P>
Siksi, että ongelmaa ei ole lähellekään loppuunkäsitelty. Ensinnäkin evankelinen liike "The Family", joka oli Bahatin lakiesityksen takana, ei ole antanut periksi, ja laki saatetaan ottaa uudelleen esille Ugandassa.
<P>
Toinen syy on se, että viime loka- ja marraskuussa ugandalainen Rolling Stone -sanomalehti järjesti julkisen häpäisykampanjan ja julkaisi luettelon Ugandan homoseksuaaleista. Heidät jäljitettiin välittömästi, heidän kimppuunsa käytiin ja he pysyttelevät edelleen hyljeksittyinä piilossa. Ugandan perustuslakituomioistuin on lakkauttanut kyseisen sanomalehden julkaisemisen, mutta on selvää, että ilmapiiri on kärsinyt. Kyse on ihmismetsästyksestä.
<P>
Kolmanneksi, ainoastaan 13 Afrikan valtiota tunnustaa homoseksuaalien oikeudet. Muilla valtioilla on hyvin erilaisia lakeja, mutta joissakin niistä - Sudanissa, Pohjois-Nigeriassa, Mauritaniassa - homoseksuaalit tuomitaan edelleen kuolemaan.
<P>
Tästä huolimatta, ja tähän päätän puheenvuoroni, hyvin hiljan AKT-valtiot antoivat lausunnon - mielestäni jokseenkin yksipuolisen sellaisen -, jonka mukaan kyseisissä maissa ollaan selvillä siitä, että homoseksuaalikysymys vaivaa meitä jossain määrin mutta että kyse on kulttuuriin liittyvistä seikoista. Ei, kyse on ihmisoikeuksista, kyse on yleismaailmallisista arvoista, ja me todella haluamme, että komissio ja koko Euroopan unioni puolustavat näitä yleismaailmallisia arvoja pontevasti.
<SPEAKER ID="286" NAME="Charles Tannock" LANGUAGE="EN">
Arvoisa puhemies, yhteiskunnat Afrikassa ovat yleensä yhteiskunnallisesti konservatiivisia. Monissa Afrikan valtioissa homoseksuaalisuus on tosiaan vastoin lakia. Monet ihmiset Afrikassa kokevat pyrkimykset edistää homoseksuaalisuutta uhkana, etenkin kun ponnisteluja johtavat länsimaiset kansalaisjärjestöt ja organisaatiot. Joissakin osissa Afrikkaa ollaan laajalti sitä mieltä, että liberaalit demokratiat yrittävät tyrkyttää omia, suvaitsevaisempia arvojaan yhteiskunnille, joilla on hyvin erilaiset ja vanhat perinteet.
<P>
Mutta olipa asia miten hyvänsä, se ei ole selitys tai oikeutus monissa osissa Afrikkaa laajalti vallitsevalle homofobialle. Valitettavaa kyllä, hallitukset ja niiden ohjauksessa olevat tiedotusvälineet usein vahvistavat homofobiaa entisestään. Uganda on jälleen otsikoissa sen vuoksi, että osa maan lainsäätäjistä menee äärimmäisyyksiin ja käyttäytyy hysteerisesti. He tukevat lakiesitystä, jolla homoseksuaaleille langetetaan kuolemanrangaistus tai elinkautinen vankeus sen mukaan, millainen heidän niin kutsuttu rikoksensa on. ECR-ryhmän tavoin tuomitsen tämän julman lakiesityksen, joka merkitsisi yksilön oikeuksien vakavaa loukkausta, ja kehotan presidentti Musevenia käyttämään veto-oikeuttaan. Uganda on valtio, jossa suurin osa ihmisistä elää dollarilla päivässä: maan lainsäätäjät pystyvät varmasti löytämään parempia tapoja palvella ugandalaisen yhteiskunnan etua kuin syytteiden nostaminen homoja vastaan.
<SPEAKER ID="287" NAME="Marietje Schaake">
laatija. - (EN) Arvoisa puhemies, Ugandan parlamentille jätetyn homoseksuaalisuuden vastaisen lakiesityksen mukaan homoseksuaalisista teoista voidaan määrätä seitsemästä vuodesta elinikäiseen ulottuva vankeusrangaistus tai jopa kuolemantuomio. Euroopan parlamentti tuomitsee lakiesityksen voimakkaasti ja tehdessämme niin, emme tyrkytä eurooppalaisia arvoja muille valtioille, kuten jotkut ovat väittäneet pyrkiessään välttelemään vastuuta ihmisoikeusloukkauksista sekä vastuuta suojella kansalaisia joutumasta hyökkäyksen kohteeksi sukupuolisen suuntautumisensa vuoksi.
<P>
Todellinen uhka ja pelon ilmapiiri korostuivat paikallisen Rolling Stone -sanomalehden loka- ja marraskuun numeroissa, joissa lueteltiin homoseksuaaleiksi väitettyjen henkilöiden nimiä ja henkilötietoja ja yllytettiin lukijoita vahingoittamaan heitä tai hirttämään heidät. Useat ihmiset joutuivatkin hyökkäyksen kohteiksi.
<P>
Homoseksuaalisuus on itse asiassa laillista vain 13 afrikkalaisessa valtiossa ja 38 muussa valtiossa se on rikos. Mauritaniassa, Sudanissa ja Pohjois-Nigeriassa siitä voi saada kuolemantuomion.
<P>
Ugandan viranomaisten täytyy Cotonoun sopimuksen mukaisesti noudattaa kansainvälistä oikeutta ja ihmisoikeuksia, ja komission, Euroopan unionin neuvoston ja ulkosuhdehallinnon olisi myös kaikin tavoin hyödynnettävä keinoja edistää ja suojella sitä, että kaikki homo- ja biseksuaalit sekä transseksuaalit voivat nauttia ihmisoikeuksia.
<SPEAKER ID="288" NAME="Raül Romeva i Rueda" LANGUAGE="EN">
Arvoisa puhemies, David Bahatin Ugandan parlamentille jättämä homoseksuaalisuuden vastainen lakiesitys, jonka mukaan homoseksuaalisista teoista voidaan määrätä rangaistukseksi seitsemästä vuodesta elinkautiseen ulottuva vankeusrangaistus tai kuolemantuomio, ei yksinkertaisesti ole hyväksyttävissä.
<P>
Pitäkäämme mielessä, että Afrikassa homoseksuaalisuus on laillista vain 13 valtiossa, se on rikos 38 valtiossa ja Mauritaniassa, Sudanissa ja Pohjois-Nigeriassa homoseksuaalisuudesta rangaistaan kuolemantuomiolla.
<P>
Tämän vuoksi meidän on jälleen kerran toistettava, että sukupuolinen suuntautuneisuus on asia, joka kuuluu henkilökohtaista yksityisyyttä suojaavan oikeuden piiriin. Oikeus yksityisyyteen on taattu kansainvälisessä ihmisoikeuslainsäädännössä, jonka perusteella olisi edistettävä yhdenvertaisuutta ja syrjimättömyyttä samalla, kun taataan sananvapaus. Tästä syytä meidän on jälleen kerran tuotava julki kaikki yritykset lietsoa vihaa ja yllyttää väkivaltaan jotakin vähemmistöryhmää kohtaan, myös sukupuolen tai sukupuolisen suuntautuneisuuden perusteella. Meidän on muistutettava Ugandan viranomaisia heidän kansainvälisen oikeuden ja Cotonoun sopimuksen mukaisista velvoitteistaan.
<P>
Tämän vuoksi myös pyydän, että komissio, Euroopan unionin neuvosto ja myös ulkosuhdehallinto hyödyntäisivät yhteydenpidossaan Ugandan kanssa kaikin tavoin keinoja edistää ja suojella sitä, että lesbot, homot, biseksuaalit ja transseksuaalit voivat nauttia kaikkia ihmisoikeuksia.
<SPEAKER ID="289" NAME="Filip Kaczmarek" LANGUAGE="PL">
Arvoisa puhemies, yrityksissä syrjiä Ugandan kansalaisia heidän sukupuolisen suuntautuneisuutensa perusteella on kyse vakavasta asiasta. Tässä asiassa Uganda saa tukea monilta Afrikan valtioilta, jotka eivät halua kansainvälisen yhteisön tai Euroopan unionin painostavan niitä homoseksuaalisuuden dekriminalisointiin.
<P>
Väärinkäsitys perustuu siihen, että uskomme tätä asiaa koskevan syrjintäkiellon olevan yleismaailmallinen ihmisoikeus, kuten Véronique De Keyser sanoi aiemmin. Suurin osa Afrikan valtioista ei näe asiaa samalla tavoin, ja tämän vuoksi vuoropuhelu on niin vaikeaa. Me sanomme, ettemme voi pysyä hiljaa tällaisissa asioissa, ja he sanovat meidän puuttuvan asioihin, jotka eivät millään tavalla kuulu meille.
<P>
Luonnokset tarkistuksiksi Ugandan lainsäädäntöön merkitsevät tosiaan radikaalia muutosta. Ne antavat mahdollisuuden turvautua kuolemantuomioon jo olemassa oleviin säännöksiin liittyvien toistuvien rikkomusten osalta tai silloin, kun kyse on vakavasta homoseksuaalisuudesta, vaikka itse asiassa ei ole selvää, mitä tällä tarkoitetaan. Emme ole samaa mieltä ehdotuksista ja toivomme, etteivät ne mene läpi.
<SPEAKER ID="290" NAME="Marie-Christine Vergiat" LANGUAGE="FR">
Arvoisa puhemies, Uganda on yksi niistä Afrikan valtioista, joissa homoseksuaalisuus tukahdutetaan edelleen voimakkaasti. Kyse on jopa eräästä asiaan kovimmin ottein suhtautuvasta valtiosta, koska Uganda on lähellä valtionpäämiestään olevien amerikkalaisten fundamentalistievankelistien johdolla aloittanut oikean ristiretken homoseksuaaleja vastaan. Emme enää pysy laskuissa mukana niiden ihmisten osalta, jotka ovat joutuneet vainon ja kidutuksen kohteiksi pelkästään sukupuolisen suuntautumisensa vuoksi.
<P>
Muslimit ja kristityt ovat - ihkaensimmäistä kertaa tässä maassa - liittoutuneet tuomitakseen tämän kauhistuttavan tilanteen. Christopher Senyonjo, 70-vuotias anglikaanipiispa, sai ylemmältä taholta kiellon toimittaa jumalanpalveluksia oltuaan yksi harvoista homoseksuaaleja puolustamaan nousseista.
<P>
Edellä mainittu lakiesitys saattaa tosiaan putkahtaa uudelleen esiin hetkellä millä hyvänsä. Se antaa mahdollisuuden jopa kuolemantuomion langettamiseen homoseksuaaleille, joita epäillään HIV-positiivisiksi tai joilla arvellaan olevan suhteita alaikäisten kanssa. Siinä vaaditaan heidän ilmiantamistaan.
<P>
Paikallinen sanomalehti "Rolling Stone", jolla ei ole mitään tekemistä samannimisen aikakauslehden kanssa, julkaisi luettelon homojohtajien nimistä ja osoitteista inhottavan otsikon "Hirttäkää heidät!" alla. Tämän roskalehden julkaiseminen on toistaiseksi kielletty, mutta vahinko on jo tapahtunut, kuten jo todettiin.
<P>
Homoseksuaalisuutta pidetään Afrikassa usein länsimaista tulevana pahana. Länsimaat katsotaan syypääksi siihen, että Afrikka kadottaa ikiaikaiset arvonsa. Kansalaisjärjestöjen mukaan Ugandan 32 miljoonasta asukkaasta 500 000 on homoseksuaaleja. Monet heistä hakevat turvapaikkaa eurooppalaisista valtioista. Voisimmeko edes yrittää varmistaa, että hakemuksiin kiinnitetään erityistä huomiota, kuten olisi oltava kaikkien sorron ja kidutuksen uhreiksi joutuvien miesten ja naisten kohdalla?
<SPEAKER ID="291" NAME="Monica Luisa Macovei">
PPE-ryhmän puolesta. - (EN) Arvoisa puhemies, pidän hälyttävänä sitä, että samaa sukupuolta olevien yksityisiä sukupuolisuhteita ei hyväksytä rikoslain nojalla. Näin on jo Ugandan laissa ja rangaistuksena voi olla elinkautinen vankeus. Tästä huolimatta Bahatin lakiesitys pahentaisi tilannetta entisestään. Se merkitsisi kuolemantuomion mahdollisuutta ja sitä, että yhdistyminen ja homo- ja biseksuaaleihin sekä transseksuaaleihin liittyvien kysymysten julkituominen kiellettäisiin tehokkaasti.
<P>
Uusi lakiesitys lisäisi pelkoa ja vihamielisyyttä maassa, jossa homo- ja biseksuaaleja sekä transseksuaaleja vainotaan jo ennestään. Ihmisiä vaadittaisiin raportoimaan toistensa yksityisasioista. Näiden ihmisten henki olisi vaarassa. Ihmisarvolla ei ole merkitystä Ugandassa, jos tällainen laki hyväksytään. Älkäämme antako näin käydä.
<SPEAKER ID="292" NAME="Michael Cashman">
S&D-ryhmän puolesta. - (EN) Arvoisa puhemies, paljon on tietysti muuttunut viimeksi kuluneen vuoden aikana. 23. marraskuuta tämä parlamentti otti itse jälleen esille ihmisoikeuksien ja syrjimättömyyden periaatteen perustana, jonka avulla vahvistetaan kumppanuuttamme yhteisen parlamentaarisen edustajakokouksen kanssa. Lisäksi Euroopan parlamentti kehotti vahvistamaan kiistämättömien ihmisoikeuslausekkeiden periaatetta ja näiden lausekkeiden noudattamatta jättämiseen liittyviä sanktioita, esimerkiksi sukupuoliseen suuntautumiseen perustuvan syrjinnän osalta.
<P>
Tosiasia on, että nämä valtiot tekevät kanssamme yhteistyötä omasta halustaan. Ne valitsevat kumppanuuden kanssamme. Meillä on AKT:n yhteinen edustajakokous, meillä on Cotonoun sopimukset. Vaadimme siis näitä valtioita sitoutumaan kanssamme yhteisiin, yleismaailmallisiin periaatteisiin. Niistä ei voi käydä neuvotteluja. Jos halua toimia tältä pohjalta ei löydy, kehotan komissiota ja neuvostoa ottamaan käyttöön tarpeelliset sanktiot sen selventämiseksi, että meillä on periaatteita, joita puolustamme. Myös EU:n ja Afrikan strategisessa kumppanuudessa ajamme jatkossa sitä, että kaikki toimet, joihin ryhdytään erilaisten kumppanuuksien osalta, toteutetaan harjoittamatta syrjintää millään perusteella, sukupuolinen suuntautuminen mukaan luettuna.
<P>
Ei ole kolonialismia nousta puolustamaan muiden oikeuksia. Ihmisoikeudet ovat yleismaailmallisia ja jakamattomia, ja syrjäänvetäytyminen ja toimimatta jättäminen, kun toisten perusihmisoikeuksiin puututaan, merkitsee osallistumista kyseiseen toimintaan. Homoseksuaalisuutta Afrikassa ei voi ajaa. Jos joku Afrikassa herätessään sanoisi: "Tänään minusta tulee homoseksuaali", häntä pidettäisiin hulluna. Tällaisten henkilöiden henki olisi vaarassa ja heidän perheidensä olisi ilmiannettava heidät poliisille. Kuvitelkaa itsenne tällaisen henkilön asemaan ja ryhtykää tarpeellisiin toimiin kyseisten oikeuksien puolustamiseksi.
<SPEAKER ID="293" NAME="Alexandra Thein">
ALDE-ryhmän puolesta. - (DE) Arvoisa puhemies, Yhdistyneiden Kansakuntien ihmisoikeussopimuksessa, eurooppalaisessa yleissopimuksessa ihmisoikeuksien ja perusoikeuksien suojelusta sekä Euroopan unionin perusoikeuskirjassa kielletään syrjintä sukupuolisen suuntautumisen perusteella. Euroopan unionilla ei ole ihmisoikeuksiin liittyviä velvoitteita ainoastaan omalla alueellaan, vaan sillä on myös kansainvälinen velvollisuus vaatia näiden oikeuksien noudattamista ja kritisoida väärinkäytöksiä pitäessämme yhteyttä kolmansiin maihin, etenkin antaessamme Euroopan kehitysrahaston kautta taloudellista tukea Ugandan kaltaisille kolmansille maille, jotka ovat tehneet kanssamme kumppanuussopimuksia.
<P>
Tämän vuoksi meillä on myös oikeus ilmaista kantamme, kun kyseiset kolmannet maat eivät kykene täyttämään tällaisissa kumppanuussopimuksissa asetettuja ihmisoikeusklausuuleja. Ugandan on siis noudatettava kansainvälisiä ihmisoikeusnormeja, koska se on osallisena Cotonoun sopimuksessa, jolla säännellään järjestelmällistä kehitysapuamme AKT-maille.
<P>
Vasta vuosi sitten kehotimme Ugandaa luopumaan sen suunnittelemasta laista ja homoseksuaalien kriminalisoinnista. Nyt vuoden kuluttua tilanne on huonontunut. Pitkät vankeusrangaistukset tai jopa kuolemantuomio ovat edelleen uhkana. Itse olin muiden mukana osoittamassa mieltä Ugandan suurlähetystön edustalla tämän vuoden toukokuussa. Sillä ei ollut vaikutusta. Haluamme vielä kerran korostaa, että EU on yleisesti vastaan kuolemantuomiota ja tämänkaltaista homofobista lainsäädäntöä.
<SPEAKER ID="294" NAME="Ryszard Czarnecki" LANGUAGE="PL">
Arvoisa puhemies, tämä on mielenkiintoinen ja tärkeä keskustelu. Haluaisin kiinnittää huomionne kahteen ongelmaan: ensinnäkin siihen tosiasiaan, että Uganda ei ole syrjinnän saareke ihmisoikeuksien noudattamisen merellä. Kolmella neljäsosalla Afrikan valtioista on asiasta hyvin kovia säännöksiä, jotka vastaavat lähes syrjintää. Kyse ei eittämättä ole niinkään Ugandan ongelmasta kuin laajemmasta ongelmasta, joka koskee koko mannerta ja afrikkalaista kulttuuria. Toinen seikka on seuraava: sanomattakin on selvää, että Uganda ei ole kärjessä ihmisoikeuksien noudattamisessa Afrikassa. Tiedossamme on monia esimerkkejä ihmisoikeusloukkauksista, mikä tarkoittaa sitä, että tämä on osa laajempaa ongelmaa, ja meidän on tietysti puhuttava tästä ongelmasta avoimesti.
<SPEAKER ID="295" NAME="Corina Creţu" AFFILIATION="S&amp;D">
(RO) Arvoisa puhemies, päätöslauselmamme kohdistuu äärimmäisen vakaviin ihmisoikeusloukkaustapauksiin, ja valitettavasti homoseksuaalisuudesta rankaiseminen rikoksena on Afrikassa säännönmukaista. Tämä näkyy 38 valtion lainsäädännössä, sillä vain 13 afrikkalaisessa valtiossa sitä pidetään laillisena.
<P>
Tätä taustaa vasten lakiesitys, jolla Ugandassa pyritään toteuttamaan tiettyjä sanktioita vankeusrangaistuksista kuolemantuomioon, on merkittävä hyökkäys vastoin ihmisoikeuksia, oikeus yksityisyyteen mukaan luettuna. Se että paikallinen sanomalehti julkaisi mustan listan 100 henkilöstä, joita syytetään homoseksuaalisuudesta, ja lukijoiden yllyttäminen hirttämään heidät, on esimerkki konkreettisesta uhkasta yhteisölle, jota syytetään sen sukupuolisen suuntautumisen vuoksi.
<P>
Kuten päätöslauselmassamme todetaan, toimenpiteemme tarkoituksena ei ole, kuten usein väitetään, erityisesti eurooppalaisten arvojen läpiajaminen, vaan ihmisoikeuksien puolustaminen, mikä on yksi Euroopan unionin tärkeimmistä tavoitteista. Mielestäni tässä mielessä Euroopan ulkosuhdehallinnon ja muiden EU:n toimielinten on otettava käyttöön ankarampia sanktioita sen varmistamiseksi, että Ugandan allekirjoittamia kansainvälisiä sopimuksia noudatetaan.
<SPEAKER ID="296" NAME="Cristian Dan Preda" AFFILIATION="PPE">
(RO) Arvoisa puhemies, keskustelimme jo Ugandasta ja homoseksuaalisuudesta tässä parlamentissa kuukausia sitten. Sen jälkeen ei ole tapahtunut mitään merkittävää. On totta, että joskus sanotaan, että jos uutiskynnys ei ylity, kaikki on hyvin. Tässä tapauksessa tämä ei kuitenkaan pidä paikkansa, sillä vaikka David Bahatin hankkeesta ei äänestetty, sitä ei ole myöskään peruttu. Se on juuttunut oikeudellisten ja parlamentaaristen asioiden valiokuntaan, ja kaikesta kansainvälisestä painostuksesta huolimatta loppujen lopuksi ei ole onnistuttu pääsemään tavoiteltuun tulokseen eli perumaan hanketta.
<P>
Se, mikä on todella kauhistuttavaa ja mitä jotkut kollegani ovat jo käsitelleetkin, on maassa käynnissä oleva homovastainen kampanja. Ilmeisesti jaksamme edelleen uskoa viranomaisten järkeen ja "Ei syrjinnälle" -ajatuksen mukaisen periaatteen voittoon.
<SPEAKER ID="297" NAME="Joe Higgins" AFFILIATION="GUE/NGL">
(EN) Arvoisa puhemies, homoihin ja lesboihin kohdistuva vihakampanja Ugandassa on todella luotaantyöntävä. Joidenkin uskonnollisten seikkojen ja tiedostusvälineiden avulla lietsottu ilkeä ja taantumuksellinen homofobinen kampanja, johon liittyy uhkauksia homoseksuaalien surmaamisesta, tarkoittaa sitä, että monet Ugandan homot, lesbot, biseksuaalit ja transseksuaalit elävät suuressa epävarmuudessa ja pelossa. On halveksittavaa, että jotkut poliitikot myös käyttävät asiaa hyväkseen ja lietsovat vihaa esittämällä jopa homoseksuaalien teloittamista.
<P>
Nostan hattua Ugandan homoyhteisöön kuuluvien rohkeudelle heidän taistellessaan päivittäin tätä heidän identiteettiinsä ja jopa henkeensä kohdistuvaa uhkaa vastaan. Homofobinen kampanja perustuu mustamaalaukseen, valheisiin ja vääristelyyn siitä, mitä homot ovat ja mitä merkitsee olla homo. Vahvin viesti on suunnattava Ugandan hallitukselle - avun tarkistaminen mukaan luettuna, vaikka emme tietenkään halua vahingoittaa tavallisia ugandalaisia.
<P>
Meidän on rohkaistava ihmisiä yhdessä tukemaan aktiivisesti Ugandassa toimivia järjestöjä, jotka ajavat homoseksuaalien oikeuksia, auttaaksemme kyseisiä järjestöjä tässä keskeisen tärkeässä taistelussa oikeudenmukaisuuden ja ihmisoikeuksien sekä sen perusoikeuden puolesta, että jokainen saa olla oma itsensä.
<SPEAKER ID="298" NAME="Andris Piebalgs" LANGUAGE="EN">
Arvoisa puhemies, Ugandan parlamentille esitelty luonnos homoseksuaalisuuden vastaiseksi lakiesitykseksi nostaa esille vakavia ihmisoikeuskysymyksiä. Lesbojen, homojen, biseksuaalien ja transseksuaalien ihmisoikeuksien suojeleminen on ensisijainen tavoite EU:lle. Yhdyn täysin Euroopan parlamentin kantamaan huoleen tilanteesta paitsi Ugandassa myös muissa valtioissa, joissa on hyväksytty tai ollaan harkitsemassa homo- ja biseksuaaleja sekä transseksuaaleja syrjivää lainsäädäntöä.
<P>
Komissio katsoo, että homoseksuaalisuuden kriminalisointi lakiesitysluonnoksen mukaisesti on vastoin YK:n ihmisoikeussopimusta, jossa Uganda on osapuolena ja jota sen siis on noudatettava.
<P>
Luonnos lakiesitykseksi on myös vastoin sukupuolista suuntautumista ja sukupuoli-identiteettiä koskevaa Yhdistyneiden Kansakuntien julistusta. EU:n puheenjohtajavaltio ja EU:n Ugandan edustuston päällikkö ottivat asian useaan otteeseen puheeksi Ugandan hallituksen kanssa virallisen poliittisen vuoropuhelun yhteydessä järjestetyissä tapaamisissa presidentin, pääministerin, ulkoasianministerin ja oikeusministerin kanssa, mutta myös Ugandan ihmisoikeustoimikunnan kanssa.
<P>
Rolling Stone -sanomalehdessä 2. lokakuuta 2010 julkaistu valokuvia, nimiä ja osoitteita sisältävä luettelo ihmisistä, joita pidetään homoina, yhdessä "Hirttäkää heidät" -otsikon kanssa, on julkea teko, joka vaaransi näiden ihmisten hengen, ja me tuomitsemme sen täysin.
<P>
Euroopan unionin valtuuskunta jatkaa tilanteen seuraamista tiiviisti yhdessä EU:n jäsenvaltioiden Ugandassa toimivien edustustojen sekä sellaisten kumppanimaiden kuin Norja ja Yhdysvallat kanssa sekä YK:n ihmisoikeusvaltuutetun toimiston kanssa.
<P>
Asiaa on käsitelty myös teknisessä ihmisoikeuksien työryhmässä, joka on Ugandassa toimivien kehityskumppanien foorumi keskustelua, seurantaa, koordinointia ja konkreettisia toimia varten ihmisoikeuksiin liittyvissä kysymyksissä. Komissio aikoo jatkossakin tuoda kaikissa mahdollisissa tilanteissa esille huolen, jota se kantaa homoseksuaalisuuden vastaista lakiesitystä koskevan luonnoksen ja muiden homo- ja biseksuaalien sekä transseksuaalien vainoamiseen liittyvien toimien osalta.
<P>
Komissio jatkaa paikallisten ihmisoikeusjärjestöjen tukemista niiden pyrkimyksissä asenteiden muuttamiseksi maassa ja homo- ja biseksuaalien sekä transseksuaalien oikeudellisen aseman parantamiseksi.
<SPEAKER ID="299" NAME="Puhemies">
(DE) Keskustelu on päättynyt.
<P>
Äänestys toimitetaan seuraavan keskustelun päätteeksi.
