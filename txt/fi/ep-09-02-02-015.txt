<CHAPTER ID="015">
Tuotanto ja työllisyys tekstiili- ja vaatetusalalla jäsenvaltioissa (keskustelu) 
<SPEAKER ID="086" NAME="Puhemies">
(EN) Esityslistalla on seuraavana keskustelu komissiolle laaditusta suullisesta kysymyksestä, joka koskee tuotantoa ja työllisyyttä tekstiili- ja vaatetusalalla jäsenvaltioissa.
<SPEAKER ID="087" NAME="Corien Wortmann-Kool">
laatijan sijainen. - (EN) Arvoisa puhemies, haluaisin kansainvälisen kaupan valiokunnan puolesta esittää, mistä tässä asiassa on kyse.
<P>
Kyse on tuotannosta ja työllisyydestä tekstiili- ja vaatetusalalla Euroopan unionin jäsenvaltioissa. Euroopan unioni ja Kiina ovat sopineet yhteisestä valvontajärjestelmästä, joka koskee tiettyjen tekstiili- ja vaatetustuotekategorioiden vientiä Kiinasta EU:n jäsenvaltioihin, mutta tämän järjestelmän voimassaolo päättyi 31. joulukuuta 2008.
<P>
Kahden viime vuoden aikana on menetetty 350 000 työpaikkaa, ja yritysten määrä väheni samaan aikaan viidellä prosentilla. Yhä useammat yritykset lopettavat toimintansa tai siirtävät tuotantoansa muihin maihin, mikä aiheuttaa työttömyyden kasvua monilla alueilla. Haluaisin siksi esittää seuraavat kysymykset kansainvälisen kaupan valiokunnan puolesta.
<P>
Onko komissio tai jokin jäsenvaltio ehdottanut tai pyytänyt, että kaksinkertaista valvontamekanismia jatketaan 31. joulukuuta 2008 jälkeen tai että tässä yhteydessä toteutetaan muita toimenpiteitä?
<P>
Mitä toimenpiteitä komissio aikoo toteuttaa tuotannon ja työllisyyden turvaamiseksi tekstiili- ja vaatetusalalla?
<P>
Aikooko komissio jatkaa reaaliaikaisen markkinakehityksen, tuontitilastojen ja tullivalvonnan seuraamista ja tiedottaa alalle viimeaikaisesta kehityksestä?
<P>
Mikä on "made in" -merkintää koskevan asetusehdotuksen nykytilanne?
<P>
Mitä toimenpiteitä komissio on toteuttanut puuttuakseen ehdotuksiin, jotka Euroopan parlamentti hyväksyi 13. joulukuuta 2007 antamassaan päätöslauselmassa?
<SPEAKER ID="088" NAME="Catherine Ashton">
komission jäsen. - (EN) Arvoisa puhemies, nykyisessä tilanteessa on ymmärrettävää, että tuotannon menestymisestä ollaan huolestuneita kilpailun vuoksi, ja tekstiiliala on luonnollisesti erittäin tärkeä. Työllisyys on huonontunut edelleen ja tuotanto on vähentynyt jälleen parin vuoden suhteellisen vakauden jälkeen. Tämä ala on luonnollisesti globalisaation kärjessä. Pienet ja keskisuuret yritykset ovat alalla keskeisessä asemassa.
<P>
Yhteisymmärryspöytäkirjan voimassaolon päätyttyä vuonna 2005 meillä oli sopimus kaksinkertaisesta valvontamekanismista - johon Corien Wortmann-Kool kiinnitti huomiomme - ja olemme saaneet siitä varhain tietoja kauppavirroista. Olemme sen vuoksi pystyneet paremmin reagoimaan, jos teollisuutemme joutuu äkillisesti ongelmiin. Kyseessä on myös askel eteenpäin kohtia avoimia markkinoita, joita asianmukaiset taloudelliset toimijat suunnittelevat ja kehittävät. Jäsenvaltiot ja Euroopan parlamentti keskustelevat niiden kanssa asiasta. Olen varma, että parlamentin jäsenet tietävät tämän. Asteittaista muutosta edistämällä olemme auttaneet alaa sopeutumaan. Työmarkkinaosapuolet ovat tukeneet tätä. Ne eivät pyytäneet, että yhteisymmärryspöytäkirjan vapaaehtoisia kasvutasoja jatketaan niiden päättyessä vuonna 2008. Ne eivät myöskään pyytäneet, että tuontivalvontajärjestelmää jatketaan vuonna 2009, vaikka ymmärrän, että tietyt jäsenvaltiot olisivat pitäneet tätä vaihtoehtoa parempana. Tuonti Kiinasta on kasvanut yleisesti, mutta se on pysynyt kohtuullisissa rajoissa. Huomattava kasvua joissakin tuotekategorioissa - kuten mekot, housut ja neulepuserot - on tasapainotettu sillä, että muiden valtioiden toimittajien tekstiilituotteiden tuonti on vähentynyt. Tuontia lisättiin siten vuonna 2008 ainoastaan vähän, ja tuontitavaroiden saattaminen markkinoille toteutettiin melko hyvin.
<P>
Oikea poliittinen vastaus ei ole markkinoidemme sulkeminen tai tuonnin valvonta. Meidän on varmistettava, että kaikki liikeyritykset voivat muuttua, mukautua, käydä kauppaa ja innovoida nykyisissä olosuhteissa. Talouden elvytyssuunnitelma hyväksyttiin juuri tällaisten liikeyritysten auttamiseksi. Kyseessä on valtava tuki, 1,5 prosenttia EU:n bruttokansantuotteesta. Sillä pitäisi auttaa tekstiili- ja vaatetusalaa. Alan haasteet olivat olemassa ennen talouden hidastumista. Globalisaatiorahastoon esitetystä viidestätoista hakemuksesta kahdeksan koski tekstiilialan työntekijöiden tukea.
<P>
Komissio on valmis tukemaan tekstiili- ja vaatetusalan kumppanuuksia, joilla pyritään ennakoimaan rakenneuudistusta ja suojelemaan työllisyyttä sekä varmistamaan, että ala hyötyy yleisesti siitä, että käytössä on pitkäaikaiset puitteet sosiaalisesta vuoropuhelusta. Pidämme myönteisenä parlamentin päätöslauselmaa tekstiilialan tulevaisuudesta. Etenemme markkinoille pääsyä koskevassa asiassa, edelläkävijämarkkinoiden rahoituksessa ja kaikissa vapaakauppasopimuksissa sekä ympäristöä ja sosiaalisia normeja koskevissa asioissa. Devalvointia koskevat kysymykset kuuluvat luonnollisesti asialistallemme.
<SPEAKER ID="089" NAME="Georgios Papastamkos">
PPE-DE-ryhmän puolesta. - (EL) Arvoisa puhemies, tekstiili- ja vaatetusala on talouden erityisen globaalistunut ala. Alalle on ominaista jatkuva tuotantopaikkojen muutos, uudelleenjärjestelyt ja uusiin tilanteisiin, kuten kansainvälisen kaupan vapauttamiseen, mukautuminen. Monelle Euroopan unionin jäsenvaltiolle, kuten Kreikalle, tämä ala on tärkeä viennin ja työllisyyden näkökulmasta. Huomattava määrä tuotantoyksikköjä siirtyy kuitenkin muualle, ja työpaikkojen väheneminen on jatkunut huolestuttavasti. Rakenteellisten ongelmien lisäksi Euroopan unionin tuontitariffeilla sekä tärkeimmillä kilpailijoilla on alaan kielteinen vaikutus. Arvoisa komission jäsen, puhumme alasta, jonka osuus laittomasti valmistettujen tuotteiden takavarikoinnissa Euroopan unionin rajoilla on erittäin suuri, ja se kasvaa jatkuvasti. Tässä yhteydessä laittomasti valmistettuja tavaroita koskevan Euroopan seurantakeskuksen perustaminen on hyvä ajatus, jotta koordinointia parannetaan toimivaltaisten viranomaisten, jäsenvaltioiden ja komission yksiköiden välillä. Lisäksi parannetaan tehokkaan yhteistyön edellytyksiä yksityisen sektorin kanssa. Meidän on hyväksyttävä "made in" -merkintää koskeva asetus, koska sillä pyritään turvaamaan reilun kilpailun ja kuluttajasuojan edellytykset. Tehokkaampien alkuperäsääntöjen käyttöönotto on tärkeää tariffikiintiöiden soveltamisen näkökulmasta yleisen tullietuusjärjestelmän ja alueellisten sopimusten puitteissa. Meitä kehotetaan luomaan uudet yhteistyöpuitteet teollisuus- ja aluepolitiikka toteuttavien virastojen välille sekä sitoumuksille. Meidän on tuettava tehokkaasti eurooppalaisia yrityksiä, erityisesti pieniä ja keskisuuria yrityksiä, jotta ne voivat ylläpitää ja parantaa edelleen kilpailukykyistä erityisalaansa. Viittaan sellaisten tuotteiden tuottamiseen, joilla on merkittävä lisäarvo laadun, suunnittelun, innovaation ja uuden teknologian käytön näkökulmasta.
<SPEAKER ID="090" NAME="Rovana Plumb">
PSE-ryhmän puolesta. - (RO) Haluaisimme kiittää teitä vastauksistanne suullisiin kysymyksiin. Haluaisin korostaa, että - kuten on yleisesti tiedossa - tekstiilialan osuus kaikkien jäsenvaltioiden, mukaan lukien Romanian, bruttokansantuotteesta on merkittävä. Olemme hyvin tietoisia siitä, että tällä alalla luodaan uusia työpaikkoja erityisesti naisille. Olen samaa mieltä esittämistänne tukitoimista, koska meneillään olevan talouskriisin aikana on oltava tietoisia kaupankäynnin merkityksestä, ja meidän on ymmärrettävä, miten tärkeitä ovat toimet, joita meidän on toteutettava työpaikkojen suojelemiseksi.
<P>
On otettava huomioon, että Kiinasta peräisin olevien tuotteiden yhteinen valvontajärjestelmä päättyi viime vuoden lopussa. Se oli ymmärtääkseni tärkeä markkinoiden valvontaa koskeva väline. Haluaisin siten ehdottaa komissiolle, että se kiinnittää tekstiilialan lisäksi enemmän huomiota muihin heikossa asemassa oleviin teollisuudenaloihin, kuten teräs-, kemikaali- ja koneteollisuuteen. Haluaisin myös ehdottaa, että komissio esittää asiasta säännöllisesti vaikutustutkimuksia, tilastotietoja tai muita näitä aloja koskevia tietoja ja asiaankuuluvia välineitä. Haluaisin kiittää teitä vielä kerran välineistä, joita ehdotitte markkinoille pääsyn, vapaakaupan, varojen ja ympäristöasioiden osalta.
<SPEAKER ID="092" NAME="Gianluca Susta">
ALDE-ryhmän puolesta. - (IT) Arvoisa puhemies, hyvät parlamentin jäsenet, ei ole epäilystäkään, että edessämme on rahoituskriisistä aiheutuva erittäin vakava teollisuuden kriisi, joka kohdistuu myös Euroopan tekstiiliteollisuuteen.
<P>
On selvää, että kulutuksen hidastuminen vaikuttaa moniin Euroopan huipputuotteisiin, mukaan lukien kotimaani Italian tuotteisiin, alalla, jolla - kuten kansainvälisen kaupan valiokunnan puheenjohtaja totesi - on menetetty 350 000 työpaikkaa ja 5 prosenttia yrityksistä.
<P>
Tällä hetkellä olen kuitenkin sitä mieltä, että taloudellinen tuki tälle alalle, kuten kaikille teollisuudenaloille, edellyttää sääntöjä, ja kuten on mainittu, aitoa vastavuoroisuutta. Vaikka voimme ymmärtää, että nousevan talouden maiden osalta on pyrkimyksiä avata markkinat kyseisten maiden ja siten uusien markkinoiden kehittämiseksi, on paljon vähemmän ymmärrettävää, että lainsäädännöllisten esteiden ja tulliesteiden vastavuoroisuus on puutteellista kaikkein kehittyneimpien valtioiden, kuten Yhdysvaltojen, Kanadan, Australian ja Japanin kanssa.
<P>
Juuri tämän syyn vuoksi tiettyjen perustavanlaatuisten kysymysten - joihin sitoudutaan enemmän sopimuksissa kuin käytännössä - kuten alkuperämerkintää koskevan kysymyksen, on oltava komission ja neuvoston huomion keskipisteenä. Eurooppa tarvitsee uusia sääntöjä, mutta myös vastavuoroisuutta ja tehostettuja toimia väärentämisen ja laittoman kopioinnin torjumiseksi. Samalla on toteutettava todellisia polkumyynnin vastaisia toimia sekä hyväksyttävä alkuperämerkintää koskeva sääntely.
<P>
Arvoisa komission jäsen, emme voi voittaa, jos osallistumme nyrkkeilyotteluun toinen käsi sidottuna selän taakse. Haluaisin jälleen kerran toistaa, että kyseessä on ongelma, joka koskee Yhdysvaltoja ja meitä eikä ainoastaan Kiinaa tai Intiaa. Yhdysvalloilla on jäljitettävyyttä koskevia säännöksiä, jonka ne asettavat myös meidän tuotteillemme, mutta meillä ei ole kyseisiä säännöksiä. Tämä on siis olennainen kysymys, jonka vuoksi mielestäni olisi tehostettava aikaisempaa enemmän komission aloitteita. Olemme nähneet, että se voi halutessaan vakuuttaa jopa kiistaa aiheuttavat osapuolet, kuten ympäristöä koskevan kysymyksen yhteydessä.
<P>
Lopuksi katson, että on sekä paljon kustannuksia että vähän kustannuksia aiheuttavia toimenpiteitä, mutta paljon kustannuksia aiheuttavat toimenpiteet sisältyvät kriisin torjumista koskevaan pakettiin, joka on tarkoitus ottaa käyttöön. Siihen sisältyy globalisaatiorahasto, rahoituksen lisääminen investointien edistämiseksi ja pienten ja keskisuurten yritysten pääoman tukemiseksi, rahoituksen lisääminen tekstiilitekniikan alan tutkimukselle sekä tuen lisääminen pienten ja keskisuurten yritysten viennille. Vähemmän kustannuksia aiheuttavat toimet ovat alkuperämerkintää koskeva sääntely, teollis- ja tekijänoikeuksien suojeleminen, polkumyynnin vastaiset toimet sekä väärentämisen torjuminen. Jos voimme aikaistaa näitä paljon kustannuksia aiheuttavia ja vähän kustannuksia aiheuttavia toimia, uskon, että voimme auttaa Euroopan taloutta ilman, että muutetaan kilpailusääntöjä tai ryhdytään protektionismia koskeviin toimiin
<SPEAKER ID="093" NAME="Pedro Guerreiro">
GUE/NGL-ryhmän puolesta. - (PT) Muiden aloitteiden seurauksena ehdotimme Euroopan parlamentin kansainvälisen kaupan valiokunnalle, että täysistunnossa olisi esitettävä suullinen kysymys tuotannosta ja työllisyydestä tekstiili- ja vaatetusalalla jäsenvaltioissa. Syy on se, että pidämme asiaa kiireellisenä ja välttämättömänä.
<P>
Ehdotimme myös, että tähän keskusteluun pitäisi osallista neuvosto ja että siitä tehdään Euroopan parlamentin päätöslauselma. Parlamentin muut ryhmät eivät kuitenkaan tukeneet näitä ehdotuksia.
<P>
On kulunut yli vuosi parlamentissa 12. joulukuuta 2007 järjestetystä keskustelusta. Otimme silloin huolestuneena esille, että jos toimia ei toteuteta tekstiili- ja vaatetusalan puolustamiseksi, meillä on edelleen edessämme hidas tuskallinen vaihe, ja suurin osa tästä strategisesta alasta tuhoutuu. Sen jälkeen - kuten aikaisemminkin on käynyt - tuhansia työpaikkoja on menetetty ja lukuisia yrityksiä on suljettu. Pelkästään edellisen kahden vuoden aikana on menetetty 350 000 työpaikkaa, ja yritysten määrä on vähentynyt 5 prosentilla.
<P>
Onko tämä sitä, mitä komissio väittää rakennemuutokseen perustuvaksi kilpailuksi? Tämän jälkeen, kuten ennenkin, työntekijät ovat joutuneet työttömiksi aivan liian usein ilman heille kuuluvia hyvityksiä tai korvauksia. Heidän hyväksikäyttöään tehostetaan, turvattomuutta lisätään, palkkoja maksetaan myöhässä ja työaikoja ei säännellä.
<P>
Tämän tilanteen aiheuttavat tietyt syyt ja ihmiset. Näin edistetään tekstiili- ja vaatetusalan kaupankäynnin vapauttamista ja tuotannon siirtämistä muualle mahdollisimman suurten voittojen varmistamiseksi, jolloin suuri osa tätä alaa joutuu sellaiseen kilpailutilanteeseen, joka perustuu jo alusta saakka eri mittapuihin.
<P>
Euroopan unioni on tässä tilanteessa joko sulkenut korvansa tai toteuttanut lieventäviä toimenpiteitä, joilla ei pystytä vastaamaan alan ongelmiin ja tarpeisiin. Komissio ei pidä tekstiili- ja vaatetusteollisuutta tärkeänä - vaikka se niin väittää - toisin kuin muita aloja. Euroopan unionilla on yhdessä kiireellisten toimien, jotka jokaisen jäsenvaltion on pantava täytäntöön, lisäksi myös velvollisuus vastata ongelmiin, joiden kanssa ala joutuu kamppailemaan.
<P>
Arvoisa komission jäsen, milloin alkuperämerkintöjä koskevia sitovia sääntöjä sovelletaan sen jälkeen, kun esimerkiksi "made in" -asetus hyväksytään? Milloin kuluttajien turvallisuutta ja suojelua koskevia vaatimuksia sovelletaan tuontituotteisiin samalla tavoin kuin Euroopan unionissa tuotettuihin tuotteisiin? Miten Euroopan unioni jatkaa reaaliaikaisten tuontisuuntauksien tarkkailua, tullivalvontaa ja seurantaa siten, että alalle tiedotetaan täydellisesti asioista ja että suojalausekkeita käytetään tarpeen vaatiessa? Miten se aikoo käyttää vuosien 2007-2013 rahoituskehystä, mukaan lukien niin sanottua globalisaatiorahastoa, tekstiili- ja vaatetusalan tuotannon ja työllisyyden säilyttämiseksi erityisesti pienissä ja keskisuurissa yrityksissä, joihin vaikuttavat vapauttamista koskevat toimet? Milloin on käytössä raha- ja valuuttapolitiikka, jolla ei rangaista tiettyjen jäsenvaltioiden vientiä? Milloin luodaan Euroopan parlamentin ehdottama yhteisöohjelma? Milloin vapautetaan varoja alan uudistamiseksi ja edistämiseksi ja teollisen toiminnan monipuolistamiseksi erityisesti epäsuotuisimmilla alueilla, jotka ovat niistä eniten riippuvaisia?
<SPEAKER ID="094" NAME="Tokia Saïfi" AFFILIATION="PPE-DE">
- (FR) Arvoisa puhemies, Euroopan tekstiili- ja vaatetusala on ala, joka on kärsinyt huomattavasti viime vuosina globalisaation vaikutuksista.
<P>
Tällä hetkellä tietyillä Euroopan alueilla toteutetuista ja edelleen toteutettavista tuskallisista toimista huolimatta tämä ala on voinut muuttaa suuntaa teknisten ja innovatiivisten tekstiilien kehittämisen ansiosta.
<P>
Emme saa heikentää tämän teollisuudenalan elpymismahdollisuuksia epävarmoilla ja huolimattomilla toimilla. Euroopan unionin on säilytettävä poliittinen tahto, jotta sen yrityksille luodaan johdonmukaiset kilpailupuitteet, jotta pysytään valppaina ja toteutetaan käytännöllisiä ja tehokkaita toimia silloin, kun se osoittautuu tarpeelliseksi.
<P>
Jotta Euroopan unioni toimisi näin, arvoisa komission jäsen, teidän on jatkettava Kiinasta peräisin olevan tuonnin tullitilastojen valvontaa ja teidän on tiedotettava tälle alalle viimeisimmästä kehityksestä. Meidän on pidettävä asioita tiukasti silmällä, ja meidän on vastattava niihin. Euroopan unionilla on siihen keinot, ja kaupan suojelua koskevat välineet ovat niistä hyvä esimerkki. Tämän vuoksi pyrin korostamaan, että suojaa tarjoava Eurooppa ei ole protektionistinen Eurooppa.
<P>
Tämänhetkinen huolenaiheeni, arvoisa komission jäsen, perustuu sellaisten tekstiili- ja nahkatuotteiden takavarikoinnin ennennäkemättömään kasvuun, jotka on kyllästetty atsoväriaineilla tai nikkelillä. Niiden vuoksi Euroopan kuluttajien terveys joutuu yhä suurempaan vaaraan. Kyseessä on ilmiö, kuten voitte hyvin kuvitella, joka ei häviä tällä hetkellä meneillään olevan talouskriisin mukana.
<P>
Sen vuoksi kehotan teitä työskentelemään jäsenvaltioiden kanssa, jotta toteutetaan mahdollisimman pian neljän vuoden toimintasuunnitelma väärentämisen ja laittoman valmistamisen torjumiseksi, luodaan väärentämistä koskeva Euroopan seurantakeskus sekä vahvistetaan Euroopan tullijärjestelmää.
<P>
Kolmansista maista peräisin olevien tavaroiden pakollinen alkuperämerkintä, tullivalvontamenetelmien yhdenmukaistaminen ja teollis- ja tekijänoikeuksien loukkaamiseen sovellettava rikossyyte ovat toimia, joita meidän on toteutettava yritystemme, työpaikkojemme ja Euroopan kansalaisten puolustamiseksi.
<SPEAKER ID="095" NAME="Francisco Assis" AFFILIATION="PSE">
(PT) Arvoisat puhemies ja komission jäsen, kyse on hyvin konkreettisesta asiasta, johon liittyy myös suojelun ja protektionismin välinen ero. Käsittelimme sitä juuri edellisessä keskustelussa.
<P>
Meidän on vastattava kielteisesti protektionismiin, joka aiheuttaa köyhyyttä, mutta meidän on välttämättä suojeltava eurooppalaisten perusoikeuksia. Kyseessä on tietyillä EU:n alueilla ja tietyissä EU:n valtioissa - kuten omalla alueellani Pohjois-Portugalissa - merkittävä ala. Se on ensiarvoisen tärkeä alueelliselle taloudelle. Kyseessä on ala, johon globalisaatioprosessi vaikuttaa erityisesti. Tällä alalla on huomattavia vaikeuksia meneillään olevassa rahoituskriisissä.
<P>
Euroopan unionin ja jäsenvaltioiden olisi kiinnitettävä enemmän huomiota tekstiiliteollisuuteen, niiden olisi sovellettava suojatoimenpiteitä ja puolustustoimenpiteitä. Puolustustoimiin sisältyy kaikkien käytössämme olevien kauppapoliittisten puolustusmekanismien ja -välineiden käyttö. Siihen kuuluu myös poliittisen vuoropuhelun ylläpitäminen tärkeimpien kumppaniemme kanssa, jotta torjutaan todellista rahapoliittista protektionismia ja tilanteita, jotka uhkaavat Euroopan tuottajien oikeutettua etua. Euroopan tuottajien, työnantajien ja työntekijöiden puolustaminen merkitsee, että puolustamme Euroopan kansalaisia ja kuluttajia. Meidän on oltava tästä perusteellisesti tietoisia.
<P>
Samalla meidän on käytettävä näitä suojatoimenpiteitä yhdessä seuraavien yksinkertaisten periaatteiden kanssa: vastavuoroisuutta koskeva periaate ja epäreilun kilpailun jatkuvaa torjumista koskeva periaate. Emme pyydä mitään erityiskohtelua Euroopan unionille tai EU:n alueille, jotka ovat kärsineet asiasta eniten. Vaadimme yksinkertaisesti sääntöjä ja sitä, että nämä säännöt perustuvat vastavuoroisuutta koskeviin perusperiaatteisiin. Vaikka Euroopan unioni ja sen jäsenvaltiot eivät saa suhtautua epäröiden kaupan suojatoimia koskevien parhaiten soveltuvien välineiden käyttöönottoon, meidän on myös kehitettävä puolustustoimia. Näin itse asiassa jo toimitaan, koska alaa uudistetaan, inhimillisiä voimavaroja kehitetään ja ammatilliseen koulutukseen, teknologiseen uudistamiseen ja alueiden kehittämiseen panostetaan.
<P>
On tiettyjä alueita - ja tiedän yhden oikein hyvin, kuten juuri mainitsin, Pohjois-Portugalin - joilla on edessään todella dramaattinen tilanne, ja siihen on vastattava päättäväisesti.
<SPEAKER ID="096" NAME="DanutBudreikait" AFFILIATION="ALDE">
(LT) Tänä vuonna voidaan menettää jopa 50 prosenttia Liettuan tekstiili- ja vaatetusalan työpaikoista. Lähes 20 000 työntekijää voi joutua työttömäksi. Tämä ei aiheudu pelkästään talous- ja rahoituskriisistä. Tekstiiliteollisuuden on toimittava epätasa-arvoisissa kilpailuolosuhteissa ja sen on sovellettava korkeampia, tuotanto-, työ-, terveys-, ja ympäristövaatimuksia. On erittäin hankalaa kilpailla Kiinan tuetun tuotannon kanssa, joka aiheutuu epätasapainoisesta valuuttakurssista, pankkilainoja koskevista käytännöistä, poistoon perustuvien vähennyksien puutteesta sekä veropolitiikasta. Lisäksi Kiina ja muut valtiot lisäävät jatkuvasti markkinoillepääsyn esteitä, jotka vaikuttavat EU:n tuotteisiin. Miten komissio suhtautuu siihen tilanteeseen, että kiinalaisen tuotteen hinta on edullisempi kuin sen valmistukseen käytettyjen raaka-aineiden hinta? Mitä toimia komissio aikoo toteuttaa, jotta palautetaan tasapuoliset kilpailuedellytykset, eli tasapuoliset toimintaedellytykset? Haluaisin lisäksi pyytää konkreettisia tietoja siitä, miten komission perustama pieniä ja keskisuuria yrityksiä auttava neuvontapiste auttaa tekstiiliteollisuutta aloittamaan tutkimuksia markkinoiden suojatoimenpiteiden soveltamisesta sellaisissa tapauksissa, joissa esiintyy selvästi vilpillistä kilpailua? Haluaisin ilmoittaa teille, että liinavaatteita valmistavat tekstiilialan yritykset ovat yrittäneet kahden vuoden ajan aloittaa polkumyynnin vastaisia toimia kiinalaista alkuperää olevia liinavaatteita vastaan, mutta ne eivät ole siihen pystyneet, koska komissio ei anna mitään apua. Mitä tekstiilialan valmistajien olisi komission mielestä tehtävä?
<SPEAKER ID="097" NAME="Ivo Belet" AFFILIATION="PPE-DE">
(NL) Arvoisa komission jäsen, sanoitte hetki sitten, että tekstiilien tuonti Kiinasta vuonna 2008 sujui paremmin kuin odotettiin. Minun on voimakkaasti väitettävä tätä näkökantaa vastaan, sillä se antaa asiasta täysin vääränlaisen kuvan.
<P>
Viime vuonna tekstiilien tuonti Kiinasta nousi huomattavasti. Ei ole epäilystäkään, että jos tarkastelemme T-paitoja, housuja, mekkoja ja neulepuseroita, eli toisin sanoen haavoittuvia tuoteluokkia, tuonti on lähes kaksinkertaistunut ainoastaan yhden vuoden aikana, ja tämä on selkeästi huolestuttavaa. Se merkitsee, että koko tänä aikana käytössä ollut valvontajärjestelmä ei ole toiminut. Kuten tiedämme, kaksinkertaisen tarkastuksen valvontajärjestelmä ei ole enää toiminnassa. Tämä tilanne, arvoisa komission jäsen Ashton, on kestämätön, koska emme voi soveltaa mitään todellisia seuraamuksia. Meillä ei ole mitään vaikutusvaltaa.
<P>
Kuten edellisen puheenvuoron esittäjä totesi, luvut osoittavat myös, että näiden Kiinasta massiivisessa mittakaavassa tuotavien tekstiilien hinnoissa on jotain perusteellisesti vialla. Hinnat ovat laskeneet lähes kolmanneksella, ja tämä hinnanlasku ei voi aiheutua ainoastaan valuuttakurssieroista. Lisäksi, arvoisa komission jäsen, Kiinan tuotantokustannukset ovat nousseet jälleen jyrkästi viime vuoden aikana, mikä viittaa siihen, että nämä hinnat ovat käytännössä polkumyyntihintoja. Luotamme teihin, että ette sivuuta asiaa tarkastelematta sitä. Kuten Corien Wortmann-Kool totesi aikaisemmin, kahden edellisen vuoden aikana on menetetty 350 000 työpaikkaa. Tämä aiheutuu suurelta osin vilpillisestä kilpailusta, ja meidän on vastattava tähän tilanteeseen.
<P>
Tämä ei ole ainoa huolenaiheeni, arvoisa komission jäsen. Kuten tiedätte, nykyisessä tilanteessa on paljon vaikeampaa saada luottovakuutusta, ja tällä on suora ja vahingollinen vaikutus vientiin. Ranskan hallitus on jo kehittänyt täydentävää luottovakuutusta koskevan järjestelmän vaatetus- ja tekstiilialalle. Olisi harkittava, voimmeko suositella tätä järjestelmää ja tehostaa sitä edelleen Euroopan tasolla. En ehdota yhdenmukaistamista vaan sitä, että pyrimme ottamaan aloitteita käyttöön Euroopan tasolla, jotta teemme tunnetuksi Ranskan järjestelmää jonkin verran. Voitteko vahvistaa, että käytettävissänne olevien valtuuksien perusteella toteutatte aloitteita tässä asiassa? Näiden aloitteiden ei tarvitse maksaa mitään. Kyse on ainoastaan poliittisesta tahdosta ja koordinoinnista.
<SPEAKER ID="098" NAME="Martí Grau i Segú" AFFILIATION="PSE">
(ES) Arvoisat puhemies ja komission jäsen, kuten olemme viime aikoina nähneet, tekstiiliala on vaikeassa kriisissä, ja se on johtanut monessa tapauksessa toiminnan lopettamiseen, sen siirtämiseen muualle sekä irtisanomisiin erityisesti alueilla, jotka ovat erikoistuneet tekstiilialaan.
<P>
Kun otetaan huomioon meneillään oleva talouskriisi, komission olisi toimittava mahdollisimman nopeasti yhdessä jäsenvaltioiden kanssa, jotta tämän rakenneuudistuksen sosiaalis-taloudellisia vaikutuksia lievennetään. Nämä muutokset ovat olleet erityisen dramaattisia kriisistä kärsiville alueille ja perheille.
<P>
Uskon, että tekstiili- ja vaatetusalan työntekijöille olisi annettava apua ja että olisi laadittava sosiaalisia toimenpiteitä koskevia suunnitelmia, jotta autetaan niitä yrityksiä, joissa on meneillään rakenneuudistus ja jotka ovat erittäin vaikeassa tilanteessa. Olisi toivottavaa, että huomattava osa Euroopan globalisaatiorahastoa osoitetaan tekstiilialan uudelleenjärjestelyihin ja uudelleenkoulutustoimiin erityisesti pienten ja keskisuurten yritysten osalta, sillä ne ovat alalla enemmistössä Euroopan unionissa. Pienet ja keskisuuret yritykset ovat kärsineet huomattavasti markkinoiden vapauttamisen vaikutuksista.
<P>
Lisäksi olisi otettava uudelleen käyttöön tuonnin valvontajärjestelmä erityisesti Kiinan tuontituotteiden vuoksi, kun otetaan huomioon niiden määrä. Kyse ei ole laisinkaan kaupan esteiden edistämisestä. Asiassa on enemmän kyse siitä, että huomattavan muutoksen aiheuttaneita kielteisiä vaikutuksia hyvitetään. Emme saa unohtaa, että Euroopan unioni on maailman toiseksi suurin tekstiili- ja vaatetustuotteiden viejä. Sen vuoksi on tarpeen taata optimaalinen pääsy kolmansien maiden markkinoille. Tämä on erityisen tärkeää Euroopan unionin tekstiili- ja vaatetusteollisuuden ja erityisesti pk-yritysten tulevaisuudelle.
<P>
Kaikki nämä toimet on luonnollisesti toteutettava varmistamalla oikeudenmukainen kilpailu siten, että näiden maiden sosiaalisia ja ympäristönormeja edistetään. Tässä yhteydessä olisi suurta hyötyä antaa tarkkaa tietoa kuluttajille esimerkiksi "made in"merkintää koskevasta asetuksesta, jota - kuten tiedämme - ei ole vielä pantu täytäntöön. Tämä merkitsisi, että tuontituotteisiin sovelletaan samoja kuluttajien turvallisuutta ja suojelua koskevia vaatimuksia kuin Euroopan unionissa valmistettuihin tuotteisiin.
<SPEAKER ID="099" NAME="Elisa Ferreira" AFFILIATION="PSE">
(PT) Arvoisat puhemies ja komission jäsen, yritän esittää kysymykset hyvin ytimekkäästi. Ensimmäinen koskee Euroopan unionin tekstiilialan erityistä valvontajärjestelmää, jonka voimassaoloaika päättyi, kuten mainittiin, 31. joulukuuta 2008. Se, mikä kuitenkin puuttuu, arvoisa komission jäsen, on tuontia, vientiä ja hintoja koskevien tilastotietojen täsmällinen ja jatkuva julkaiseminen. Näin tehdään Yhdysvalloissa. Ilman näitä tilastotietoja Euroopan unioni ei voi reagoida mihinkään epärehellisiin käytäntöihin ja komissio ei voi määritellä strategiaansa. Pyydän teitä kiinnittämään asiaan huomiota, kuten eräät parlamentin jäsenet ovat jo tehneet.
<P>
Toinen kysymys on se, että tuotanto Euroopan unionissa edellyttää yhä enemmän, että turvallisuusmääräyksiä, sosiaalialan lainsäädäntöä ja ympäristönormeja noudatetaan. REACH-aloite on esimerkiksi uusi aloite, jolla meille luodaan yhä enemmän vaatimuksia.
<P>
On tärkeää, että komissiolla on selkeä strategia, jonka perusteella voidaan tarkastella ja valvoa, että tuontituotteisiin sovelletaan samoja vaatimuksia. Millä tavoin nykyisissä vapaakauppasopimuksissa turvataan asianmukaisesti nämä näkökohdat? Voidaanko "made in"merkinnällä todella ratkaista tämä ongelma?
<P>
Kolmas kysymys on se, että Euroopan unioni on käynnistänyt talouden elvytyssuunnitelman tämänhetkisen kriisin torjumiseksi. Mikä tehtävä kauppapolitiikalla on tässä yhteydessä? Mitä komissio aikoo tehdä tällä hetkellä, kun monet muut valtiot, kuten Kiina, aikovat ottaa käyttöön yhä enemmän tullien ulkopuolisia kaupanesteitä, jotta Euroopan tuontituotteet eivät pääse Kiinan markkinoille? Millaisia ehdotuksia sillä on globalisaatiorahaston uudistamiseksi tai mukauttamiseksi? Millaisia ehdotuksia sillä on siitä, että rakennerahastojen tukea käytetään Euroopan tekstiiliteollisuuden välittömän tilanteen parantamiseksi?
<P>
Lopuksi kysyisin, onko meneillään oleva kriisi lopulta tehnyt komission tietoiseksi siitä, että yliarvostetulla eurolla on tuhoisa vaikutus Euroopan talouteen? Miten komission jäsen voi lisätä tietoisuutta - päätän pian puheenvuoroni - muiden komission jäsenten ja Euroopan rahapolitiikkaa käsittelevien toimijoiden keskuudessa tasapainottamisesta...
<P>
(Puhemies keskeytti puhujan)
<SPEAKER ID="100" NAME="Paul Rübig" AFFILIATION="PPE-DE">
(DE) Arvoisat puhemies ja komission jäsen, hyvät parlamentin jäsenet, mitä komission jäsen aikoo tehdä Kiinan ja Intian markkinoiden avaamisen nopeuttamiseksi? Tärkeintä on luonnollisesti se, että meidän pitäisi voida viedä tuotteitamme kyseisiin valtioihin. Hyvin monet eurooppalaiset yritykset ovat investoineet Kiinaan. Ne ovat rakentaneet tehtaita tai hankkineet niitä sieltä. Tämän vuoksi avoimemmat markkinat ovat ensisijaisen tärkeät. Mitä mahdollisuuksia teillä - tarvittaessa yhdessä komission jäsenen Kovácsin kanssa - on tarjota tekstiiliteollisuudelle verokannustimia, kuten lyhyempiä poistoaikoja, jotta parannetaan yritysten luottokelpoisuutta? Tämä auttaisi luonnollisesti myös turvaamaan työpaikkoja. Kun Basel II -sopimus pannaan täytäntöön tulevaisuudessa, tarvitaan olemassa olevia rakenteita, joilla yrityksistä saadaan luottokelpoisempia.
<SPEAKER ID="101" NAME="Zbigniew Zaleski" AFFILIATION="PPE-DE">
(PL) Arvoisa komission jäsen, haluan luonnollisesti ilmaista vahvan tuen niiden kollegoiden näkökannoille, jotka sanovat, että pieniä yrityksiä olisi suojeltava huonolaatuisten, väärennettyjen ja laittomasti valmistettujen tavaroiden kaupalta. Muistan, että Toscanan tuottajayhdistyksen edustajat pyysivät meiltä vierailunsa aikana tunnustusta sille, että he eivät tarvitse suojelua, vaan selkeän vahvistuksen sille, että "Made in Italy" -merkintä näkyy ainoastaan heidän italialaisissa tuotteissaan.
<P>
Haluaisin nyt lisätä jotain ja todeta komission jäsenelle, että hänellä on itse asiassa varsin vaikea tehtävä tietyn ongelman ratkaisemiseksi. Kuluttajat haluavat tietenkin ostaa halvempia tuotteita, eli alhaiseen hintaan, huolimatta siitä, ovatko tuotteet peräisin Kiinasta tai jostakin muusta valtiosta. Heidän on kuitenkin tiedostettava, että tämän seurauksena heidän kotimaansa kansalaiset menettävät työpaikkansa. Ehkäpä asiaa koskevalla tiedotuskampanjalla voitaisiin auttaa teitä - joka tuette ratkaisun aikaansaamista tähän ongelmaan - kysymään kysymyksiä ja tekemään ehdotuksia, joiden perusteella tälle asialle saadaan yhteiskunnan tuki. Tässä asiassa on kyse kuluttajasta eikä ainoastaan komissiosta.
<SPEAKER ID="102" NAME="Miloslav Ransdorf" AFFILIATION="GUE/NGL">
(CS) Kiitos, arvoisa puhemies, minulla on vain yksi lyhyt huomautus tekstiiliteollisuutta koskevasta monimutkaisesta aiheesta sekä globalisaation vaikutuksesta tähän teollisuudenalaan. Uskon, että toimitaan todennäköisesti väärin, jos ainoastaan sovelletaan suojatoimenpiteitä. Kaikkein tärkein näkökohta on teknologian ja tuotannon laadun tason nostaminen Euroopassa sekä Euroopan tekstiiliteollisuuden edistäminen siten, että sen rakenne muutetaan erikoistuotteiden alan tuotantoon, jolloin saavutetaan sellainen laatutaso, jota Aasian kilpailevilla markkinoilla ei voida saavuttaa. Tämä on toteuttamiskelpoinen vaihtoehto, ja eräät yritykset Euroopassa toimivat jo näin ja luovat uusia markkinasegmenttejä, joissa ne toimivat vaivattomasti. Katson, että tällaisten toimien pitäisi olla Euroopan laajuisia ja että ne edellyttävät harkittua suunnittelua.
<SPEAKER ID="103" NAME="Puhemies">
- (FR) Arvoisa komission jäsen, haluaisin ensiksi sanoa, että olen iloinen nähdessäni teidät jälleen täällä Euroopan parlamentissa.
<SPEAKER ID="104" NAME="Catherine Ashton">
komission jäsen. - (EN) Arvoisa puhemies, haluaisin vastata joihinkin esitettyihin näkökohtiin. Useat jäsenet - Georgios Papastamkos, Gianluca Susta, Anne Ferreira, Martí Grau i Segú ja Zbigniew Zaleski - mainitsivat "made in" -asetusehdotuksen. Uskon, että tämä komission antama ehdotus on hyvin perusteltu, että se pitäisi hyväksyä ja että se on kaupankäynnin edun mukainen. Kuitenkin, kuten parlamentin jäsenet tietävät, minulla ei ole vielä enemmistöä neuvostossa, ja kaikki tuki, jonka parlamentin jäsenet voivat antaa tämän enemmistön aikaansaamiseksi, olisi erittäin mieluista.
<P>
Useat jäsenet - erityisesti Gianluca Susta, Tokia Saïfi, Francisco Assis - ja DanutBudreikaitpuhuivat kauppaan liittyvistä suojamekanismeista sekä merkityksestä varmistaa, että me käytämme tehokkaasti meillä olevia mekanismeja. Sitouduin kuulemistilaisuudessani siihen, että toimin näin, ja toimin näin edelleen.
<P>
On tärkeää, että meillä on teollis- ja tekijänoikeuksien toimintasuunnitelma, ja aion käsitellä tätä kysymystä. Haluan myös käsitellä neuvontapistettä ja pieniä yrityksiä koskevaa kysymystä. Neuvontapiste on erityisesti suunniteltu siten, että se auttaa pieniä yrityksiä vastaamaan puolustusta koskeviin kysymyksiin. Olen hyvin kiitollinen. Jos parlamentin jäsenet haluavat enemmän tietoja tai ovat huolestuneet asiasta, he voivat ottaa minuun yhteyttä.
<P>
"Suojatoimet ilman protektionismia" on erittäin suuri teema keskusteluissa. Haluaisin sanoa - ehkä erityisesti Rovana Plumbille ja Miloslav Ransdorfille - että nämä ovat tärkeitä eroja. On hyvin tärkeää torjua protektionismia. On tärkeää varmistaa, että tuemme teollisuuttamme, jotta voimme ottaa osaa kilpailuun ja käydä kauppaa tulevaisuudessa.
<P>
Monia mielenkiintoisia ajatuksia esitettiin, kuten teollisuuden vaikutustenarvioinnit, ja välitän ne kollegalleni Günter Verheugenille. Hän ymmärtää hyvin tietojen ja tilastotietojen keräämisen merkityksen, ja varmistan, että hän kuulee esittämistänne huolenaiheista. Meidän on tarkasteltava kaikkia käsiteltävänä olevia aloitteita ja sitä, miten me toimimme markkinoille pääsyä koskevassa kysymyksessä, joka otettiin esille. Haluaisin sanoa Pedro Guerreirolle, että hyväksyn täysin tekstiili- ja vaatetusalan strategisen merkityksen sekä sen arvon keskusteluissa, joita olemme käyneet markkinoiden toiminnan nopeuttamisesta.
<P>
Viimeinen kommenttini on osoitettu Paul Rübigille. En voi kertoa teille yhdessä sekunnissa, miten meidän on nopeutettava Intian ja Kiinan markkinoiden avaamista, mutta olisin iloinen, että asiasta keskustellaan sopivassa tilanteessa.
<SPEAKER ID="105" NAME="Puhemies">
(FR) Keskustelu on päättynyt.
<P>
Kirjalliset kannanotot (työjärjestyksen 142 artikla)
<SPEAKER ID="106" NAME="Czesław Adam Siekierski  " AFFILIATION="PPE-DE">
kirjallinen. - (PL) Halpojen tekstiilien tuonti Kiinasta Eurooppaan on ongelma, joka on kasvanut viime aikoina maailmankaupan asteittaisen vapauttamisen seurauksena. Kiinan teollisuudella, jolla on käytettävissään monien miljoonien henkilöiden halpa työvoima, on selvä etu lähinnä merkkituotteisiin erikoistuneisiin eurooppalaisiin tuottajiin nähden. Asteittainen siirtyminen kotimaisesta tuotannosta Kiinan kilpailukykyisempiin tuontituotteisiin aiheuttaa kielteisiä sosiaalisia vaikutuksia, jotka kohdistuvat erityisesti alueisiin, jotka ovat vuosisatojen ajan erikoistuneet vaatteiden valmistamiseen. Kamppailemme tällä hetkellä yhdessä historian vakavimmista talouskriiseistä, joten uhka yhteisöön kuuluvien laajojen alueiden köyhtymisestä on vieläkin suurempi.
<P>
Aasiasta peräisin olevien halpojen vaatteiden valvomaton tulva merkitsee ongelmaa väärennetyistä merkkituotteista, jotka edelleen vaikeuttavat eurooppalaisten tuottajien asemaa ja altistavat kuluttajat vakaville riskeille, jotka liittyvät tuontituotteiden heikkoon laatuun.
<P>
Ei ole epäilystäkään siitä, että kahdenvälistä seurantaa koskevan sopimuksen voimassaolon päättyminen vuoden 2008 lopussa johtaa siihen, että tarvitaan välittömiä toimia järjestelmän laajentamiseksi. On myös suositeltavaa perustaa sellainen korkean tason ryhmä EU:hun, jonka tehtävä on kiinalaisten tekstiilituotteiden seuranta ja niiden laadun tarkastaminen. On pidettävä mielessä, että talouden taantuman vuoksi jäsenvaltioiden hallitusten ja komission olisi kiinnitettävä erityistä huomiota työpaikkojen suojelemiseen. Pyydän, että Euroopan tekstiilimarkkinoiden suojelusta tehdään painopisteala.
