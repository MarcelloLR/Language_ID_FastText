<CHAPTER ID="019">
Maatalouden yhteisen markkinajärjestelyn muuttaminen (keskustelu)
<SPEAKER ID="399" NAME="Puhemies">
(FR) Esityslistalla on seuraavana Neil Parishin maatalouden ja maaseudun kehittämisen valiokunnan puolesta laatima mietintö yhteisiä markkinajärjestelyjä koskevan asetuksen muuttamisesta - C6-0314/2008 -.
<SPEAKER ID="400" NAME="Neil Parish">
esittelijä. - (EN) Arvoisa puhemies, keskustelemme tänään viinin yhteisestä markkinajärjestelystä. Itse asiassa kannatamme vahvasti ajatusta kaikkien yhteisten markkinajärjestelyjen yhteisestä organisaatiosta. Olemme kuitenkin huolestuneita siitä, voimmeko tietää täsmällisesti, missä viiniä koskevat luvut ovat, että voimme tutustua niihin asianmukaisesti ja että kun vastaisuudessa tarkastelemme viiniä ja kun jäsenvaltiot tarkastelevat viiniä, ette avaa kaikkia 20 omituista lukua - jotka sisältyvät koko yhteiseen markkinajärjestelyyn - yhtä aikaa.
<P>
Meillä on nyt ollut useita tapaamisia komission kanssa saadaksemme vakuutuksen tästä. Olette tällä hetkellä todennäköisesti siinä vaiheessa, jossa kaikki nämä yhteiset markkinajärjestelyt yhdistetään. Me haluamme vakuutuksen, että saamme tarvitsemamme tiedot. Tietenkin myös viinialalla ollaan huolestuneita siitä, kyetäänkö kaikki yhteisen markkinajärjestelyn säännöt havaitsemaan.
<P>
Komissio epäilemättä kertoo meille, että tämä merkitsee byrokratian vähentämistä. Olemme tähän hyvin tyytyväisiä, mutta haluamme vakuutuksen siitä, että juuri näin on. Meille on kerrottu, että viiniä koskevan tiedon toimittavat komissiolle täsmälleen samat tekniset organisaatiot kuin ennenkin ja että tämä tapahtuu nyt yhteisen markkinajärjestelyn puitteissa, joten - kunhan tämä on totta ja voimme tulevaisuudessa todella löytää kaikki säädökset tietokonejärjestelmässä - olemme tyytyväisiä ehdotukseen. Meidän on kuitenkin loppujen lopuksi oltava varmoja siitä, että tämä on todella eduksi koko viinialalle.
<P>
Uskon, että parlamentin jäsenet tänään vaativat tästä vahvistusta komissiolta. Odotamme komission antavan tähän vastauksen. Itse asiassa minä uskon, että oikea tapa edetä on byrokratian vähentäminen komissiossa ja koko Euroopassa. Me haluamme nyt vakuutuksen tästä. Minä olen tyytyväinen yhteiseen markkinajärjestelyyn. Olen varma, että muillakin jäsenillä on tästä sanottavaa. On aivan selvää, että meidän on äänestettävä tästä nyt, jotta parlamentti voi esittää kantansa ja komissio voi ilmasta näkemyksensä ja saattaa asian päätökseen. Suosittelen tätä parlamentille.
<SPEAKER ID="401" NAME="Janez Potočnik" LANGUAGE="EN">
Arvoisa puhemies, haluan aivan aluksi kiittää esittelijää ja maatalouden ja maaseudun kehittämisen valiokunnan puheenjohtaja Parishia sekä valiokunnan jäseniä tästä mietinnöstä.
<P>
Voisin puhua todella lyhyesti ja vain esittää teille vakuutteluni, mutta minun on noudatettava puheeni luonnosta.
<P>
Olemme tehneet kovasti työtä yksinkertaistaessamme yhteistä maatalouspolitiikkaa (YMP). Kaikki maatalousalat kattava yksi yhteinen markkinajärjestely (YMJ) on keskeinen osa näitä pyrkimyksiä. Se auttaa tehostamaan lainsäädäntöä kaikilla aloilla ottaen samalla huomioon yksittäisten tuotteiden määrittelyt. Se on myös merkittävästi pienentänyt YMP-lainsäädännön määrää.
<P>
Tällä komission ehdotuksella pyritään saattamaan loppuun yhtä yhteistä markkinajärjestelyä koskeva hanke yhdentämällä siihen myös viiniala. Ilman viiniä yksi yhteinen markkinajärjestely olisi yksinkertaisesti epätäydellinen. Se olisi prosessin kesken jättämistä, ja menettäisimme monet hankkeiden edut.
<P>
Olemme aina aikoneetkin sisällyttää siihen viinin. Itse asiassa sekä alkuperäinen yhteistä markkinajärjestelyä koskeva ehdotus ja hiljattain toteutunut viinialan uudistus suunniteltiin ja hyväksyttiin tältä pohjalta. Olen iloinen voidessani todeta, että Euroopan parlamentti on aina tukenut täysin yhtä yhteistä markkinajärjestelyä koskevaa hanketta, myös hedelmä- ja vihannesalan sekä viinialan yhdistämistä siihen näiden alojen uudistusten jälkeen.
<P>
Yksi yhteinen markkinajärjestely ja sen hallintokomitea ovat toimineet oikein hyvin muilla aloilla, eikä niitä ole erityisesti kritisoitu.
<P>
Ehdotus viinialan yhdistämisestä voi ensi vilkaisulla vaikuttaa monimutkaiselta. Tämä kuuluu kuitenkin asiaan lainsäädäntöä muutettaessa. Sisällyttämisen jälkeen saataville annetaan konsolidoidut versiot yhdestä yhteisestä markkinajärjestelystä, ja niissä viiniä koskevat säännökset ovat helposti löydettävissä.
<P>
Sisällyttäminen yhteen yhteiseen markkinajärjestelyyn ei tuo mukanaan merkittäviä muutoksia viinialan uudistuksen yhteydessä sovittuun politiikkaan. Kollegani Fischer Boelin yksiköt tekevät kovasti työtä Euroopan parlamentin ja neuvoston kanssa tämän varmistamiseksi. Tämä tapahtui hyvin menestyksekkäästi yhtä monimutkaista hedelmä- ja vihannesalaa sisällytettäessä.
<P>
Pyydänkin teitä auttamaan komissiota, auttamaan kollegaani jatkamaan tätä yksinkertaistamistyötä ja antamaan myönteisen lausunnon tästä ehdotuksesta.
<SPEAKER ID="402" NAME="Christa Klaß" LANGUAGE="DE">
Arvoisa puhemies, arvoisa komission jäsen, minun on sanottava, että olen pettynyt huomautuksiinne, sillä olemme käynnistäneet keskustelut komission kanssa Neil Parishin sanojen perusteella.
<P>
Toivoin jotain konkreettisempaa kuin pelkkää jatkuvaa toistoa siitä, että kaikki yksinkertaistuu. Ei se yksinkertaistu. Viinin yhteinen markkinajärjestely on 21. markkinajärjestely pitkässä sarjassa. Tavoite asioiden yksinkertaistamisesta vähentämällä byrokratiaa on asia, jota minä tai eurooppalaiset viininviljelijät emme kykene havaitsemaan. Tulevaisuudessa jotain tietoa viinialasta haluavan on käytävä läpi pitkä asetus kaikkien maataloustuotteiden yhteisestä markkinajärjestelystä, joka aiemmin muodostui 204 artiklasta ja kaksi kertaa niin pitkästä liitteestä, löytääkseen kaikki viiniä koskevat kohdat 98 artiklasta 21 otsikoineen ja kymmenestä liitteestä.
<P>
Arvoisa komission jäsen, tämä ei ole byrokratian vähentämistä. Tämä on byrokratiaa puhtaimmillaan. Pyydän komissiota ainakin yksinkertaistamaan teknisiä sovelluksia, sillä se on mahdollista. Anja Weisgerberin kaltaiset nuoremmat kollegani kertovat, että sen on oltava mahdollista. Voisiko komissio olla niin ystävällinen ja harkita tätä? Tekniseen yksinkertaistamiseen sisältyisi esimerkiksi hakukone komission Internet-sivuilla, joista ihmiset voisivat ladata ja tulostaa ainoastaan ne osat yhteisestä markkinajärjestelystä, jotka ovat merkityksellisiä heidän maataloustuotteidensa kannalta. Viininviljelijöitä tai maidontuottajia eivät kiinnosta hedelmiä, vihanneksia tai hamppua koskevat erityiset säännökset, ja päinvastoin.
<P>
Meidän on hyödynnettävä näitä teknisiä mahdollisuuksia asioiden yksinkertaistamiseksi. Vastaisuudessa, kun yhdellä maatalouden alalla tehdään muutoksia, on mahdollista, että muutoksia tehdään toisella alalla. Tämä merkitsee sitä, että kun maitoalalla tehdään muutos ja yhtä yhteistä markkinajärjestelyä tarkistetaan, kaikkien maanviljelijöiden ja viininviljelijöiden on varmistettava, ettei muutosta ole nopeasti tehty myös heidän alalleen.
<P>
Arvoisa puhemies, haluan esittää kaksi erityistä kysymystä.
<P>
Arvoisa komission jäsen, kuka tulevaisuudessa valvoo? ...
<P>
(Puhemies keskeytti puhujan.)
<SPEAKER ID="403" NAME="Rosa Miguélez Ramos">
PSE-ryhmän puolesta. - (ES) Arvoisa puhemies, asetus yhdestä yhteisestä markkinajärjestelystä on ollut voimassa joulukuusta 2006 alkaen. Komissio kuvaa tätä keskeiseksi osatekijäksi suunnitelmissa tehostaa ja yksinkertaistaa yhteistä maatalouspolitiikkaa.
<P>
Eräät, minä mukaan luettuna, pitävät tätä varsin kyseenalaisena lausuntona. Tämä ei kuitenkaan ole oikea aika ja paikka puhua siitä. Kävimme aikanaan tämän keskustelun, ja huolimatta siitä, että asetus on nyt ollut voimassa vain joitakin kuukausia, me äänestämme jo sen muuttamisesta.
<P>
Nyt lisäämme siihen vielä lisää sivuja sisällyttämällä siihen asetuksen (EY) N:o 479/2008 viinialan yhteisestä markkinajärjestelystä. Asetus kumotaan tällä ehdotuksella ja sen sisältö sisällytetään kokonaisuudessaan yhtä yhteistä markkinajärjestelyä koskevaan asetukseen.
<P>
Kyseiseltä alalta on käännytty puoleemme, myös minun puoleeni, ja ilmaistu huoli siitä, että yhteiseen markkinajärjestelyyn kuuluvaa viiniä koskevat artiklat sirotellaan yhtä yhteistä markkinajärjestelyä koskevan asetuksen eri lukuihin, ja vaarasta, että tämä on haitaksi tuotteen erityisluonteelle.
<P>
Uskomme, ettei tätä sisällyttämistä voida välttää, ja meillä kaikilla on ollut mahdollisuus lukea komission jäsenen maatalouden ja maaseudun kehittämisen valiokunnan puheenjohtaja Parishille lähettämä kirje, jossa hän vakuuttaa, ettei tämä lainsäädäntötoimenpide lopulta muuta alan sääntöjä. Tämän on määrä olla puhtaasti tekninen sisällyttäminen, jolla ei ole minkäänlaista vaikutusta sisältöön.
<P>
Tämän vuoksi voin vain tukea jäsen Parishin mietintöä, vaikka ymmärränkin ja olen samaa mieltä joistakin epäilyistä.
<SPEAKER ID="404" NAME="Vladimír Železný">
IND/DEM-ryhmän puolesta. - (CS) Arvoisa puhemies, äänestämme täällä itse asiassa säännöksestä, jolla sisällytetään viininviljelyalaa koskeva lainsäädäntö maatalouden yhteistä markkinajärjestelyä koskeviin säännöksiin ripoteltujen teelehtien periaatteella. Viinilainsäädäntö on toisin sanoen sen erityisestä erityisluonteesta huolimatta siroteltava sattumanvaraisesti lampaanlihan, viljatuotteiden, vuohien, hedelmien ja vihannesten joukkoon. Tšekin tasavallan viininviljelijöiden liitto on korostanut, että eteleämoravialaisen pientuottajan kenties 2000 viinilitroineen on vaikea tarkastella valtavaa, vaikeaselkoista ja laajalle ripoteltua lainsäädäntöä, jota sovelletaan hänen viiniinsä. Olen saanut avunpyyntöjä, enkä pelkästään voimakkaalta 20 000 viininviljelijän liitoltamme vaan myös Euroopan viininviljelyalueiden yhdistykseen (AREV) kuuluvilta viininviljelijöiden liitoilta Espanjasta, Ranskasta, Italiasta ja Saksasta. Komissio on kuitenkin röyhkeästi kääntänyt tälle selkänsä. Maatalouden pääosasto väittää, ettei se ole tiennyt mitään ja että viininviljelijät olivat tyytyväisiä. Ja nyt kun komission jäsen Boel on paljastanut meille, etteivät viininviljelijät olekaan tyytyväisiä, hän sanoo, ettei mitään voida tehdä. Jotain on kuitenkin itse asiassa tehtävissä, sillä me olemme parlamentti. Luokaamme joko avoin viiniä koskeva luku maatalouslainsäädäntöön tai hylätkäämme mietintö. Emme voi sallia ylimielisten virkamiesten kuormittaa liikaa viininviljelijöitä, jotka maksamiensa verojen kautta auttavat maksamaan juuri näiden virkamiesten palkat.
<SPEAKER ID="405" NAME="Esther Herranz García" AFFILIATION="PPE-DE">
(ES) Arvoisa puhemies, Euroopan komissio on esittänyt meille tämän muutoksen yhteen yhteiseeen markkinajärjestelyyn sanoen, että tällä sisällytetään nyt viini uudella tavalla, jolla on määrä pyrkiä vähentämään paperityötä ja byrokratiaa.
<P>
Tuottajat kuitenkin kertovat meille, että se saa aikaan lisää sekaannusta, että se saa heidät huolestuneiksi oikeusvarmuuden puutteesta ja ettei se muuta viinin YMJ:n perustaa (mirkä lainsäädäntönä ei itse asiassa voisi tapahtua kulkematta parlamentin läpi, vaikka vain kuulemisen kautta).
<P>
Joka tapauksessa on sanottava, että viinin YMJ on enemmän kuin markkinoiden YMJ. Siihen liittyy muitakin vaatimuksia, kuten merkinnät. Kun kerran maito ei ole sama kuin vihannekset ja vihannekset eivät ole sama kuin viljatuotteet eivätkä viljatuotteet selvästikään ole sama kuin viini, miksi ne yhdistetään ikään kuin niillä olisi jokin yhteys?
<P>
Katson, että ehdotukseen liittyy joitakin teknisiä puutteita, jotka, kuten totesin, tuottajat ovat tuominneet. Mietin mitä nyt tapahtuu, jos esimerkiksi tehdään ehdotus yhtä YMJ:tä koskevan asetuksen osan muuttamisesta. Koskeeko se silloin kaikkia muitakin aloja? Onko mahdollista muuttaa jotain alaa meidän huomaamattamme? Onko mahdollista muuttaa joka ikistä sisällytettyä alaa?
<P>
Minusta me emme voi antaa luottamuslausetta Euroopan komissiolle, jos komissio ei takaa, että ensinnäkin saadaan jäsen Klaßin pyytämä hakukone, joka takaa tuottajille varmuuden, nopeuden ja luottamuksen asetusta tarkasteltaessa, ja toiseksi jos komissio ei takaa oikeusvarmuutta siten, ettei ole aina mahdollista avata ovea muutoksille tai jatkuville muutoksille minkä tahansa sisällytetyn YMJ:n osalta.
<P>
Tällä ehdotuksella Euroopan komissio esittää tapahtuneen tosiasian, mutta ei voida sanoa, ettemmekö me olisi varoittaneet siitä, että tämä on virhe eikä se mitenkään auta välttämään paperitöitä tai byrokratiaa, vaan että sillä itse asiassa luodaan lisää paperitöitä, byrokratiaa ja myös oikeudellista epävarmuutta, ja se huolestuttaa tuottajia eniten.
<SPEAKER ID="406" NAME="Astrid Lulling" AFFILIATION="PPE-DE">
(FR) Arvoisa puhemies, Euroopan komissio pyrkii sinnikkäästi yhdentämään kaikkien tuotteiden YMJ:t, aina vehnästä siipikarjanlihaan, hedelmistä ja vihanneksista tupakkaan, yhteen yhteiseen markkinajärjestelyyn yksinkertaistamisen verukkeella. Tuloksena on valtava monisatasivuinen opus, josta saa turhaan etsiä asiaankuuluvaa tietoa.
<P>
Kuten täällä jo on todettu, viiniala on hyvin erityisten vaatimustensa vuoksi ollut hyvin yksityiskohtaisesti säädeltyä, ja lainsäädäntö poikkeaa muita tuotteita koskevista säädöksistä ja oli selkeää ja avointa. Tämän vuoksi oletettiin, että viinin YMJ jäisi edelleen erilliseksi.
<P>
Nyt viinin YMJ on kuitenkin nielaistu tähän valtavaan teokseen. Komissio ei aio antaa tässä periksi, sillä viini ja viinialan tuotteet olivat viimeiset yhden yhteisen markkinajärjestelyn sotkun ulkopuolella. Arvoisa puhemies, jos on oikeudellisesti mahdotonta perääntyä, ja jos meidän on hyväksyttävä tämä syistä, jotka eivät ole aivan järkeviä, toivoisin vähintäänkin noudatettavan jäsen Klaßin ehdotusta.
<SPEAKER ID="407" NAME="Mairead McGuinness" AFFILIATION="PPE-DE">
(EN) Arvoisa puhemies, en todellakaan käytä kokonaista minuuttia, sillä irlantilaisena en ole ollut viinintuottajien lobbauksen kohteena.
<P>
Katson, että yleisesti ollaan huolissaan niin monien eri alojen yhdistämisestä yhteen yhteiseen markkinajärjestelyyn. Emme todellakaan voi tietää toimiiko se ennen kuin se on tehty. Kuuntelen siis viinialaa paremmin tuntevien huolenaiheita ymmärtäen, että meidän on edistettävä tätä prosessia. Toivon komission esittävän meille parempia vakuutteluja, sillä meidän on kuunneltava tuottajien huolia.
<SPEAKER ID="408" NAME="Czesław Adam Siekierski" AFFILIATION="PPE-DE">
(PL) Arvoisa puhemies, sisällytämme viinin markkinajärjestelyä koskevan asetuksen yleiseen kaikki markkinat kattavaan asetukseen, joka on hyväksytty jo aiemmin. Onko tämä hyväksi viinintuottajille? Toivokaamme, että se merkitsee todellista yksinkertaistamista ja maanviljelijöiden tämänhetkisen hallinnollisen taakan keventymistä.
<P>
Tänään hyväksytyn yhteisen maatalouspolitiikan terveystarkastuksen on määrä myös rajoittaa tarkastuksia ja keventää maanviljelijöiden hallinnollista taakkaa. Hyvin erityisiä markkinoita koskevien asetusten konsolidoiminen yhdeksi asetukseksi oli myös hyvin kyseenalainen seikka, mutta se hyväksyttiin. Olisi pohdittava, onko viinimarkkinat todella sisällytettävä siihen, sillä ne ovat hyvin erityislaatuiset markkinat, jotka toimivat niin tuotannon, jalostuksen kuin perinteidenkin kannalta hyvin omalaatuisen mallin mukaan.
<SPEAKER ID="409" NAME="Christa Klaß" AFFILIATION="PPE-DE">
(DE) Arvoisa puhemies, suljitte mikrofonini, joten käytän mahdollisuuttani "catch-the-eye" -menettelyyn esittääkseni uudelleen kysymykseni.
<P>
Halusin erityisesti kysyä komissiolta, kuka vastaisuudessa seuraa nykyistä lainsäädäntöä, kun yhteistä markkinajärjestelyä muutetaan, ja kuka varmistaa, ettei mitään työnnetä väkisin muille aloille, esimerkiksi viinialalle, kun käsitellään maitoa?
<P>
Toisen kysymykseni kuuluu seuraavasti: voiko komissio toteuttaa tekniset vaatimukset järjestelmien hallinnoinnin yksinkertaistamiseksi joko internetissä tai portaalissa, jotta käyttäjät voivat tarkastella kaikkia markkina-aloja, kuten viiniä, maitoa, hedelmiä ja vihanneksia, erikseen.
<P>
Tässä olivat kysymykseni. Kiitos, arvoisa puhemies.
<SPEAKER ID="410" NAME="James Nicholson" AFFILIATION="PPE-DE">
(EN) Arvoisa puhemies, me olemme kaikki täysin tietoisia siitä, että luomalla yksi yhteinen markkinajärjestely pyritään lisäämään avoimuutta sekä tehostamaan ja yksinkertaistamaan yhteistä maatalouspolitiikkaa koskevaa lainsäädäntöä. Suurin osa aloista on jo menestyksekkäästi sisällytetty yhteiseen markkinajärjestelyyn.
<P>
Jäsen McGuinnessin tavoin en ole kotoisin viininviljelyalueelta, joten olen hyvin varovainen sanoissani - kiitos teille, jäsen Lulling. Kannatan jäsen Parishin kantaa, jonka mukaan viiniala on nyt sisällytettävä muutokseen, ja vaikka ymmärränkin joidenkin kollegojen esittämät huolet, katson, että meidän on pyrittävä saattamaan tämä tekninen prosessi päätökseen, sillä viime kädessä se merkitsee maanviljelijöihin kohdistuvan byrokratian vähentämistä. Sen täytyy olla hyvä asia. Viininviljelijöille se on lopulta eduksi.
<SPEAKER ID="411" NAME="Janez Potočnik" LANGUAGE="EN">
Arvoisa puhemies, aluksi haluan kiittää kaikkia keskusteluun osallistuneita.
<P>
Haluan vielä korostaa, kuinka tärkeä tämä ehdotus on YMP:n yksinkertaistamisen kannalta.
<P>
Esittämänne huolet vaikuttavat hyvin samanlaisilta kuin aivan yhden yhteisen markkinajärjestelyhankkeen alussa esitetyt. Minusta kokemukset ovat kuitenkin olleet vakuuttavia. Yksi yhteinen markkinajärjestely toimii tällä hetkellä todella hyvin.
<P>
Suoraan sanottuna viinin yhteinen markkinajärjestely ei ole koskaan ollut yksinkertainen. Pikemminkin päinvastoin. Itse asiassa ehdotamme lisää selvyyttä ja uskottavuutta, tietenkin siinä määrin kuin se on mahdollista - hyvin monimutkaisen viinialan uudistusta koskevan tekstin perusteella.
<P>
YMJ:n viinialan uudistusta koskevia sisältömuutoksia ei tehdä. Nyt puhutaan teknisistä - ja vain teknisistä - mukautuksista. Luvut ovat erillisiä. Tulee olemaan yksinomaan viinialaa koskevia seikkoja, jotka säilyvät koskemattomina asianmukaisessa yhden YMJ:n kohdassa. Näitä ovat esimerkiksi tuotantokyky, tukiohjelmat, alkuperänimitykset, maantieteelliset merkinnät ja perinteiset erityismerkinnät, pakkausmerkinnät ja tarjontamuodot sekä viininvalmistusmenetelmät. Tulee kuitenkin myös viinille ja muille aloille yhteisiä seikkoja, kuten säännökset kaupasta kolmansien maiden kanssa ja valtiontuesta, jotka yhdistetään yhdeksi yksinkertaiseksi säännökseksi.
<P>
Haluan myös todeta, että hakukoneiden käyttömahdollisuus mainittiin. EUR-Lexissä on hakukone, joka mahdollistaa kaikkien yhden yhteisen markkinajärjestelyn sellaisten säännösten haun, joissa mainitaan sana "viini". Teknisesti tässä vaiheessa ei tietenkään ole vielä mahdollista tarjota sähköistä konsolidoitua versiota konsolidoidusta yhdestä YMJ:stä erotetusta koko viinialan kattavasta YMJ:stä. Tämä on tietenkin mahdollista sitten, kun prosessi on saatettu loppuun.
<P>
Totean vielä arvoisien parlamentin jäsenten esittämistä kysymyksistä, ettei ole mahdollista, että viinialaa koskevat asiat sekaantuisivat muita aloja koskevien uudistusten kanssa. Tämä ei ole mikään realistinen näkemys, se on yksinkertaisesti käytäntö. On vaikea ymmärtää, miksi esimerkiksi maitotalousalaa koskeva ehdotus jotenkin kiinnittäisi viinipolitiikasta vastaavien mielenkiinnon. Joka tapauksessa - puhtaasti oikeudelliselta kannalta katsottuna - sisällyttäminen yhteen asetukseen ei muuta tilannetta. Ehdotettujen muutosten asiasisällöllä on merkitystä, ei sillä nimenomaisella oikeuskehyksellä, jossa niitä ehdotetaan.
<P>
Lopuksi totean, että minusta meidän on otettava viimeinen askel yhden yhteisen markkinajärjestelyn loppuun saattamiseksi. Tämän vuoksi korostan, että komissio pyrkii tähän hyvin määrätietoisesti. Kyse on kuitenkin todellakin yksinkertaistamisesta. On kyse avoimuudesta, ei mistään muusta.
<SPEAKER ID="412" NAME="Neil Parish">
esittelijä. - (EN) Arvoisa puhemies, vanukkaan laatu selviää syömällä, kuten sanotaan, joten odotamme komission todella saavan aikaan sen, mitä se lupaa, koska me tarvitsemme tämän tulevaisuudessa sähköisessä muodossa, jotta voimme tutkia sitä.
<P>
Komissio lupaa, että kaikki kootaan yhteen yhteiseen markkinajärjestelyyn, mikä tarkoittaa sitä, että kun haluamme tarkastella viinialaa, voimme tehdä niin tarkastelematta samalla maidon YMJ:tä, mikä vähentää byrokratiaa. Olemme saaneet tänään kaikki nämä vakuuttelut, ja suurin osa meistä äänestää huomenna ehdotuksen puolesta näiden vakuuttelujen vuoksi. Kuten sanoin, seuraamme sitten, mitä tapahtuu. Otamme komission vakuuttelut vastaan hyvässä uskossa, kuten ne on tänään esitetty, ja odotamme yhteistyötä näiden yhteisten markkinajärjestelyjen alalla - tai pikemminkin yhden yhteisen markkinajärjestelyn alalla - tulevaisuudessa.
<SPEAKER ID="413" NAME="Puhemies">
(FR) Keskustelu on päättynyt.
<P>
Äänestys toimitetaan torstaina 20. marraskuuta 2008.
