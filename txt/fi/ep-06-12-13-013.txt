<CHAPTER ID="013">
Tietosuoja (keskustelu) 
<SPEAKER ID="292" NAME="Puhemies">
Esityslistalla on seuraavana neuvoston ja komission julkilausumat tietosuojasta.
<SPEAKER ID="293" NAME="Paula Lehtomäki" AFFILIATION="neuvoston puheenjohtaja" LANGUAGE="FI">
Arvoisa puhemies, hyvät parlamentin jäsenet, tietosuojaa koskevat kysymykset ovat olleet keskeisessä asemassa Suomen puheenjohtajakaudella. Puheenjohtajavaltio on kohdannut toisaalta aiheeseen liittyviä ja ennalta tiedossa olleita haasteita, kuten kolmannen pilarin tietosuojapuitepäätöksen eteenpäin vieminen. Toisaalta vastaan on tullut tilanteita, joihin puheenjohtajavaltio on joutunut vastaamaan nopeasti ja olosuhteiden niin vaatiessa. Esimerkkejä viimeksi mainituista ovat matkustajaluettelo- eli PNR-tietoja koskevan uuden sopimuksen neuvotteleminen Yhdysvaltain kanssa sekä SWIFT-yhtiön hallinnoimia pankkisiirtotietoja koskeva kysymys.
<P>
Puheenjohtajavaltiona Suomi on tietoinen, että Euroopan parlamentti on useissa yhteyksissä ilmaissut pitävänsä kolmannen pilarin tietosuojapuitepäätöstä ja sen nopeaa hyväksymistä erittäin tärkeänä. Puitepäätösehdotus onkin ollut yksi puheenjohtajakautemme prioriteetteja oikeus- ja sisäasioissa. Kunnianhimoisena tavoitteenamme oli puitepäätöstä koskevan poliittisen yhteisymmärryksen saavuttaminen Suomen kaudella.
<P>
Tänä syksynä on käytetty huomattavasti aikaa ja vaivaa puitepäätösehdotuksen eteenpäin viemiseksi. Kaudellamme saatiin päätökseen puitepäätöksen ensimmäinen käsittely ja käytiin toinen ja kolmas käsittely. Lisäksi 36 artiklan komiteaa ja pysyvien edustajien komiteaa pyydettiin useaan otteeseen tarkastelemaan asiaan liittyviä yksittäisiä kysymyksiä.
<P>
Näistä ponnisteluista huolimatta aikataulu osoittautui liian kireäksi. On selvää, ettei yhteisymmärrystä tulla saavuttamaan enää Suomen puheenjohtajakaudella, vaan puitepäätöksen käsittely siirtyy Saksan kaudelle.
<P>
Puitepäätösehdotus on erittäin laaja ja monitahoinen kokonaisuus, jonka vaikutukset poliisi- ja rikosoikeudelliseen yhteistyöhön ja rekisteröityjen tietosuojaan vaativat tarkkaa punnintaa. Asian vaikeutta kuvaa se, että eräät keskeisetkin kysymykset ovat vielä auki, vaikka paljon edistystä on tapahtunut. Esimerkiksi soveltamisalaan liittyviä kysymyksiä ei ole vielä saatu ratkaistua. Tärkein avoinna oleva kysymys on se, sovellettaisiinko puitepäätöksen tietosuojaperiaatteita myös jäsenvaltioiden sisäiseen tietojen käsittelemiseen, vai pitäisikö soveltamisala, kuten jotkut jäsenvaltiot kannattavat, rajoittaa niin sanottuihin rajat ylittäviin tietoihin.
<P>
Puheenjohtajavaltion tehtäväksi tuli syksyllä myös neuvotella uusi sopimus matkustajaluettelo- eli PNR-tietojen luovuttamisesta Yhdysvaltain viranomaisille. Neuvottelujen tuloksena syntynyt sopimus vastaa pääasialliselta sisällöltään vuoden 2004 sopimusta. Lentoyhtiöiden toimintaedellytykset säilyvät ja ne voivat edelleen luovuttaa PNR-tietoja Yhdysvaltoihin. Yhdysvallat puolestaan on sitoutunut takaamaan jatkossakin tietosuojan riittävän tason.
<P>
Lokakuun puolivälissä allekirjoitettu sopimus on väliaikainen ja voimassa heinäkuun 2007 loppuun saakka. Tarkoituksena on saada siihen mennessä valmiiksi uusi, pysyvämpi PNR-tietojen luovuttamista koskeva järjestely. Tätä koskevat neuvottelut - joista odotetaan tulevan vaikeat - pyritään aloittamaan mahdollisimman pian. Uutta neuvottelumandaattia valmistellaan parhaillaan.
<P>
Vuonna 2007 neuvoteltavan uuden PNR-sopimuksen merkitys korostuu entisestään niiden tietojen valossa, jotka ovat hiljattain tulleet julkisuuteen Yhdysvaltain viranomaisten ylläpitämästä niin sanotusta automatisoidusta kohdentamisjärjestelmästä (Automatic Targeting System, jäljempänä ATS). Tähän järjestelmään kootaan useista eri lähteistä olevia tietoja - muun muassa Yhdysvaltoihin saapuvien lentomatkustajien PNR-tietoja. Tarkoituksena on helpottaa matkustajia koskevien riskiarvioiden laatimista.
<P>
ATS-järjestelmän olemassaolo on ollut neuvoston ja komission tiedossa syyskuussa 2005 suoritetusta, ensimmäisen PNR-sopimuksen soveltamista koskevasta yhteisestä tarkastelusta alkaen. Yhdysvaltain sisäisen turvallisuuden ministeriö antoi järjestelmän kuvauksen julkisuuteen kuitenkin vasta 2. marraskuuta tänä vuonna, kun se julkaistiin Yhdysvaltain virallisessa lehdessä.
<P>
Nykyisen ja tulevan PNR-sopimuksen ja ATS-järjestelmän yhteensopivuutta selvitellään paraikaa erityisesti tietojen säilytysajan, edelleen luovutuksen ja niiden tarkoituksenmukaisuuden osalta. Puheenjohtajavaltio ja komissio ovat lähettäneet Yhdysvaltain viranomaisille asiaa koskevan virallisen tiedustelun. Sen tuloksista tullaan aikanaan kertomaan Euroopan parlamentille.
<SPEAKER ID="294" NAME="Franco Frattini" AFFILIATION="komission varapuheenjohtaja" LANGUAGE="EN">
Arvoisa puhemies, kuten varsin hyvin tiedätte, Euroopan unioni ja Yhdysvallat tekivät 19. lokakuuta sopimuksen lentoyhtiöiden matkustajarekisteritietojen käsittelystä ja luovuttamisesta Yhdysvaltojen sisäisestä turvallisuudesta vastaavalle ministeriölle.
<P>
Yhdysvaltojen hallitus vahvisti sitoumuksensa, joilla varmistetaan matkustajarekisteritietojen suojelu ja niitä koskeva tietoturva. Tämä tausta huomioon ottaen viime aikoina on tuotu esiin asiaa koskevia huolenaiheita Yhdysvaltojen sisäisestä turvallisuudesta vastaavan ministeriön julkaistua viime kuussa tietoja niin sanotusta automatisoidusta kohdentamisjärjestelmästä. Kyse on seulontaan perustuvasta turvallisuusjärjestelmästä, jolla arvioidaan kansainvälisen liikenteen matkustajiin liittyviä riskejä ja joka perustuu muun muassa matkustajarekisteritietojen käyttöön. Yhdysvaltojen sisäisestä turvallisuudesta vastaavan ministeriön julkaisemista tiedoista on paljastunut, että niiden tapojen välillä, joilla matkustajarekisteritietoja käsitellään automatisoidussa kohdentamisjärjestelmässä ja tiukemmassa, kyseisen ministeriön tekemien sitoumusten mukaisessa eurooppalaisia matkustajarekisteritietoja koskevassa järjestelmässä, on merkittävä ero.
<P>
Kuten neuvoston puheenjohtaja juuri totesi, olemme lähettäneet tänään Yhdysvaltojen hallitukselle kirjeen, jossa pyydämme muodollista vahvistusta sille, että EU:n matkustajarekisteritietoja käsitellään ATS-järjestelmässä sitoumuksissa kuvatulla tavalla. EU:n ja Yhdysvaltojen nykyinen sopimus matkustajarekisteritiedoista umpeutuu heinäkuussa 2007. Komissio kehottaa vuoden 2007 alussa neuvostoa antamaan puheenjohtajavaltiolle valtuudet neuvotella komission avustamana uudesta matkustajarekisteritietoja koskevasta sopimuksesta Yhdysvaltojen kanssa. Olen varma, että uudessa sopimuksessa määrätään kaikkia sopimuksen nojalla luovutettuja matkustajarekisteritietoja koskevasta tiukasta tietosuojasta, samalla kun sillä suojellaan kansalaisten turvallisuutta.
<P>
Pidän Euroopan parlamentin ajan tasalla valtuutusluonnoksen valmistelun suhteen ja uskon saavani sen vuoden 2007 maaliskuun loppuun mennessä. Kannatan lisäksi sitä, että kun matkustajarekisteritiedot saatetaan siirtää ulkopuolisten maiden toimivaltaisille viranomaisille, matkustajille on ilmoitettava asiasta. Yhdysvaltojen sisäisestä turvallisuudesta vastaavan ministeriön sitoumuksessa hyväksyttiin tämä nimenomaisesti.
<P>
Tarvitsemme kansainvälisen sopimuksen, jota kansa ja sen demokraattisesti valitut edustajat kannattavat Atlantin molemmin puolin. Olen sanonut usein, että turvallisuuden varmistamiseen tähtäävien toimenpiteiden ja ehdottomien perusoikeuksien suojelun välille on saatava hyvä tasapaino.
<P>
Komissio avusti puheenjohtajavaltiota neuvotteluissa tulevista matkustajarekisteritietoja koskevista, yhteisön ulkopuolisten maiden kanssa tehtävistä sopimuksista sekä varmistaa, että tietoturvaa koskevista näkökohdista pidetään kunnolla huolta luovutettaessa ja käytettäessä matkustajarekisteritietoja asianmukaisiin tarkoituksiin ja että henkilötietoja suojellaan peruskirjan 8 artiklan mukaisesti.
<P>
Lisäksi 6. marraskuuta 2006 pidetyssä EU:n ja Yhdysvaltojen välisessä ministerien troikan kokouksessa perustettiin korkean tason yhteysryhmä, jossa keskustellaan tietojen luovuttamisesta lainvalvontatarkoituksiin ja henkilötietojen suojelusta. Atlantin molemmin puolin on selvästi tarvetta näitä aiheita koskevalle aikaisempaa tiiviimmälle yhteistyölle.
<P>
Kannatan myös tämän uuden yhteysryhmän tiivistä ja jatkuvaa yhteydenpitoa sekä Euroopan parlamentin että Yhdysvaltojen kongressin kanssa. Tarvitsemme laajemman näkökulman ja pitkän aikavälin vision voidaksemme torjua terrorismin uhkaa yhdessä Yhdysvaltojen kanssa sekä suojella samalla yksilöiden perusoikeuksia asettamatta heitä vaaraan.
<P>
Neuvoston puheenjohtajan juuri mainitsemasta aiheesta totean yleisemmin, että olen edelleen voimakkaasti sitoutunut rohkaisemaan neuvostoa nyt ja jatkossa siihen, että se hyväksyisi mahdollisimman pian 15 kuukautta sitten esittämäni ehdotuksen kolmanteen pilariin kuuluvista tietosuojajärjestelyistä. Luotan tässä asiassa neuvoston tulevan puheenjohtajavaltion Saksan tukeen.
<P>
Meillä on yhteinen ongelma ja uhka. Terrorismi ei katoa mihinkään tulevina vuosina ja kuukausina. Voimme heikentää tätä demokratian vastaisen totalitarismin uudenaikaista muotoa - tai ehkä jopa hävittää sen - vain turvautumalla hyvin vankkaan strategiaan ja tekemällä tasapainoista yhteistyötä tärkeimmän kansainvälisen, transatlanttisen kumppanimme kanssa.
<SPEAKER ID="295" NAME="Charlotte Cederschiöld">
PPE-DE-ryhmän puolesta. - (SV) Arvoisa puhemies, me Euroopan kansanpuolueen (kristillisdemokraatit) ja Euroopan demokraattien ryhmässä kannatamme jäsen in't Veldin suositusta henkilötietojen käytöstä. Katsomme myös Kanadan kanssa tehdyn sopimuksen olevan Yhdysvaltojen kanssa tehtyä sopimusta parempi. Toivomme lisäksi transatlanttisen yhteistyön kehittämistä ja uskomme komission jäsenen Frattinin olevan sitoutunut tähän asiaan. Emme kuitenkaan osallistu tähän keskusteluun kommentoidaksemme sanomalehtiartikkelia, vaan painostaaksemme neuvostoa tekemään päätöksen tietosuojasäännöistä - myös silloin, kun ne vaikuttavat voimakkaasti oikeusministereihin kolmannessa pilarissa, eikä ainoastaan silloin, kun yhtiöiden oikeuksia rajoitetaan ensimmäisessä pilarissa, kuten juuri nyt tehdään.
<P>
Perusoikeuksien on merkittävä sitä, että kuluttajia suojellaan sopimuksen rakenteesta riippumatta. Tietosuojaa käsitellään Euroopan unionin perusoikeuskirjassa sekä Euroopan neuvoston yleissopimuksessa ihmisoikeuksien ja perusvapauksien suojaamiseksi. Näistä jälkimmäisessä määrätään myös oikeudesta yksityiselämän suojaan. Se on myös periaate, jota EU:n kaikki kolme toimielintä ja kaikki jäsenvaltiot kannattavat. Kaikilla jäsenvaltioilla on tietosuojaa koskevaa lainsäädäntöä sekä tietosuojaviranomainen. Tätä kaikkea tarvitaan myös EU:ssa. Parlamentti ja neuvosto pääsivät asiasta sopimukseen niinkin varhain kuin syyskuussa, mutta mitään ei ole vielä tapahtunut.
<P>
EU on edistynyt rikollisuuden ja terrorismin torjunnassa. Seuraavaksi tarvitaan tietosuojaa, joka vastaa Euroopan neuvoston oikeuskäytännön tasoa tai kaikkein mieluiten sen jäsenvaltion tasoa, jolla on parhaat tietosuojalait. Parlamentti hoitaa aina oman osuutensa oikeuksien alan kehitystyössä. Viisumitietojärjestelmä, Schengenin tietojärjestelmä ja Europol eivät ole poikkeuksia.
<P>
Tietosuojaa vastustava toimielin on käytännössä vaarassa muuttua tehokkuuden esteeksi rikollisuuden torjuntatyössä. Tässä tapauksessa kyse ei ole "joko-tai" vaan "sekä-että"vaihtoehdoista.
<P>
Jos neuvosto kannattaa suhteellisuutta ja tarpeellisuuskriteereitä, miksei se tuo asiaa esiin? Onko neuvosto huolissaan siitä, että Euroopan yhteisöjen tuomioistuin saattaa puolustaa perusoikeuksia? Mikä laki olisi silloin vaikeuksissa? Koska saamme ehdotuksen tietosuojasta rikosten torjunnan alalla? Neuvostolla on velvollisuus vastata kansalaisille.
<SPEAKER ID="296" NAME="Martine Roure">
PSE-ryhmän puolesta. - (FR) Arvoisa puhemies, arvoisa komission jäsen Frattini, arvoisa ministeri Lehtomäki, Yhdysvaltojen viranomaisten automatisoitu kohdentamisjärjestelmä, josta käytetään lyhennettä ATS, on valtava tietokanta, johon sisältyy tietoja Yhdysvaltoihin saapuvista Euroopan unionin kansalaisista. Se korostaa jälleen kerran sitä, miten eri tavalla EU pyrkii lähestymään tätä asiaa, ja sitä, että EU:n kansalaisten yksityisyyttä ja henkilötietoja on tarpeen suojella entistä tehokkaammin.
<P>
Katsomme, ettei terrorismin torjunta voi olla tehokasta, jos jokaiseen suhtaudutaan kuin potentiaaliseen rikolliseen. Tähän järjestelmään liittyy myös todellisia syrjintäriskejä. Haluamme lisäksi tietää, kuinka tässä järjestelmässä käsitellään matkustajarekisteritietoja. Vaikuttaako se vuoden 2007 sopimusneuvotteluihin? ATS-järjestelmän tietoja säilytetään oletettavasti 40 vuotta. Haluavatko amerikkalaiset säilyttää myös matkustajarekisteritietoja yhtä kauan? Tarjoaako matkustajarekisteritietoja koskeva sopimus eurooppalaisille vihdoin mahdollisuuden vaatia yksityiselämän suojaa koskevien oikeuksiensa kunnioittamista yhdysvaltalaisissa tuomioistuimissa, toisin kuin tällä hetkellä? Meidän on hyvin tärkeää käynnistää parlamentaarinen vuoropuhelu Yhdysvaltojen kongressissa toimivien kollegoidemme kanssa määrittääksemme yhteisen tavan suojella kansalaistemme oikeutta heidän henkilötietojensa suojeluun ja niitä koskevaan tietoturvaan.
<P>
Haluan muistuttaa teitä siitä, että päivälleen vuosi sitten keskustelimme tässä samassa istuntosalissa tietojen säilyttämisestä ja että toin jo silloin kyseisen keskustelun yhteydessä esiin sen, että tarvitsemme kiireesti tietosuojaa koskevan puitepäätöksen, joka hyväksyttäisiin osana kolmatta pilaria. Kannatimme äänestyksessä lainsäädäntöpäätöslauselmaan tehtyä tarkistusta, jonka mukaan tietojen saatavuutta säänneltäisiin kyseisellä puitepäätöksellä. Minun on tunnustettava, että puheenjohtajavaltio Suomi on pyrkinyt aidosti viemään asiaa eteenpäin. Se on tehnyt paljon vauhdittaakseen neuvostossa käytäviä keskusteluja.
<P>
Olemme kuitenkin äärimmäisen huolissamme jäsenvaltioiden välisten keskustelujen saamasta käänteestä. Pelkäämme neuvoston karsivan tämän puitepäätöksen sisältöä olemattomiin. Emme voi hyväksyä sopimusta, joka tehdään pienimmän yhteisen nimittäjän pohjalta. Puitepäätöksellä on varmistettava korkea tietosuojan taso siten, että siihen sisällytetään tätä alaa koskevan yhteisön direktiivin perusperiaatteet ja siinä otetaan luonnollisesti huomioon poliisityön erityisluonne. Emme voi kuitenkaan missään tapauksessa hyväksyä tietosuojaa, joka on heikompi kuin se, josta säädetään direktiivissä 95/46/EY ja määrätään Euroopan neuvoston yleissopimuksessa nro 108, joka velvoittaa jäsenvaltioita oikeudellisesti. Tämän sitoumuksen edellyttämä nopea toiminta ei saa vaarantaa puitepäätöksen laatua.
<P>
Haluamme käydä suoraa keskustelua, jonka keinoin voimme päästä sopimukseen poistamatta ongelmallisia artikloja. Korostamme kuitenkin, että tätä välinettä on käytettävä siihen, että käsittelemme tietojen luovuttamista yhteisön ulkopuolisille maille ja yksityisille osapuolille. Pidämme tietenkin valitettavana sitä, ettei meille ole kerrottu neuvostossa käydyistä keskusteluista. Pidämme valitettavana myös sitä, ettei Euroopan parlamentin yksimielisesti hyväksymää kantaa ole selvästikään otettu huomioon neuvostossa käydyissä keskusteluissa.
<P>
Euroopan parlamentti on kuitenkin osoittanut olevansa kypsä ja vastuuntuntoinen. Emme voi myöskään ottaa käyttöön viisumitietojärjestelmää, ellei meillä ole takeita tietosuojaa koskevan puitepäätöksen hyväksymisestä.
<P>
Haluan tehdä selväksi, ettei tässä ole kyse kiristyksestä. Haluamme yksinkertaisesti vahvistaa, että demokraattisesti valittu parlamentti toimii määrätietoisella tavalla.
<SPEAKER ID="297" NAME="Sophia in't Veld">
ALDE-ryhmän puolesta. - (EN) Arvoisa puhemies, ministeri Lehtomäki yllätti minut kertoessaan, että hän on ollut tietoinen automatisoidusta kohdentamisjärjestelmästä vuodesta 2005 lähtien. Olen varma, että kollegamme Yhdysvaltojen kongressissa ovat hyvin kiinnostuneita asiasta, sillä he saivat tietää asiasta noin kuukausi sitten ja olivat tyrmistyneitä siitä, että järjestelmä on ollut käytössä salaisesti neljä vuotta Yhdysvaltojen kongressin nimenomaisten toiveiden vastaisesti. Arvoisa ministeri Lehtomäki, pyydän teitä valaisemaan asiaa.
<P>
Jos toiseksi olette tiennyt asiasta vuodesta 2005 lähtien, miksei EU:n kansalaisille ole kerrottu siitä? Suoraan sanoen tässä asiassa rikotaan selvästi paitsi matkustajarekisteritietoja koskevaa sopimusta myös EU:n kansalaisten oikeuksia. Kun puhumme tämän ATS-järjestelmän soveltamisalasta, perustelemme kaikki näiden tietojen keräämistä terrorismin torjumisella. Katsokaapa ATS-järjestelmää koskevaa ehdotusta: se on tarkoitettu työnantajille, jotka haluavat seuloa työnhakijoita. Se on tarkoitettu yhtiöille, jotka haluavat tehdä tilintarkastuksen. Se on tarkoitettu lupia myöntäville viranomaisille, jotka haluavat seuloa hakijoita. Ehdotuksessa on kyse paljon muustakin kuin vain terrorismin torjunnasta, mitä en voi hyväksyä.
<P>
On aivan oikein, että olette tiedustelleet Yhdysvaltojen viranomaisilta, kuinka ATS-järjestelmä liittyy matkustajarekisteritietoja koskevaan sopimukseen. Katson kuitenkin, että olette EU:n kansalaisille velkaa sen, että vastaus tähän tiedusteluun julkaistaan. Euroopan parlamentin on saatava jäljennös vastauskirjeestä, ja teidän on annettava lehdistölle ja EU:n kansalaisille lausunto, jossa kerrotte, mitä heitä koskevilla tiedoilla oikein tehdään.
<P>
Haluan myös tietää, pitääkö paikkansa, että matkustajarekisteritietoja on syötetty ATS-järjestelmään vuodesta 2002 lähtien eli jo kaksi vuotta ennen matkustajarekisteritietoja koskevan sopimuksen voimaantuloa. Haluan lisäksi tietää, onko asiasta keskusteltu 6. marraskuuta ja 13. joulukuuta eli tänään pidetyissä kahdessa epävirallisessa kokouksessa ja saitteko Yhdysvaltojen viranomaisilta vastauksen. Haluan tietää, olivatko tietosuoja-asiat esityslistalla, ja jos olivat, mistä syystä. Haluan myös sekä komission että neuvoston vastaavan kysymykseen siitä, kuuluvatko Euroopan parlamentti ja Yhdysvaltojen kongressi tulevaisuudessa korkean tason yhteysryhmään.
<P>
Haluan myös tietää, onko neuvostolla ja komissiolla tietoa siitä, onko muissa maissa käytössä samanlaisia tietokantoja tai ohjelmia. Oletetaan esimerkiksi, että amerikkalaisten ystäviemme sijasta venäläiset olisivat käynnistämässä tällaista ohjelmaa. Mitä me tekisimme? Katson lisäksi näiden tapausten osoittavan selvästi, että tarvitsemme paitsi tietosuojaa koskevan EU:n järjestelyn myös maailmanlaajuiset säännöt, jotka suojaisivat matkustajia koskevien tietojen lisäksi pankkitietojamme, televiestintätietojamme ja muita tietoja - taivas yksin tietää, mitä tietoja.
<P>
Lopuksi haluan kysyä erityisesti matkustajarekisteritiedoista, voivatko komissio ja neuvosto vahvistaa, että PUSH-järjestelmää testataan sovitun mukaisesti ennen tämän kuun loppua. Voivatko ne myös vahvistaa, että matkustajille kerrotaan matkustajarekisteritietoja koskevasta ohjelmasta ja heidän oikeuksistaan? Olen nimittäin matkustanut itse hiljattain Yhdysvaltoihin, eikä minulle kerrottu matkustajana lainkaan näistä asioista.
<P>
Vielä viimeinen kysymys: voiko neuvosto vahvistaa, että Euroopan parlamenttia kuullaan muodollisesti tulevaa matkustajarekisteritietosopimusta koskevista neuvotteluvaltuuksista?
<SPEAKER ID="298" NAME="Kathalijne Maria Buitenweg">
Verts/ALE-ryhmän puolesta. - (NL) Arvoisa puhemies, yhdyn jäsen in't Veldin näkemyksiin. Ei nimittäin ole mikään pikkujuttu, että tunnustitte tienneenne tästä järjestelmästä yli vuoden. Haluaisin tietää, onko asiasta keskusteltu neuvostossa ja onko komissiolle ilmoitettu siitä. Haluan myös tietää, kuinka tämä tieto on vaikuttanut matkustajarekisteritiedoista käytyyn keskusteluun. Olen ymmärtänyt, että uudessa järjestelmässä käytetään monia matkustajarekisteritietoja. Tietojen säilyttämisen enimmäisajasta matkustajarekisteritietojärjestelmässä oli hyvin vaikea päästä sopimukseen. Nyt näitä tietoja käytetään uudessa järjestelmässä, jossa niitä säilytetään seuraavat 40 vuotta. Mahtaakohan sopimamme enimmäisaika koskea niitä?
<P>
Asiat kehittyvät jo nyt omituiseen suuntaan, myös matkustajarekisteritietojen suhteen. Olemme kaikki päässeet sopimukseen tietojen säilyttämistä koskevasta enimmäisajasta sekä niistä tarkkaan määritellyistä tarkoituksista, joihin tietoja voidaan käyttää. Lisäksi eräässä oheiskirjeessään amerikkalaiset suhtautuvat asiaan tyyliin "vähät sopimuksista - jos voimme käyttää näitä tietoja joka tapauksessa muihin tarkoituksiin, käytämme niitä myös muiden riskien tarkasteluun, ja jos haluamme käyttää muitakin kuin sopimuksessa mainittuja 34:ää tietokenttää, teemme niin". Neuvosto vastasi tähän ainoastaan toteamalla asian olevan selvä, mutta EU haluaa, että ihmisoikeuksia kunnioitetaan. Neuvosto ei ole myöskään sanonut mitään tämän kirjeen merkityksestä. Oletteko todella sitä mieltä, että kirje lähetettiin ilman mitään syytä, vai kertooko se nyt siitä, mihin tarkoituksiin amerikkalaiset aikovat loppujen lopuksi käyttää näitä tietoja? Haluaisin kuulla ajatuksianne kyseisen kirjeen merkityksestä.
<P>
Jos te lisäksi tälläkin kerralla pyydätte vain - komissiota lainatakseni - muodollista vahvistusta sille, että asiat on vahvistettu muodollisesti, Bushin hallinto vastaa epäilemättä noudattavansa kaikkia sääntöjä. Tutkitteko nyt myös sitä, onko todella teknisesti toteutettavissa, että näitä matkustajarekisteritietoja säilytetään vain rajallinen aika? Tarkistatteko, onko se mahdollista? Minusta vaikuttaa siltä, ettei järjestelmässä oteta tätä asiaa lainkaan huomioon.
<P>
Haluaisin itse asiassa tarkastella matkustajarekisteritietosopimusta koskevia neuvotteluvaltuuksia, sillä ne on laadittava parin seuraavan kuukauden aikana, ja toivon, että niistä keskustellaan täällä parlamentissa. Lisäksi olen kuullut, että Yhdysvallat ja useat jäsenvaltiot käyvät kahdenvälisiä neuvotteluja uudesta matkustajarekisteritietosopimuksesta. Jos tämä pitää paikkansa, sabotoimme mitä ilmeisimmin omia toimiamme, sillä Yhdysvallat tekee siinä tapauksessa kaikkein joustavimman maan kanssa sopimuksen, johon meidän muiden on vain sitten pakko mennä mukaan. Onko tästä asiasta keskusteltu neuvostossa, ja voitteko vahvistaa, ettei mikään EU:n jäsenvaltio tee kahdenvälistä sopimusta Yhdysvaltojen kanssa?
<SPEAKER ID="299" NAME="Paula Lehtomäki" AFFILIATION="neuvoston puheenjohtaja" LANGUAGE="FI">
Arvoisa puhemies, hyvät parlamentin jäsenet, tässä keskustelussa on tullut ensinnäkin esille EU:n puitepäätöstä koskeva työ, ja kuten avauspuheenvuorossani totesin, tämä työ jatkuu Saksan puheenjohtajuuskaudella. Me olemme työskennelleet paljon puitepäätöksen aikaansaamiseksi, mutta valitettavasti emme vielä tänä syksynä saa sitä valmiiksi.
<P>
Mitä tulee unionin ja Yhdysvaltojen väliseen tietojenvaihtoon ja siihen liittyvään ajankohtaiseen keskusteluun, on ensinnäkin todettava, että jäsenvaltiot sopivat tietenkin omassa itsenäisten valtioiden suvereenissa toimivallassaan olevista asioista muiden valtioiden kanssa siten kuin niillä on niistä lupa sopia, eikä neuvostolla ole valtaa puuttua kaikkiin jäsenvaltioiden kahdenvälisiin suhteisiin eikä neuvosto ota niihin kantaa.
<P>
Mitä tulee erityisesti unionin PNR-sopimukseen ja sen liityntäpintaan Yhdysvaltojen ATS-järjestelmään, kuten avauksessani totesin, paraikaa selvitetään, mikä on ATS:n yhteensopivuus PNR-järjestelmän kanssa. Olemme siis kysyneet ja pyytäneet selvitystä Yhdysvalloilta tästä yhteensopivuudesta, ja viimeksi eilen Euroopan unionin ja Yhdysvaltojen välisessä Senior Level Groupin kokouksessa olemme ilmaisseet puheenjohtajavaltiona erityisen huolen siitä, että on mahdollista, että ATS-systeemi ei noudata PNR-sopimuksen ja undertakingsien määräyksiä. Me olemme siis kiinnittäneet asiaan monella tavoin huomiota ja odotamme Yhdysvaltojen vastausta tähän selvitykseen. Kuten totesin, kun vastaus tulee ja keskustelut etenevät, Euroopan parlamentille tiedotetaan tästä kehityskulusta, ja tämänhän myös komission jäsen Frattini totesi omassa puheenvuorossaan.
<SPEAKER ID="300" NAME="Kathalijne Maria Buitenweg" AFFILIATION="Verts/ALE">
(EN) Arvoisa puhemies, olen erittäin utelias. Arvoisa neuvoston puheenjohtaja, sanoitte olevanne nyt huolissanne siitä, että uuden järjestelmän ja matkustajarekisteritietoja koskevan sopimuksen välillä saattaa olla ristiriitoja. Kerroitte kuitenkin myös tienneenne järjestelmästä jo vuodesta 2005 lähtien. Uusi matkustajarekisteritietoja koskeva sopimus tehtiin tuon ajankohdan jälkeen, joten miksi ette ollut huolissanne tästä asiasta silloin, kun tiesitte järjestelmästä mutta olitte yhä tekemässä sopimusta Yhdysvaltojen kanssa?
<SPEAKER ID="301" NAME="Paula Lehtomäki" AFFILIATION="neuvoston puheenjohtaja" LANGUAGE="FI">
Arvoisa puhemies, oletan, että halusitte, että kommentoin tätä asiaa, vaikka toki meillä on neuvoston kyselytunti kahden ja puolen tunnin kuluttua tänään iltapäivällä. Totean, että tätä ATS:n ja PNR:n yhteensopivuutta siis nyt selvitellään, ja pitää muistaa, että silloin kun vasta selvitellään, ei ole myöskään todisteita siitä, että ne eivät olisi yhteensopivia. Ei pidä automaattisesti ajatella, että ne eivät ole yhteensopivia, vaan tätä asiaa tutkitaan.
<SPEAKER ID="302" NAME="Sophia in't Veld" AFFILIATION="ALDE">
(EN) Arvoisa puhemies, huomaan ikäväkseni, ettei neuvosto ole taaskaan vastannut yhteenkään kysymykseen. Pyydän neuvostoa vastaamaan kysymyksiini kirjallisesti. Lisäksi haluan nyt tietää, voimmeko saada neuvoston tiedustelun kirjallisena ja tiedottaako neuvosto asiasta EU:n kansalaisille.
<SPEAKER ID="303" NAME="Paula Lehtomäki" AFFILIATION="neuvoston puheenjohtaja" LANGUAGE="FI">
Arvoisa puhemies, kuten totesin, tärkeintä tässä vaiheessa on tietenkin se, mitä Yhdysvallat vastaa tiedusteluun, jonka komission kanssa olemme tehneet. Mitä muuten tulee menettelytapaan, parlamentilla on mahdollisuus esittää neuvostolle kysymyksiä toisellakin tavalla.
<SPEAKER ID="304" NAME="Franco Frattini">
komission varapuheenjohtaja. - (IT) Arvoisa puhemies, hyvät parlamentin jäsenet, kuten puheenjohtajavaltion edustaja juuri totesi, moniin kysymyksiin vastataan, kun saamme yksityiskohtaisen vastauksen tänään lähettämäämme yhteiseen kirjeeseen.
<P>
Voin kertoa teille, että olemme esittäneet tarkan pyynnön. Minulla ei ole mitään sitä vastaan, että toimittaisin teille jäljennöksen Yhdysvaltojen hallitukselle lähetetystä kirjeestä, jos puheenjohtajavaltio suostuu asiaan ja jos parlamentti esittää asiasta muodollisen pyynnön. Näin jokainen pääsee näkemään, mitä olemme pyytäneet. Voin myös lisätä, ettemme suorita tutkimuksia Yhdysvalloissa. Yhdysvallat on täysivaltainen valtio ja tärkein kansainvälinen kumppanimme terrorismin torjunnassa. Haluamme tietää, pitääkö se kiinni sopimuksestamme vai ei. Tämä on hyvin yksinkertainen kysymys, ja toivon, että saamme siihen vastauksen nopeasti.
<P>
Matkustajarekisteritietojärjestelmää testataan ennen joulukuun loppua, kuten on suunniteltu. Ellei sopimuksista pidetä kiinni, katsomme, koska niiden voimassaolo päättyy, ja mielestäni meillä on siis nyt myös tilaisuus arvioida tätä ensimmäistä testiä, joka vahvistettiin 19. lokakuuta allekirjoitetussa sopimuksessa.
<P>
Kuten jäsen in't Veld on tuonut esiin, on siis selvää, että matkustajille tarkoitetut tiedot on annettava heille, sillä nämä tiedot ovat tarpeellisia ja niistä on tehty sopimus. Lisäksi matkustajarekisteritietojärjestelmän testauksella, joka meidän on määrä tehdä, on myös tarkoitus vastata tähän Yhdysvaltojen viranomaisten tekemään sitoumukseen.
<P>
Katson, että Yhdysvaltojen ja jäsenvaltioiden kahdenvälisiä sopimuksia on vältettävä ja että jäsenvaltiot on suostuteltava odottamaan ja tekemään yhteistyötä EU:n neuvottelijoiden kanssa. EU:lla on neuvottelijana epäilemättä paljon enemmän voimaa kuin yksittäisillä jäsenvaltioilla olisi.
<P>
Mitä enemmän kannustusta ja poliittista tukea EU:n neuvottelijat saavat, sitä paremmat ovat mahdollisuutemme onnistua. Yhdysvaltojen etu on epäilemättä se, että sillä on vahva poliittinen neuvottelukumppani - ei kuitenkaan sellainen, joka pitää Yhdysvaltoja uhkana. En pidä itse Yhdysvaltoja uhkana ja sitoudun siksi EU:n neuvotteluihin, joiden uskon olevan kansallisia neuvotteluja paljon parempi vaihtoehto. Kannatan myös Euroopan parlamentin ja Yhdysvaltojen kongressin osallistumista neuvotteluihin.
<P>
Jäsen in't Veld otti esiin asian, joka on luonteeltaan myös poliittinen. Jos Euroopan parlamentti ja Yhdysvaltojen kongressi pyytävät yhdessä, että niille tiedotetaan tapahtumien kulusta tai että ne otetaan joka tapauksessa mukaan perustamamme korkean tason ryhmän työskentelyyn, kannatan tätä omalta osaltani. En kuitenkaan ole tietenkään tämän korkean tason ryhmän ainut jäsen.
<P>
Kahden parlamentin - Euroopan parlamentin ja Yhdysvaltojen kongressin - yhteistyöstä olisi kuitenkin hyötyä. Kaiken tämän on tapahduttava nopeasti, sillä jos haluamme neuvotella uuden sopimuksen varhain keväällä, meidän on varmistettava, että molemmille parlamenteille tiedotetaan aikeistamme helmikuun loppuun tai maaliskuun alkuun mennessä.
<P>
Viimeinen huomautukseni koskee neuvotteluvaltuuksiamme. Olen todennut useaan otteeseen, etten vastusta millään tavalla sitä, että parlamentille tiedotetaan ensimmäisenä niitä neuvotteluvaltuuksia koskevasta luonnoksesta, jotka saamme neuvostolta uuden matkustajarekisteritietosopimuksen tekemistä varten. Asia ei riipu yksin minusta, mutta katson, että parlamentille tiedottaminen on myös yksi tapa saavuttaa voimakkaampi poliittinen yhteisymmärrys, kun ryhdymme neuvottelemaan Yhdysvaltojen kanssa.
<SPEAKER ID="305" NAME="Puhemies">
Keskustelu on päättynyt.
