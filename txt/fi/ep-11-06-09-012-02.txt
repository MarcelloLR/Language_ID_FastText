<CHAPTER ID="012-02">
2. Guantánamo: välitön päätös kuolemantuomiosta (keskustelu) 
<SPEAKER ID="223" NAME="Puhemies">
(EN) Esityslistalla on seuraavana keskustelu kuudesta päätöslauselmaesityksestä, joiden aiheena on "Guantánamo: välitön päätös kuolemantuomiosta".
<SPEAKER ID="224" NAME="Charles Tannock">
laatija. - (EN) Arvoisa puhemies, ECR-ryhmä katsoo, että kuolemanrangaistus on omantunnon kysymys kunkin parlamentin jäsenen kannalta, ja vaikka tunnustamme EU:n yhteisen kannan, jonka mukaan unioni vastustaa teloituksia kaikissa oloissa, tosiasia on, että monet miljoonat eurooppalaiset, meidän äänestäjämme, kannattavat edelleen kuolemanrangaistusta.
<P>
Päätöslauselmassa viitataan myös siihen mahdollisuuteen, että kuolemanrangaistuksia määrättäisiin maailman vaarallisimmille terroristeille, jotka vehkeilevät epäröimättä murhatakseen tuhansia viattomia ihmisiä. Päätöslauselmaa lukiessani ajattelin nimittäin oman vaalipiirini jäseniä, jotka al-Qaidan innoittamat terroristit räjäyttivät ilmaan armotta Lontoossa kuusi vuotta sitten. Maailmanlaajuisen islamilaisen terrorismin torjunta on eräänlaista epäsymmetristä sodankäyntiä, joka johtaa arvaamattomiin tuloksiin ja ennenkuulumattomiin seurauksiin; sen torjumiseksi tarvitaan nyt uutta kansainvälistä oikeuskäytäntöä.
<P>
Guantánamo Bayn vankileiri ilmentää tätä valitettavaa tilannetta. Se ilmentää myös sitä, että Yhdysvallat kantaa suhteettoman osuuden maailmanlaajuiseen terrorismin vastaiseen sotaan liittyvästä rasituksesta. On selvää, että kaikki Yhdysvaltain - joka on loppujen lopuksi demokraattinen valtio ja jakaa yhteiset arvomme - viranomaisten käynnistämät oikeudenkäynnit on toteutettava oikeudenmukaisesti ja kaikkia asianmukaiseen prosessiin liittyviä oikeudellisia takeita kunnioittaen, ihannetapauksessa siviilituomioistuimissa.
<SPEAKER ID="225" NAME="Ana Gomes">
laatija. - (EN) Arvoisa puhemies, Eurooppa vastustaa ehdottomasti kuolemanrangaistusta. Se on syytä kumota ja EU:n, erityisesti korkean edustajan ja tulevan puheenjohtajavaltion Puolan sekä kaikkien jäsenvaltioiden, on kehotettava määrätietoisesti Yhdysvaltoja luopumaan kuolemanrangaistuksen vaatimisesta Guantánamon vankeja koskevassa ensimmäisessä sotilasoikeudenkäynnissä. Saudi-Arabian kansalaisen Abd al-Rahim al-Nashirin tapaus on asetettava normiksi.
<P>
Sen lisäksi, että hänen tuomitsemisensa kuolemaan olisi häpeällistä Yhdysvaltojen ihmisoikeuksien alalla saavuttaman maineen kannalta, se saattaisi olla hyvin haitallista terrorismin torjunnan kannalta. Presidentti Obama on sitoutunut tekemään lopun presidentti Bushin pöyristyttävästä perinnöstä eli siitä, että kansainvälinen oikeus sivuutetaan kansallisen turvallisuuden nimissä. Presidentti Obaman on vielä pidettävä lupauksensa ja suljettava Guantánamo - asia, jossa EU:n jäsenvaltiot olisivat voineet ja jossa niiden olisi pitänyt auttaa häntä enemmän. Kongressin olisi kuitenkin myös autettava häntä ja painostettava häntä pyörtämään päätös, joka koskee sotilaskomissiojärjestelmän ottamista uudelleen käyttöön, koska se ei takaa oikeudenkäynnin oikeudenmukaisuutta. Samalla olisi myös peruttava päätös pidättää vankeja määräämättömäksi ajaksi ilman oikeudenkäyntiä.
<P>
EU:n on tehtävä asia hyvin selväksi: joko heitä vastaan on nostettava syyte tai heidät on vapautettava. Yhdysvallat on pitänyt Abd al-Rahim al-Nashiria vangittuna yhdeksän vuotta ja hän väittää, että häntä on pidetty vankina CIA:n salaisessa vankilassa Puolassa. EU:n tuleva puheenjohtajavaltio Puola on näin ollen erityisessä vastuussa sellaisen henkilön oikeudenmukaisesta kohtelusta, jota on kidutettu, jota on pidetty laittomasti vangittuna ja joka joutuu nyt epäoikeudenmukaiseen sotilasoikeudenkäyntiin. On tullut aika oikaista väärinkäsitykset niin Yhdysvalloissa kuin Euroopassa.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="226" NAME="Filip Kaczmarek" AFFILIATION="PPE">
(PL) Arvoisa puhemies, haluan esittää kysymyksen: mistä jäsen Gomes sai tiedot, jotka koskevat Puolassa sijaitsevia salaisia vankiloita? Asiaa tutkitaan parhaillaan Puolassa eikä niiden olemassaolosta ole vielä saatu minkäänlaisia todisteita. Kenties niitä oli olemassa, mutta siitä ei ole todisteita. Tästä syystä olen kiinnostunut tietolähteestä.
<SPEAKER ID="227" NAME="Ana Gomes">
laatija. - (EN) Arvoisa puhemies, parlamentti laati tutkimuksen niin sanotusta luovutusohjelmasta ja vieraili Puolassa sekä kahdessa muussa valtiossa, kuten Romaniassa, joissa oli väitteiden mukaan salaisia vankiloita. Tiedämme nyt, että Liettuasta löytyi jotakin, ja kyseisessä valtiossa on käynnistetty parlamentin tutkinta.
<P>
Odotamme puheenjohtajavaltio Puolan toteuttavan asianmukaisen tutkinnan totuuden selvittämiseksi näiden vakavien väitteiden johdosta.
<SPEAKER ID="228" NAME="Marie-Christine Vergiat" LANGUAGE="FR">
Arvoisa puhemies, Euroopan yhtyneen vasemmiston konfederaatioryhmä / Pohjoismaiden vihreä vasemmisto päätti olla liittymättä tähän Guantánamoa koskevaan päätöslauselmaan. Emme paheksu sen asiasisältöä vaan pidämme sitä varsin ponnettomana. Pahoittelen osaltani tapaa, jolla laadimme päätöslauselman.
<P>
Olemme ottaneet varsin varovaisesti kantaa ihmisoikeusrikkomuksien tuomitsemiseen valtiossa, joka väittää olevansa maailman suurin demokratia, jossa määrätään edelleen kuolemanrangaistuksia ja jonka kohdalla Guantánamo osoittaa, miten ihmisoikeuksia ja kansainvälistä lainsäädäntöä rikotaan terrorismin torjumisen nimissä.
<P>
Ihmisiä on pidetty vangittuina lähes kymmenen vuoden ajan tässä osassa Kuubaa vain siitä syystä, että siten on voitu ohittaa Yhdysvaltojen oikeudellinen toimivalta, ja siitä huolimatta, että joidenkin vankien syyllisyydestä ei ole ollut minkäänlaisia todisteita. Näiden henkilöiden kohdalla on ollut kyse mielivaltaisesta pidätyksestä. Mikä vielä pahempaa, joitakin henkilöitä on kidutettu myös Euroopan maaperällä, kuten Romaniassa, Liettuassa ja Puolassa. Tästä ei saa kuitenkaan puhua. Voimme saarnata ihmisoikeuksista koko maailmalle mutta emme kykene panemaan niitä täytäntöön omalla alueellamme.
<P>
Asiasta ei saa puhua tänäänkään tässä päätöslauselmassa! Pahoittelen sitä vilpittömästi enkä usko, että edistämme siten ihmisoikeuksien kunnioittamista maailmassa.
<P>
Kyllä, on olennaisen tärkeää estää Abd al-Rahim al-Nashirin ja monien muiden tuomitseminen kuolemaan, mutta olisimme voineet tuomita voimakkaammin Yhdysvaltojen kannan tältä osin ja edes pahoitella presidentti Obaman asenteen muuttumista erityisesti sotilastuomioistuimiin nähden.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="229" NAME="Cristian Dan Preda">
laatija. - (RO) Arvoisa puhemies, haluan esittää kysymyksen jäsen Vergiat'lle ja pahoittelen, etten voi esittää sitä myös jäsen Gomesille. Viitaten Romaniaa vastaan esitettyihin syytöksiin, jollaisia jäsen Gomes esitti Puolaa vastaan, katsooko jäsen Vergiat, että siten edistetään Abd al-Rahim al-Nashirin asiaa? Millä tavoin näihin syytöksiin viittaaminen auttaa meitä määrittelemään keinoja, joilla voimme estää kuolemanrangaistukset? Vai eikö päätöslauselmassamme olekaan kyse kuolemanrangaistuksesta vaan jollakin tavoin näistä syytöksistä?
<SPEAKER ID="230" NAME="Marie-Christine Vergiat">
laatija. - (FR) Hyvä jäsen Preda, osallistuimme yhdessä samaan istuntoon, mutta meillä on eri käsitys torstai-iltapäivinä järjestettävistä istunnoista. Vastustan kaksinaismoralistista suhtautumista ihmisoikeuksiin. Toisten valtioiden kohdalla olemme yliampuvia ja esitämme yleistäviä julkilausumia, kun taas toisten kohdalla otamme mielivaltaisesti huomioon ainoastaan tietynlaiset tilanteet. Kyseinen istunto, jossa päätöslauselmaa valmisteltiin, oli tältä kannalta katsottuna pelkkä farssi, minkä vuoksi lähdin sieltä.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="231" NAME="Charles Tannock" AFFILIATION="ECR">
(EN) Arvoisa puhemies, haluaisin kysyä jäsen Vergiat'lta, onko totta, että hänen vihansa kohdistuu suoraan Yhdysvaltoihin sen käydessä sotaa terrorismia vastaan, eikä kuolemanrangaistusta koskevaan kysymykseen? En ole milloinkaan kuullut hänen ryhmänsä tuomitsevan ihmisten teloittamista Kuuban tai edes Kiinan kaltaisissa paikoissa, joissa se on valitettavan yleistä.
<SPEAKER ID="232" NAME="Marie-Christine Vergiat" LANGUAGE="FR">
Hyvä jäsen Tannock, kehotan teitä tutustumaan Kuubaa koskeviin lausumiini. Totesin tuomitsevani ihmisoikeusrikkomukset kaikkialla maailmassa, niin Kuubassa kuin muuallakin.
<P>
En tarvitse teiltä oppitunteja tässä asiassa. En puolusta kristittyjä muslimeja vastaan. Puolustan kaikkia tällä planeetalla eläviä ihmisolentoja, jotta he voivat elää vapaina ja tasa-arvoisina - kaikki tyynni!
<SPEAKER ID="233" NAME="Cristian Dan Preda" LANGUAGE="RO">
Arvoisa puhemies, ehdotan, että keskitymme tarkastelemaan erityisesti Abd al-Rahim al-Nashirin tapausta. On mahdollista, että hänelle määrätään kuolemanrangaistus sotilasoikeudenkäynnissä. Haluan muistuttaa teitä jäsen Tannockin tavoin siitä, että Abd al-Rahim al-Nashiria syytetään hyvin vakavista rikoksista, kuten osallisuudesta yhdysvaltalaista lentotukialusta ja öljytankkeri MV Limburgia vastaan tehtyihin hyökkäyksiin. Meidän on vaadittava Yhdysvaltain viranomaisia olemaan langettamatta kuolemanrangaistuksia, koska vastustamme niitä periaatteellisesti.
<P>
Totean toisaalta, että Euroopan kansanpuolueen (kristillisdemokraatit) ryhmä on asettanut ja asettaa vahvan transatlanttisen suhteen etusijalle, sikäli kuin se perustuu yhteisten arvojen olemassaoloon ja ihmisoikeuksien kunnioittamiseen. Torjumme kaikki tässä parlamentissa yhdessä terroriteot ja ilmaisemme tukemme hyökkäyksien uhreille. Pahoittelen kuitenkin, että Yhdysvaltojen kaltainen demokratia ja diktatuurit, joita jäsen Vergiat puolustaa suorasti tai epäsuorasti, on niputettu yhteen.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="234" NAME="Ana Gomes">
laatija. - (EN) Arvoisa puhemies, kysyn jäsen Predalta, mitä hän toteaa siihen, että kuuntelin tänään aamupäivällä monien kollegojeni tavoin täällä parlamentissa Euroopan neuvoston ihmisoikeusvaltuutetun Thomas Hammarbergin puheenvuoroa; hän vastasi selkeästi asiaa koskeneeseen kysymykseen, että hän voi tosiaan vahvistaa vakavat epäilyt, jotka liittyvät salaisten vankiloiden olemassaoloon Puolassa, Liettuassa ja Romaniassa ja että hän odotti tutkimuksien jatkuvan.
<P>
Totean, että en suhtaudu vihamielisesti Yhdysvaltoihin. Suhtaudun ihaillen Yhdysvaltoihin, joka puolustaa oikeusvaltiota ja ihmisoikeuksia ja joka tekee eron itsensä ja terroristien välille, joiden tavoitteena on tosiaan vahingoittaa oikeusvaltiota sekä rikkoa demokratiaa ja ihmisoikeuksia vastaan.
<SPEAKER ID="235" NAME="Cristian Dan Preda" LANGUAGE="RO">
Arvoisa puhemies, käytän tilaisuutta hyväkseni todetakseni, että pidän hyvin valitettavana, että ette ole koko keskustelun aikana uskoneet Romanian viranomaisten kantaa. Minun on muistutettava teitä siitä, että Romania on Euroopan unionin jäsen, ja olen sitä mieltä, että voimme luottaa edes kumppaneihimme. Haluan itse asiassa muistuttaa teitä siitä, että Romanian viranomaiset ovat aina luovuttaneet kaikki tiedot, joita näissä kansainvälisissä tutkimuksissa on tarvittu. Kaikkien tutkijoiden sallittiin tutustua lentokenttiin Otopenissa, Bukarestissa ja Constanţassa sekä Torrejónin satelliittikeskuksen päätoimipaikkaan. Asiat hoidettiin aina yhteistyön hengen vallitessa eikä näitä toimia ole mahdollista vahvistaa vakuuttavasti. En todellakaan ymmärrä, miksi tässä pelissä, jossa vain toistellaan samoja pisteliäitä kommentteja, ette milloinkaan usko kumppanivaltion viranomaisia. Hyvä jäsen Gomes, Romania on osa Euroopan unionia eikä sitä pidä sekoittaa valtioihin, joista keskustelemme torstaisin parlamentissa.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="236" NAME="Marie-Christine Vergiat">
laatija. - (FR) Arvoisa puhemies, panen merkille, että jäsen Preda on etääntynyt kauas keskustelun aiheena olevasta tilanteesta puolustaakseen Romaniaa, mutta se ei ollut asia, jonka halusin tuoda esille.
<P>
Pidän valitettavana, että hän syytää loukkauksia minua kohtaan. Hyvä jäsen Preda, olen pahoillani, mutta en ole milloinkaan puolustanut tässä parlamentissa enkä missään muuallakaan koko elämäni aikana yhtäkään maailman diktatuureista. Olen aina tuominnut kaikki ihmisoikeusrikkomukset, missä niihin syyllistytäänkään.
<P>
Tästä syystä pyytäisin häntä ystävällisesti perumaan lausunnot, jotka hän esitti minusta, ja kiitän häntä etukäteen.
<SPEAKER ID="237" NAME="Cristian Dan Preda" LANGUAGE="RO">
Arvoisa puhemies, olin ymmärtänyt, että kysymys esitettiin, mutta ei minulle. Totean pitäväni edelleen epäasianmukaisena, että sijoitamme samaan kastiin, yhtäläisin edellytyksin, Yhdysvaltojen tai EU:n jäsenvaltioiden kaltaiset demokratiat ja valtiot ja yhteiskunnat, joissa vallanpito on autoritaarista ja totalitaarista ja joissa tavalliset kansalaiset kärsivät laajamittaisista väärinkäytöksistä. Tämän halusin sanoa. Mikäli jäsen Vergiat loukkaantui siitä, olen hyvin pahoillani.
<SPEAKER ID="238" NAME="Renate Weber">
laatija. - (EN) Arvoisa puhemies, en tiedä, olemmeko äänestämässä päätöslauselmasta, mutta toimittanemme lopulta äänestyksen keskustelun päätteeksi. Tämä asia on mielestäni hyvä esimerkki siitä, mitä tarkoitetaan johdonmukaisuuden noudattamisella omiin periaatteisiimme ja arvoihimme nähden, koska parlamentti on monesti ilmaissut vastustavansa kuolemanrangaistuksia riippumatta siitä, missä niitä määrätään. Parlamentti on myös ottanut kantaa siihen, mitä asianmukaisella oikeusprosessilla tarkoitetaan. Abd al-Rahim al-Nashirin tapauksessa on kyse näistä kahdesta perusihmisoikeudesta.
<P>
Sotilaskomissiot eivät ole osa asianmukaista oikeusprosessia. Olemme jo arvostelleet tätä järjestelmää, koska se ei millään muotoa täytä oikeudenmukaisia oikeudenkäyntejä koskevia kansainvälisiä normeja. Lisäksi kyseistä Saudi-Arabian kansalaista odottaa sotilaskomission määräämä kuolemanrangaistus, vaikka laittomia, summittaisia ja mielivaltaisia teloituksia käsittelevä YK:n erityisedustaja vaati vuonna 2009 Yhdysvaltoja lopettamaan sellaisten tapausten, joissa vaaditaan kuolemanrangaistusta, käsittelyn sotilaskomissioiden edessä.
<P>
Parlamentin liberaaliryhmä on edelleen täysin sitoutunut terrorismin torjuntaan tinkimättä kuitenkaan vähääkään ihmisoikeuksien ja perusvapauksien kunnioittamisesta.
<SPEAKER ID="239" NAME="Barbara Lochbihler" LANGUAGE="DE">
Arvoisa puhemies, arvoisa komission jäsen Oettinger, Yhdysvaltain nykyinen hallitus ilmoitti alkuaan selvästi aikovansa sulkea Guantánamon vankileirin.
<P>
Yhdysvaltain hallitus ei valitettavasti pystynyt panemaan omia aikomuksiaan täytäntöön. Niihin kuului myös paikan päällä perustettujen sotilaskomissioiden lakkauttaminen, koska ne eivät täytä oikeudenmukaisia oikeudenkäyntejä koskevia normeja. Tästä syystä on entistä dramaattisempaa, että on tehty tulevaa kuolemanrangaistusta koskeva päätös ja kyseinen henkilö uhataan teloittaa. Niinpä päätöslauselmassamme kehotetaan kaikkia EU:n toimielimiä ja jäsenvaltioita tekemään kiireellisesti kaikkensa varmistaakseen, että Abd al-Rahim al-Nashiria ei teloiteta.
<P>
Vetoamme jälleen Yhdysvaltoihin, jotta se keskeyttää kuolemanrangaistuksen käyttämisen ja liittyy maailmanlaajuiseen liikkeeseen, jossa 96 valtiota on tehnyt peruuttamattoman päätöksen kuolemanrangaistuksen kumoamisesta. Valtioita, joissa kuolemanrangaistukset on säilytetty ja jossa niitä yhä määrätään, on enää 58. Kehityssuunta on myönteinen.
<P>
Abd al-Rahim al-Nashiria pidettiin vangittuna Puolassa CIA:n salaisessa vankilassa, jossa häntä kidutettiin julmasti. Meidän eurooppalaisten on vihdoin vakavasti hyväksyttävä yhteinen vastuumme näistä vakavista ihmisoikeusrikkomuksista. On lakattava salaamasta asiaa, lakaisemasta sitä maton alle ja sallimasta sitä, että syylliset välttyvät edelleen laajalti syytteeseenpanolta. Tänään käyty keskustelu osoittaa myös, ettei ole hyödyllistä puhua pintapuolisesti amerikkalaisvastaisuudesta tai Euroopan vastaisesta suhtautumistavasta. Sen sijaan on tarkasteltava tosiasioita, kuten jäsen Gomesin mainitsemia lähteitä. Lisäksi kidutusta käsittelevä YK:n erityisedustaja esitti valiokunnan viime kokouksessa hyödyllisen asiakirjan, jonka mukaan CIA perusti tällaisia vankiloita Puolaan.
<SPEAKER ID="240" NAME="Bernd Posselt" LANGUAGE="DE">
Arvoisa puhemies, Yhdysvallat ei ole maailman suurin demokratia, kuten eräs puhuja totesi. Se on kolmanneksi suurin. Yhdysvaltoihin ei kuitenkaan tehdä hyvää vaikutusta, mikäli Euroopan unioni, maailman toiseksi suurin demokratia Intian jälkeen, sortuu sisäiseen kiistelyyn tästä tärkeästä aiheesta.
<P>
Aihe on aivan liian vakava ja on perustellusti todettu, että kumppanuutemme Yhdysvaltojen kanssa perustuu ihmisoikeuksiin. Taistelemme kansainvälisen oikeuden puolesta. Guantánamo on alue, jossa kansallista ja kansainvälistä lainsäädäntöä ei noudateta, minkä vuoksi se on kansainvälisen oikeuden periaatteiden vastainen. Torjumme sotilastuomioistuimien oikeudenkäyttöä ja puolustamme oikeusvaltioperiaatetta, joka ei ole yhteensopiva sotilastuomioistuimien oikeudenkäytön kanssa. Puolustamme oikeutta elämään, mikä ei ole yhteensopivaa kuolemanrangaistuksien kanssa. Puolustamme ihmisoikeuksia, joita rikotaan Guantánamossa. Tästä syystä on tehtävä selväksi Yhdysvaltain kaltaiselle tärkeälle liittolaiselle, että emme ole valmiit hyväksymään tätä. Tätä mieltä on oltu aivan alusta asti kaikissa parlamentin ryhmissä. Se on ollut myös Euroopan kansanpuolueen (kristillisdemokraatit) ryhmän kanta. Guantánamo on suljettava. Jopa terroristeilla on ihmisoikeuksia, joskin heitä on tietysti rangaistava asiaankuuluvasti uhrien etujen puolustamiseksi. Tällöin on kuitenkin noudatettava asianmukaisia oikeudellisia menettelyjä.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="241" NAME="Charles Tannock" AFFILIATION="ECR">
(EN) Arvoisa puhemies, kunnioitan suuresti Bernd Posseltia. Maailman suurin demokratia on tietysti Intia. En ole koskaan aiemmin kuullut Euroopan unionia kuvailtavan valtioksi. Voiko hän vahvistaa, katsooko hänen ryhmänsä nyt, että Euroopan unioni on ikään kuin valtio siinä, missä Intia, Brasilia, Yhdysvallat, maailman suuret demokratiat?
<SPEAKER ID="242" NAME="Bernd Posselt" AFFILIATION="PPE">
(DE) Arvoisa puhemies, seuraan Winston Churchillin esimerkkiä hänen lausuessaan: "On luotava eräänlaiset Euroopan yhdysvallat."
<SPEAKER ID="243" NAME="Justas Vincas Paleckis">
S&D-ryhmän puolesta. - (EN) Arvoisa puhemies, kuolemanrangaistuksien jatkuva täytäntöönpano Yhdysvalloissa ja Guantánamo Bayssa vallitseva tilanne heikentävät Yhdysvaltojen pätevyyttä toimia kumppaninamme pyrittäessä edistämään ihmisoikeuksia. Arvostan suuresti presidentti Obaman aikaisempia kehotuksia Guantánamon sulkemiseksi, mutta haluamme vielä Yhdysvaltojen toteuttavan ratkaisevia toimia vastatakseen näihin kehotuksiin tai uudistavan vankeinhoitojärjestelmäänsä, erityisesti Abd al-Rahim al-Nashirin tapauksessa.
<P>
On mahdotonta selittää eurooppalaisille tai muulle maailmalle, miksi kuolemanrangaistus on käytössä Yhdysvalloissa, kun se on kumottu Ukrainassa, Venäjällä, Azerbaidžanissa ja kaikkialla muualla Euroopassa Valko-Venäjää lukuun ottamatta. Saamme uskoakseni pian tältä osin hyviä uutisia Yhdysvalloista.
<SPEAKER ID="244" NAME="Marietje Schaake">
ALDE-ryhmän puolesta. - (EN) Arvoisa puhemies, kaikki lienevät samaa mieltä siitä, että terrorismia on torjuttava ja syylliset asetettava syytteeseen, saatettava vastuuseen ja tuomittava oikeudenmukaisessa oikeudenkäynnissä, mutta niin sanotussa terrorismin vastaisessa sodassa on riskinä, että vaarannamme juuri kyseiset vapaudet ja arvot, joita väitämme puolustavamme terrorismin tuhoilta. Mikäli annamme perusoikeuksien ja -periaatteiden murentua, annamme terroristien voittaa. Mikäli toimimme epäoikeudenmukaisesti, olemme epäuskottavampia ja jopa heikkoja.
<P>
Terrorismin vastaisen sodan päättymisjulistus oli yksi presidentti Obaman toimikauden ensimmäisistä merkkipaaluista. Oli kuitenkin pettymys, ettei Guantánamo Bayta suljettu, ja meidän on myös tarkasteltava toimintaamme täällä Euroopassa. Emme halua ottaa vastaan jäljellä olevia vankeja ja meidän on selvennettävä osallistumista Euroopan maaperällä tapahtuneisiin luovutuksiin ja laittomiin toimiin, kuten kidutukseen. Kyllä, meidän on noudatettava korkeimpia normeja ja avattava nämä EU:n viimeaikaisen historian synkät sivut. Se tarkoittaa, että meidän on voitava avoimesti keskustella kyseisistä valtioista. Se vaikuttaa olevan vaikeaa jopa tässä parlamentissa.
<P>
EU:n ja Yhdysvaltojen on tehtävä yhteistyötä, ei ihmisoikeuksien rikkomiseksi vaan pikemminkin siksi, että voisimme reagoida maailman kiireellisimpiin uhkiin. Jaamme yleensä perusarvot, mutta kantamme eroavat kuolemanrangaistukseen nähden - voin ylpeänä todeta sen olevan täysin kielletty Euroopassa - minkä vuoksi yhteinen äänemme on maailmanlaajuisesti tehottomampi ja epäuskottavampi. Meidän on syytä toimia esimerkkinä vapaassa maailmassa ja tulla tunnetuiksi siitä, että kunnioitamme ihmisoikeuksia riippumatta siitä, olemmeko tekemisissä ystävien vai vihollisten kanssa.
<SPEAKER ID="245" NAME="Heidi Hautala">
Verts/ALE-ryhmän puolesta. - (EN) Arvoisa puhemies, haluan kiittää kaikkia kollegoja, jotka muistuttivat minua siitä, että ihmisoikeuksia koskeva pohdinta voi perustua ainoastaan kaikkien ihmisoikeusrikkomusten syrjimättömään tarkasteluun riippumatta siitä, missä niihin syyllistytään. Tämä koskee myös niin Euroopan unionissa kuin sen ulkopuolella syntyviä tilanteita. Mielestäni parlamentin on tullut aika tarkastella uudelleen EU:n jäsenvaltioiden mahdollista osallisuutta näihin luovutuksiin ja salaisiin vankiloihin.
<P>
Katson, että kenenkään ei pitäisi pelätä totuutta ja parlamentti voisi varmasti valottaa asiaa laatimalla uuden mietinnön aiheesta ja kumoamalla samalla perusteettomat väitteet ja epäilyt.
<P>
Kuten mainittiin, Euroopan neuvoston ihmisoikeusvaltuutettu Thomas Hammarberg, jota ihailen suuresti, totesi aamupäivällä, että asian käsittely ei ole päättynyt, että se on edelleen vireillä ja että hän toivoi parlamentin tekevän yhteistyötä Euroopan neuvoston kanssa tämän tärkeän asian parissa.
<SPEAKER ID="246" NAME="Paul Murphy">
GUE/NGL-ryhmän puolesta. - (EN) Arvoisa puhemies, imperialististen valtojen ja niiden ihmisoikeuksia koskevien harhaanjohtavien puheiden tekopyhyys huipentuu piikkilankojen takana Guantánamo Bayssa. WikiLeaks-asiakirjoissa on nyt annettu entistä selvempi kuva vankileirillä tapahtuneista räikeimmistä ihmisoikeuksien vastaisista väärinkäytöistä - kuten vesikidutuksen ja muiden julmien kidutusmuotojen laajamittaisesta käytöstä, jotta vangit tunnustaisivat tekonsa ja luovuttaisivat tietoja - ja niissä paljastettiin myös, että Guantánamossa pidetään vangittuna satoja ihmisiä, joiden syyllisyydestä ei ole todisteita.
<P>
Sen lisäksi, että Barack Obama ei ole pitänyt lupaustaan tämän kauhistuttavan vankilan sulkemisesta, hän on nyt hyväksynyt sotilasoikeudenkäyntien jatkamisen vankien tuomitsemiseksi. Tämä rotankolo on suljettava välittömästi ja kaikilla siellä vangittuina olevilla henkilöillä on oltava oikeus oikeudenmukaiseen oikeudenkäyntiin siviilituomioistuimessa, kaikki Euroopassa sijaitsevat CIA:n salaiset kidutuskammiot on suljettava, Irlannissa sijaitsevan Shannonin lentokentän käyttö CIA:n sotilaallisia lentoja ja luovutuslentoja varten on lopetettava ja barbaarisista kuolemanrangaistuksista on luovuttava.
<P>
(Puhuja suostui vastaamaan sinisen kortin kysymykseen työjärjestyksen 149 artiklan 8 kohdan mukaisesti.)
<SPEAKER ID="247" NAME="Cristian Dan Preda" AFFILIATION="PPE">
(RO) Arvoisa puhemies, haluaisin kysyä jäsen Murphylta, voisiko hän pikaisesti kuvailla, miten poliittisia vankeja kidutetaan Kuubassa.
<SPEAKER ID="248" NAME="Paul Murphy" AFFILIATION="GUE/NGL">
(EN) Arvoisa puhemies, vastustan kidutusta, kuten jäsen Vergiat'kin. En hyväksy ihmisoikeuksiin liittyviä väärinkäytöksiä missään. Tässä kyse on ymmärtääkseni Guantánamo Baysta. Puhumme ymmärtääkseni salaisista vankiloista. Tarkastelemme mielestäni ihmisoikeuksiin liittyviä räikeitä väärinkäytöksiä, joita tapahtuu maailman suurimmassa imperialistisessa vallassa eli Yhdysvalloissa, ja ne olisi mielestäni täällä tuomittava.
<SPEAKER ID="249" NAME="William  Dartmouth" AFFILIATION="The Earl of">
EFD-ryhmän puolesta. - (EN) Arvoisa puhemies, Guantánamo on tärkeä asia, mutta se on syytä asettaa oikeisiin mittasuhteisiin. Guantánamossa on ollut vankeja sen avaamisesta alkaen yhteensä 775. Tässä istuntosalissa olisi tällä hetkellä tilaa kaikille 775 henkilölle, jotka ovat olleet vangittuina Guantánamossa.
<P>
Parlamentti on tietysti erittäin huolestunut yksilöiden vapaudesta ja oikeusprosessien asianmukaisuudesta, kuten sen tuleekin olla, mutta meidän olisi tunnustettava, että joihinkin vankeihin liittyy ongelmallisia kysymyksiä. Mainitsen esimerkiksi erään Yhdistyneen kuningaskunnan kansalaisen, joka pidätettiin Afganistanissa taistelukentällä, jolla oli hallussaan aseita ja päässään talebanien musta turbaani, ja joka selitti joutuessaan pidätetyksi, että hän oli tullut Afganistaniin osallistuakseen tietokonekurssille.
<P>
On vaikuttavaa, että parlamentti on huolestunut oikeudellisen prosessin ehdottomasta moitteettomuudesta Guantánamossa. Totean kuitenkin parlamentille, että yksilön vapautta edistettäisiin kansainvälisen oikeuden mukaisesti paremmin, mikäli parlamentti kiinnittäisi enemmän huomiota eurooppalaiseen pidätysmääräykseen. Eurooppalaisella pidätysmääräyksellä kumotaan ja sivuutetaan henkilöiden oikeudellinen suoja mielivaltaisilta vangitsemisilta ja se koskee 500:aa miljoonaa ihmistä Euroopassa, kun Guantánamossa on vain 171 vankia.
<SPEAKER ID="250" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, kuulimme viisi päivää sitten, että viisi henkilöä, joiden oletetaan syyllistyneen 11. syyskuuta 2001 WTC:n kaksoistorneja vastaan tehtyihin hyökkäyksiin, oli asetettu muodollisesti toista kertaa syytteeseen ja että Obaman hallinto oli siten hyväksynyt virallisesti heidän tuomitsemisensa sotilasoikeudenkäynnissä Guantánamon tukikohdassa.
<P>
Vaikka paheksun kaikenlaisia terroristihyökkäyksiä ja fundamentalistisia terroritekoja sekä tuomitsen ne edelleen ehdottomasti, on mielestäni tarpeen vaatia luopumista kuolemanrangaistuksesta kaikissa tapauksissa ja oloissa. Totean näin, koska vastustamme kaikenlaisia perusihmisoikeuksien vastaisia rikkomuksia, aina ja kaikkialla, missä niihin syyllistytäänkään.
<P>
Olemme itse asiassa jo tuominneet sen, että Guillermo Fariñasilta evätään oikeus saapua tänne Strasbourgiin vastaanottamaan Saharov-palkinto. Tarkoitamme tällä Guillermo Fariñasia, jolle Euroopan yhtyneen vasemmiston konfederaatioryhmän / Pohjoismaiden vihreän vasemmiston jäsenet eivät halunneet myöntää kyseistä palkintoa todeten, että nimeämistä oli hyödynnetty poliittisissa tarkoituksissa.
<SPEAKER ID="251" NAME="Jacky Hénin" AFFILIATION="GUE/NGL">
(FR) Arvoisa puhemies, tämä on loistava esimerkki siitä, miten Euroopan unioni hyödyntää ihmisoikeuskysymystä edistääkseen omia tarkoituksiaan! Kieltäydymme tuomitsemasta selkeästi Yhdysvaltoja rikollisesta asenteesta, jota se osoittaa Guantánamossa. Kieltäydymme tunnustamasta Euroopan unionin jäsenvaltioiden vastuuta niiden salliessa henkilöiden vangitsemisen ja kiduttamisen CIA:n salaisissa vankiloissa.
<P>
Kieltäydymme puhumasta alaikäisistä, joita Yhdysvallat pitää vangittuina ja joita kidutetaan Guantánamossa, huolimatta siitä, että UNICEF tunnustaa heidän olevan vangittuja lapsisotilaita, vaikka tuomitsisimme empimättä pöyristyttävät diktatuurit ja äänestäisimme muihin valtioihin nähden noudatettavien pakotteiden puolesta. Omalla kohdallamme ja Yhdysvaltain kohdalla ihmisoikeudet eivät näytä olevan yhtä suuri ongelma.
<P>
Me vaadimme ihmisoikeuksien yleismaailmallista tunnustamista. Vaadimme myös, että halun palvella ihmisiä on oltava ainoa toimintaamme ohjaava tekijä, ja haluamme, että Yhdysvallat tuomitaan ihmisoikeusrikkomuksien johdosta, samoin kuin ne Euroopan unionin jäsenvaltiot, joiden havaitaan toimineen rikoskumppaneina. Kansainvälistä oikeutta on noudatettava kaikkina aikoina ja on tehtävä loppu ihmisten kiduttamisesta ja teloittamisesta terrorismin vastaisen sodan nimissä.
<P>
Viimeisimpänä vaan ei vähäisimpänä - ja tämä on toistamisen arvoista - Guantánamon tukikohta on suljettava ja Kuuban on jälleen saatava koko alueensa hallintaansa.
<SPEAKER ID="252" NAME="Eduard Kukan" AFFILIATION="PPE">
(EN) Arvoisa puhemies, aivan kuten oikeudella elämään on oma erityinen sijansa ihmisoikeuksien joukossa, kuolemanrangaistuksella ei ole sijaa demokraattisissa yhteiskunnissa. Eurooppa on tällä hetkellä ainoa maailman alue, jossa kuolemanrangaistus on kumottu, ikävä kyllä Valko-Venäjää lukuun ottamatta. Korostan, että Euroopan unioni on yhä voimakkaasti sitoutunut edistämään kuolemanrangaistuksen kumoamista kaikkialla.
<P>
On selvää, että transatlanttinen suhde on Euroopan unionille korvaamattoman arvokas, samoin kuin terrorismin torjumiseksi toteutettava keskinäinen yhteistyö. Käytän kuitenkin tilaisuutta hyväkseni tukeakseni Yhdysvaltojen viranomaisille esitettyä vetoomusta, jotta Abd al-Rahim al-Nashiria ei tuomittaisi kuolemaan.
<P>
Haluan lopuksi yhtyä kaikkiin niihin kollegoihin, jotka vaativat kuolemanrangaistuksen säilyttäneitä valtioita seuraamaan eurooppalaista mallia, kumoamaan kuolemanrangaistuksen ja tekemään kuolemanrangaistuksen kumoamisesta yleismaailmallisesti hyväksytyn arvon. Kaikenlaiset teloitukset on syytä tuomita riippumatta siitä, missä ne pannaan täytäntöön.
<SPEAKER ID="253" NAME="Corina Creţu" AFFILIATION="S&amp;D">
(EN) Arvoisa puhemies, olen samaa mieltä niiden kollegojeni kanssa, jotka toteavat, että kun esitämme näin vakavia syytöksiä jotakin valtiota vastaan, meidän on varmistettava, että kaikki tarvittavat tiedot ovat hallussamme. Se ei ole mielestäni kaksinaismoralistista vaan rehellisyyttä ja sitä, että pyrimme ammattimme vuoksi pysyttelemään ajan tasalla.
<P>
Aiheeseen liittyen todettakoon, että Yhdysvallat on vastuussa vankien oikeuksista ja sillä on moraalinen velvollisuus kumota kuolemanrangaistus. Koska transatlanttiset suhteet perustuvat ensisijaisesti yhteisiin arvoihin, toivon, että Yhdysvaltojen viranomaiset suhtautuvat vastaanottavaisemmin EU:n sitoutumiseen edistämään maailmanlaajuista luopumista kuolemanrangaistuksesta.
<P>
(RO) Toisaalta haluan vastata jäsen Predalle. Se, että kannatamme kuolemanrangaistuksen kumoamista, ei tarkoita, että väheksymme strategista kumppanuutta, jonka olemme luoneet Yhdysvaltojen kanssa ja jota haluamme niin Euroopan unionin kuin valtioidemmekin vuoksi. Yhdysvaltain-suhteet ovat nyt ja vastakin ensisijainen painopisteala niin teidän ryhmänne, Euroopan kansanpuolueen (kristillisdemokraatit), kannalta kuin Euroopan parlamentin sosialistien ja demokraattien ryhmän kannalta.
<SPEAKER ID="255" NAME="Raül Romeva i Rueda" AFFILIATION="Verts/ALE">
- (EN) Arvoisa puhemies, haluan korostaa Abd al-Rahim al-Nashirin tapausta. Hän on vertauskuvallinen henkilö Guantánamon ja kuolemanrangaistuksen vuoksi mutta myös siksi, että hän on toinen ainoastaan kahdesta nimellä tunnetusta uhrista, joita pidetään vangittuina salaisessa vankilassa Euroopassa. Hänelle on itse asiassa annettu uhrin asema Puolassa toteutetussa oikeudellisessa tutkimuksessa yhdessä Abu Zubaydahin kanssa ja konkreettisia toiveita siitä, että vastuuvelvollisuutta koskeva prosessi voi edistyä Euroopassa.
<P>
Tästä syystä on mielestäni hyvin tärkeää, että lopulliseen päätöslauselmaan sisällytetään selvä kehotus laatia täydellinen ja tosiasiallinen tutkimus Euroopan unionin jäsenvaltioiden osallisuudesta sekä niiden luovutuksia ja salaisia vankiloita koskevista ohjelmista. Kuten Amnesty esitti, on kuitenkin olennaisen tärkeää nivoa nämä Euroopan maiden alueen epäiltyä käyttöä CIA:n vankikuljetuksiin ja laittomaan vankien säilyttämiseen käsittelevän väliaikaisen valiokunnan mietintöön ja jatkotoimiin, joita kansalaisvapauksien sekä oikeus- ja sisäasioiden valiokunta (LIBE) on valiokunta-aloitteisessa mietinnössä ilmoittanut toteuttavansa. Euroopan parlamentissa on ehdottoman tärkeää toteuttaa toimia vastuuvelvollisuuteen nähden näiden kysymyksien säilyttämiseksi EU:n esityslistalla.
<SPEAKER ID="256" NAME="João Ferreira" AFFILIATION="GUE/NGL">
(PT) Arvoisa puhemies, tässä on jälleen valitettava esimerkki kaksinaismoralismista, jota ilmenee usein täällä parlamentissa. Keskustelussa tarkastellaan ihmisoikeusrikkomuksia, joihin Yhdysvaltojen viranomaiset ovat syyllistyneet, mielivaltaisia ja laittomia pidätyksiä, oikeudenmukaisen oikeudenkäynnin oikeuden epäämistä, kidutusta ja kuolemanrangaistusta.
<P>
Osa rikkomuksista pantiin täytäntöön joidenkin Euroopan unionin jäsenvaltioiden toimiessa todistetusti rikoskumppaneina ja luovuttaessa alueensa CIA:n käyttöön. On kuitenkin valitettavaa, että emme tuomitse yhteisessä päätöslauselmaesityksessä sanallakaan Yhdysvaltojen viranomaisia tai niitä Euroopan valtioita, jotka osallistuivat toimintaan Yhdysvaltojen rinnalla. Sanoista ei ole koskaan puutetta, kun tuomitsemme joitakin muita valtioita! Tässä tapauksessa vaatimuksia on lievennetty pyynnöiksi ja päätöslauselman ensimmäisessä kohdassa on pidetty suotavampana korostaa läheistä transatlanttista suhdetta, joka perustuu yhteisiin arvoihin sekä ihmisoikeuksien kunnioittamiseen. On selvästi havaittavissa, mitä tämä kunnioitus merkitsee. Se on valitettavaa, mutta hyvin paljastavaa.
<P>
Arvoisa puhemies, päätän puheenvuoroni toteamalla, että sen sijaan, että vaadimme Guantánamon tukikohdan sulkemista, olisi parempi vaatia Kuuban itsemääräämisoikeuden palauttamista tähän Kuuban alueeseen kuuluvaan osaan nähden, jota Yhdysvallat miehittää laittomasti.
<SPEAKER ID="257" NAME="Eija-Riitta Korhola" AFFILIATION="PPE">
(FI) Arvoisa puhemies, olemme varmasti kaikki yhtä mieltä siitä, että EU:n on edelleen jatkettava tiivistä yhteistyötä kansainvälisen terrorismin kitkemiseksi. Mutta meidän on tehtävä vahvemmin selväksi se, ettei terrorismin vastaista sotaa voida käydä ihmisoikeuksien ja muiden perustavien arvojen kustannuksella.
<P>
EU on pitkään vastustanut kidutusta ja kuolemantuomiota ja tämä pätee myös al-Nashirin tapauksessa. Kaksi merkittävää periaatetta on pidettävä mielessä: ehdoton ei kuolemantuomiolle ja se, että terrorismin vastaisen sodan on oltava myös terrorismin syiden vastaista sotaa. Kuten tiedätte, transatlanttiset suhteemme perustuvat pitkälle jaettuihin arvoihin, kuten universaaleihin ihmisoikeuksiin ja oikeudenmukaiseen oikeudenkäyntiin. Siksi Yhdysvaltojen on tarkasteltava sotilastuomioistuimiaan, suljettava Guantánamo ja pidättäydyttävä kidutuksesta kaikissa tapauksissa.
<SPEAKER ID="258" NAME="Filip Kaczmarek" AFFILIATION="PPE">
(PL) Arvoisa puhemies, monet kollegat ovat puhuneet todisteista, jotka osoittavat vankiloiden olemassaolon Puolassa ja Romaniassa ja vankien kiduttamisen. Kehotan vakavasti luovuttamaan todisteet Puolan syyttäjänvirastolle, koska Puolassa toteutetaan parhaillaan tutkimusta asiasta. Virasto on riippumaton, myös hallitukseen nähden, ja Helsinki Foundation for Human Rights -säätiö valvoo tutkimusta. Kahta Guantánamon vankia edustavat asianajajat osallistuvat tutkimuksen toteuttamiseen, joten mikäli todisteita on olemassa, ne olisi luovutettava Puolan syyttäjänvirastolle tarkastelua varten. Parlamentin valiokunta käsitteli asiaa parlamentin edellisellä toimikaudella. Eräs valiokunnan jäsenistä on nyttemmin todennut asiasta Puolassa, että todisteita oli saatavilla Puolan entisen sosialistipuoluetta edustavan pääministerin allekirjoittamassa asiakirjassa, jossa tarkasteltiin vankiloita koskevaa kysymystä. Kun häneltä kysyttiin, oliko hän nähnyt asiakirjan, hän vastasi, ettei hän ollut nähnyt sitä mutta että hän oli kuullut siitä. Toivon siis, että ihmiset, joilla on hallussaan todisteita ja asiakirjoja, luovuttavat ne tarkasteltavaksi eivätkä vain puhu niistä.
<SPEAKER ID="259" NAME="Sari Essayah" AFFILIATION="PPE">
(FI) Arvoisa puhemies, täytyy sanoa, että osittain tämä keskustelu ja keskinäinen poliittinen kiistely ei ole ehkä parhaalla mahdollisella tavalla palvellut tämän päätöslauselman tavoitetta ja osoittanut sitä, että kuitenkin tässä salissa ja yksimielisesti yleisesti EU:ssa haluamme puolustaa jokaisen ihmisen oikeutta puolueettomaan oikeudenkäyntiin ja toisaalta vastustamme kuolemanrangaistusta.
<P>
Vastustamme kategorisesti kuolemanrangaistusta riippumatta siitä, mihin rikoksiin syytetty on mahdollisesti syyllistynyt. Niin kuin täällä on käynyt monissa puheenvuoroissa ilmi, niin al-Nashirin syytteet ovat todella vakavia. Häntä syytetään terroriteoista, joissa monet kymmenet ihmiset ovat saaneet surmansa. Niinpä me haluamme tällä päätöslauselmalla kertoa sen, että emme todellakaan hyväksy näitä hänen tekojaan. Emme tue terrorismia, mutta me haluamme puolustaa sitä, että jokaisella ihmisellä on oikeus puolueettomaan oikeudenkäyntiin ja me vetoamme kuolemanrangaistuksen lopettamisen puolesta.
<SPEAKER ID="260" NAME="Günther Oettinger">
komission jäsen. - (DE) Arvoisa puhemies, hyvät parlamentin jäsenet, Euroopan unioni tekee Yhdysvaltojen kanssa tiivistä yhteistyötä terrorismin vastaisessa sodassa. Kiinnitämme kuitenkin suurta huomiota ihmisoikeuksien suojeluun osana terrorismin torjumisprosessia. Me - EU ja Yhdysvallat - laadimme viime vuoden kesäkuussa terrorismin torjumista koskevan yhteisen julkilausuman, jonka mukaan terrorismin vastaista sotaa käydessä on noudatettava perusarvoja ja oikeusvaltioperiaatetta. Sopimuksessa täsmennetään, että kaikkia terrorismista epäiltyjä henkilöitä vastaan täytäntöönpantujen tuomioistuinmenettelyjen on noudatettava asianmukaista oikeudellista kehystä, jolla varmistetaan asiaankuuluvan menettelyjä koskevan lainsäädännön noudattaminen ja taataan oikeudenmukainen oikeudenkäynti, joka on mahdollisuuksien mukaan avoin yleisölle ja joka pannaan tehokkaasti täytäntöön.
<P>
Euroopan unioni on vaatinut monen vuoden ajan Guantánamo Bayn vankileirin sulkemista. Pitkäaikainen vangitseminen ilman oikeudenkäyntiä ei mielestämme ole kansainvälisen oikeuden mukaista. Tästä syystä EU piti myönteisenä, että presidentti Obama ilmoitti yli kaksi vuotta sitten leirin sulkemisesta ja sen organisoimisesta vuoden kuluessa. Olemme hyväksyneet Yhdysvaltojen kanssa laaditun yhteisen kehyksen, jonka perusteella jotkut entiset vangit on vapautettu ja heille on sallittu pääsy EU:n jäsenvaltioihin. Olemme yhä valmiit tekemään tiivistä yhteistyötä Yhdysvaltojen kanssa vankileirin sulkemiseen liittyvien lisätoimien toteuttamiseksi.
<P>
Huolimatta säädöksestä, jonka presidentti antoi maaliskuussa ja jossa hän hyväksyi virallisesti sen, että joidenkin vankien oleskelua Guantánamossa pidennetään, unioni toivoo - ei, vaan itse asiassa odottaa - Yhdysvaltojen hallituksen jatkavan aiheesta kongressissa käytävää keskustelua ja pyrkivän mahdollisimman pian sulkemaan vankileirin.
<P>
Euroopan unioni ja jäsenvaltiot vastustavat päättäväisesti kuolemanrangaistusta kaikissa oloissa. Tätä kantaa puolustamme kaikissa suhteissamme kaikkiin maailman valtioihin. Kuolemanrangaistusta koskevien EU:n suuntaviivojen mukaisesti painostamme voimakkaasti Yhdysvaltoja kumoamaan kuolemanrangaistuksen kansallisesti ja Yhdysvaltain liittovaltioissa. Vaadimme myös armahdusmahdollisuutta yksittäisissä tapauksissa. Olemme tästä syystä huolestuneita vangeista, joiden kohdalla kuolemanrangaistus saatetaan panna täytäntöön.
<P>
Oletamme, että Yhdysvaltain viranomaiset eivät ole vielä päättäneet, voiko tuomioistuin määrätä kuolemanrangaistuksen Muhammed al-Nashirille ja viidelle henkilölle, joita syytetään osallisuudesta 10 vuotta sitten tehtyihin terroristihyökkäyksiin. Voin vakuuttaa teille, että Euroopan unioni seuraa tiiviisti menettelyjä ja ottaa Yhdysvaltain viranomaisten kanssa keskustellessaan asiaankuuluvasti ja säännöllisesti esille huolenaiheensa, jotka koskevat kuolemanrangaistusta ja oikeudenkäynnin oikeudenmukaisuutta.
<SPEAKER ID="261" NAME="Puhemies">
(EN) Keskustelu on päättynyt.
<P>
Äänestys toimitetaan piakkoin.
<P>
Kirjalliset lausumat (työjärjestyksen 149 artikla)
<SPEAKER ID="262" NAME="Monica Luisa Macovei" LANGUAGE="RO">
Arvoisa puhemies, Yhdysvallat pidätti saudiarabialaisen Abd al-Rahim al-Nashirin vuonna 2002 ja siirsi hänet Guantánamon tukikohtaan vuonna 2006. Häntä syytetään sotarikoksista ja terrorismista. Yhdysvaltojen oikeusministeri vaati kuolemanrangaistusta. Yhdysvaltain viranomaiset päättävät 30. kesäkuuta 2011 mennessä, kannattavatko ne rangaistusta vaiko eivät päätöksen tekevään sotilaskomissioon nähden. Terrorismi on tuomittava ja siihen syyllistyneitä on rangaistava poikkeuksetta. Kaikilla syytetyillä on kuitenkin oltava oikeus oikeudenmukaiseen oikeudenkäyntiin. Kuolemanrangaistuksella ei ole sijaa valtiossa, joka puolustaa ihmisoikeuksien ydintä eli ihmisarvoa. Olen samaa mieltä niiden tahojen kanssa, jotka kehottavat komissiota ja neuvostoa vaatimaan Yhdysvaltain viranomaisia kumoamaan kuolemanrangaistuksen ja varmistamaan, että kyseisellä Saudi-Arabian kansalaisella on oikeus oikeudenmukaiseen oikeudenkäyntiin.
<SPEAKER ID="263" NAME="Kristiina Ojuland" AFFILIATION="ALDE">
kirjallinen. - (EN) Arvoisa puhemies, Yhdysvaltain puolustusministeriö ja sen yksiköt ovat suoraan sanottuna vähät välittäneet kansainvälisestä oikeudesta ja erityisesti Geneven yleissopimuksista Guantánamo Bayn vankileirin tapauksessa. On mahdoton hyväksyä, että Yhdysvallat - jota pidetään edelläkävijänä ihmisoikeuksien ja demokratian alalla - on syyllistynyt leirin vankien huonoon kohteluun ja kiduttamiseen. Euroopan unionin on vaadittava, että Yhdysvallat sulkee leirin välittömästi ja laatii riippumattoman ja puolueettoman tutkimuksen leirissä tapahtuneista väitetyistä ihmisoikeusrikkomuksista. Kuolemanrangaistuksia ei pitäisi määrätä missään demokraattisessa valtiossa, minkä vuoksi vetoamme Yhdysvaltojen viranomaisiin, jotta ne eivät pane sitä täytäntöön Abd al-Rahim al-Nashirin tapauksessa eivätkä missään muussa tapauksessa. Euroopan unionin ja sen jäsenvaltioiden olisi saatava Yhdysvallat vakuuttuneeksi kuolemanrangaistuksen lakkauttamisesta. Meidän on Euroopan unionin uskottavuuden nimissä ja hinnalla millä hyvänsä vältettävä kaksinaismoralismia tällaisissa periaatteellisissa kysymyksissä.
