<CHAPTER ID="018">
Maataloustuotteiden laatupolitiikka: mitä strategiaa olisi noudatettava? (keskustelu) 
<SPEAKER ID="236" NAME="Puhemies">
(FR) Esityslistalla on seuraavana Giancarlo Scottàn maatalouden ja maaseudun kehittämisen valiokunnan puolesta laatima mietintö "Maataloustuotteiden laatupolitiikka: mitä strategiaa olisi noudatettava?".
<SPEAKER ID="237" NAME="Giancarlo Scottà" LANGUAGE="IT">
Arvoisa puhemies, hyvät parlamentin jäsenet, maatalousmarkkinat voivat reagoida markkinoiden globalisoitumiseen ja koko Eurooppaan ja sen maatalouteen vaikuttavaan rajuun kriisiin korostamalla tuotteiden laatua.
<P>
EU:n laatupolitiikka voi mielestäni tehostaa kilpailukykyä ja tuottaa lisäarvoa Euroopan alueellisille talouksille: laatu tarjoaa ainoan kehittämismahdollisuuden useille maaseudun alueille, joilla tuotantovaihtoehdot ovat vähissä. Tukemalla näillä epäsuotuisassa asemassa olevilla alueilla harjoitettavaa pienimuotoista maataloutta luomme niille talouden ja työpaikkoja.
<P>
Tuleva laatupolitiikka on myös kytkettävä maatalouden merkittävimpiin mahdollisuuksiin. Euroopan tapauksessa tämä tarkoittaa nykyaikaista, dynaamista, rikasta ja monipuolista maataloutta, joka voi tarjota laadukkaita elintarvikkeita ja arvokkaita palveluja alati kehittyvälle yhteiskunnalle.
<P>
Korostin mietinnössäni, että kolme nykyistä maantieteellisten merkintöjen rekisteröintijärjestelmää on jatkossakin pidettävä erillisinä, koska ne kytkeytyvät Euroopan alueisiin ja edustavat niiden perinteitä, historiaa, makua ja ajan myötä kertynyttä ainutlaatuista kokemusta.
<P>
Katson näin ollen, että pitämällä SAN- ja SMM-merkinnät erillään otetaan huomioon tuotteiden ja niiden maantieteellisen tuotantoalueen kytkösten luonteessa ja läheisyydessä ilmenevät erityispiirteet. Kuluttajat sekoittavat usein elintarvikkeen jalostuspaikan osoittavan maantieteellisen merkinnän maataloustuotteen alkuperäpaikkaan eivätkä he useinkaan ole perillä elintarvikeketjun toiminnasta.
<P>
Katson tästä syystä, että alkutuotteiden tuotantopaikan pakollinen ilmoittaminen on ainoa tapa antaa kuluttajille täydet tiedot heidän ostamiensa tuotteiden laadusta, sillä tuotteita käsitellään tuotantosyklissä, joka vaikuttaa huomattavasti niiden laatuun ja elintarvikkeiden turvallisuuteen. On syytä muistaa, että velvollisuutenamme on suojella sitä, mitä kansalaiset, jotka ovat äänestäneet puolestamme, tuottavat ja syövät.
<P>
Pidin myös tärkeänä sisällyttää mietintööni seuraavat kaksi asiaa: intensiivinen kuluttajien valistuskampanja, joka Euroopan unionin on syytä toteuttaa eri eurooppalaisista merkeistä ja niiden antamista takeista, ja maantieteellisten merkintöjen sisällyttäminen kansainvälisiin rekistereihin ja niiden tunnustaminen kansainvälisesti WTO:n järjestelmässä. Viimeksi mainittu seikka on keskeisessä asemassa, mikäli haluamme suojella korkealaatuisia tuotteitamme väärentämiseltä.
<P>
Haluan kiittää komission jäsentä Dacian Cioloşia läsnäolosta ja muistuttaa häntä siitä, että laatujärjestelmiä on suojeltava riittävästi, koska ne ovat tärkeitä tulevaisuutemme kannalta, sekä siitä, että epäsuotuisassa asemassa olevien maatalousalueiden taloutta voidaan kohentaa alakohtaisella maataloustuella, jotta suojataan kaikkea pienimuotoista tuotantoa; se on tyypillistä näille alueille ja sen ansiosta ihmiset säilyttävät yhteyden paikallisuuteen, joka muuten hylättäisiin. Näin tuettaisiin ympäristönäkökohtien ja kulttuurimaiseman huomioon ottamista ja luotaisiin mahdollisuuksien mukaan matkailuun sekä viinien maisteluun ja gastronomiaan liittyvä talous, joka kytkeytyy Euroopan unionissa vallitseviin alueellisiin, kulttuurisiin ja historiallisiin eroihin.
<P>
Haluan kiittää kollegojani heidän minulle antamastaan tuesta maatalouden ja maaseudun kehittämisen valiokunnassa ja toivon, että Euroopan parlamentti antaa myös tukensa huomisessa äänestyksessä.
<SPEAKER ID="238" NAME="Dacian Cioloş">
komission jäsen. - (FR) Arvoisa puhemies, hyvä jäsen Scottà, hyvät parlamentin jäsenet, katson, että keskeinen tekijä, joka korostaa yhteisön maataloutta ja maataloustuotteita koskevan mallin kansainvälistä merkitystä, on juuri yhteisön laatua ja monipuolisuutta koskeva politiikka. Tästä syystä pidän maatalouselintarvikkeiden alla noudatettavaa laatupolitiikkaa yhtenä toimikauteni painopistealoista heti yhteisen maatalouspolitiikan vuonna 2013 toteutettavan uudistamisen jälkeen.
<P>
Sen lisäksi, että maataloustuotteiden laatupolitiikka osoittaa, että yhteisön viljelijät vastaavat yhteisön kuluttajien odotuksiin, se myös tasoittaa tietä, jotta yhteisön maataloustuotteiden ala voi vahvistaa asemaansa kansainvälisillä markkinoilla.
<P>
Mikäli laatupolitiikan halutaan saavuttavan tavoitteensa, tarvitaan kehystä, joka on selkeä, ymmärrettävä, hyvin jäsennelty, kuluttajien helposti tunnistettavissa ja, mikäli mahdollista, kattava ja riittävä. Tavoitteenani on jäsentää laatupolitiikan sisältöä ja tehdä siitä helpommin lähestyttävää sekä viljelijöiden kannalta, joiden on voitava hyötyä siitä, että kuluttajien kannalta, uhraamatta kuitenkaan siihen liittyviä peruskysymyksiä tai tyhjentämättä sitä kaikesta sisällöstä.
<P>
Laatupolitiikka on tae kuluttajille mutta se tuottaa myös lisäarvoa viljelijöille - tästä olen täysin samaa mieltä jäsen Scottàn kanssa. Sen avulla voidaan ylläpitää maatalouden monipuolisuutta kilpailukykyisellä tavalla, koska ne maatilat, jotka voivat myydä tuotteitaan, ovat kilpailukykyisiä. Jos maatilat saavat elantonsa siitä, mitä ne myyvät, ne ovat kilpailukykyisiä, ja jos ne voivat myydä tuotteita, jotka tuottavat korkeaa lisäarvoa, niiden kilpailukyky lisääntyy, vaikka tilat ovatkin toisinaan pienikokoisia.
<P>
Katson näin ollen, että laatupolitiikan avulla voidaan myös lisätä maatilojen kilpailukykyä joillakin alueilla. Tällä tavoin laatupolitiikka ja paikallisten markkinoiden kehittäminen, elintarvikkeiden kuljetusmatkojen lyhentäminen sekä kuluttajien ja tuottajien välinen suora ja epäsuora yhteys voivat edistää hyvien tuloksien saavuttamista juuri siinä tarkoituksessa, että parannetaan sellaisten maataloustyyppien kilpailukykyä, joiden markkinaosuus on tällä hetkellä suhteellisen pieni. Yhteisön maanviljelijät toteuttavat jo toimia tuottaakseen turvallisia tuotteita tavalla, jossa otetaan huomioon ympäristönsuojelu ja eläinten hyvinvointi.
<P>
Keskustelu, jossa tarkastellaan kaiken tämän ilmentämistä merkintäjärjestelmän avulla, on hyödyllinen ja myönteinen asia, ja mietinnössä edistetään joitakin tekijöitä ja ajatuksia tämänsuuntaisesti. Mielestäni olisi syytä tarkastella viljelijöiden ylläpitämien normien ja laatumerkintöjä koskevan politiikan välisiä yhteyksiä myös niissä keskusteluissa, joita käydään vuoden 2013 jälkeen noudatettavasta yhteisestä maatalouspolitiikasta. Se on joka tapauksessa aikomukseni.
<P>
Mielestäni on kehitettävä viestintäpolitiikkaan - sekä yhteisön viljelijöihin että kuluttajiin nähden harjoitettavaan viestintään - liittyviä välineitä, ennen kaikkea kansainvälisissä yhteyksissä. Laatujärjestelmämme voi toimia maatalouselintarvikkeita koskevan mallimme ja jopa yhteisen maatalouspolitiikkamme lähettiläänä.
<P>
Päätän puheenvuoroni toteamalla, että Scottàn mietintö on todella oikea-aikainen. Kuten tiedätte, komissio aikoo esittää laatupolitiikkaa koskevan lainsäädäntöpaketin vuoden 2010 loppuun mennessä. Jäsen Scottàn tänään esittelemä mietintö, josta pian keskustellaan, sisältää tämänsuuntaisia kysymyksiä, ajatuksia ja ehdotuksia, ja pyrin ottamaan ne huomioon mahdollisuuksien mukaan tullessani esittelemään teille lainsäädäntöehdotuksia.
<P>
Haluan onnitella esittelijää ja parlamentin valiokuntien jäseniä, jotka ovat osallistuneet mietinnön laatimiseen, ja kuuntelen mielihyvin kantojanne ja ehdotuksianne.
<SPEAKER ID="239" NAME="Esther Herranz García">
ympäristön, kansanterveyden ja elintarvikkeiden turvallisuuden valiokunnan lausunnon esittelijä. - (ES) Arvoisa puhemies, haluan rehellisesti sanottuna ensinnäkin kiittää jäsen Scottàa ja kehua hänen erinomaisia neuvottelutaitojaan mietinnön laatimisen yhteydessä. Oli todella miellyttävää tehdä yhteistyötä hänen kanssaan ja muiden parlamentin poliittisten ryhmien edustajien kanssa.
<P>
Olemme ylpeitä kannasta, joka tuodaan julki huomenna parlamentissa toimitettavassa äänestyksessä, ja tämänlaatuisesta mietinnöstä; siinä puolustetaan laatua ja sitoudutaan maaseutualueiden kehittämiseen ja kohentamiseen, ei ainoastaan perinteisen eurooppalaisen kulttuurin osoituksena vaan todellisena vaurautta ja työpaikkojen luomista edistävänä tekijänä. Työpaikkoja tarvitaan talouskriisin aikana ja työllisyystilanteen ollessa todella huono joissakin jäsenvaltioissa.
<P>
Olemme myös tyytyväisiä parlamentin suojelulle antamaan tukeen ja maatalouden ja maaseudun kehittämisen valiokunnan jo tukemaan kantaan, jossa se teki selväksi, että se sitoutuu parhaisiin laatunormeihin. Niihin liittyen sitoudumme luonnollisesti ylläpitämään suojatun alkuperänimityksen ja suojatun maantieteellisen merkinnän välistä eroa. Torjumme tietenkin ehdotukset, jotka koskevat laadun tason alentamista, ja haluamme, että EU:n tuotantoon kiinnitetään huomiota ja että sille annetaan arvoa.
<P>
Olen ilahtunut siitä, mitä komission jäsen Cioloş sanoi. Oli miellyttävää kuulla hänen puhuvan sitoutumisesta yhteisön maatalousympäristön tulevaisuuteen. Toivomme tietysti, että hän kuuntelee parlamentin ääntä, jota huominen äänestys ilmentää.
<P>
Lopuksi on syytä toivoa, ettei enää koskaan käy niin, että Euroopan komissio ohittaa parlamentin, kuten esimerkiksi silloin, kun komissio kielsi hedelmä- ja vihannesalaa koskevat kauppanormit, jotka ovat aiheuttaneet vahinkoa yhteisön vapaalle kilpailulle.
<P>
Haluamme, että markkinoilla vallitseva epätasapainotila korjataan, ja haluamme myös sitoutua laatuun, monipuolisuuteen, elintarvikkeiden turvallisuuteen ja oikeisiin tuotantomääriin.
<P>
Lisäksi haluamme, että EU:n tuotantoa ja EU:n maatalous- ja elintarviketuotannon laatua puolustetaan Maailman kauppajärjestössä. Luotamme tässä tietysti komission jäseneen Cioloşiin, koska sekä yhteisön tuottajia että kuluttajia on suojeltava.
<SPEAKER ID="240" NAME="Giovanni La Via">
PPE-ryhmän puolesta. - (IT) Arvoisa puhemies, arvoisa komission jäsen, hyvät parlamentin jäsenet, minäkin haluan kiittää Euroopan kansanpuolueen (kristillisdemokraatit) puolesta esittelijä Scottàa hänen tekemästään erinomaisesta työstä. Haluan myös painottaa, että laatupolitiikan korkea ulkoinen arvo ei johdu ainoastaan siitä, mitä voimme tarjota kuluttajille, vaan laatupolitiikan merkitys perustuu myös siihen, mitä sen ansiosta voidaan tarjota tuottajille.
<P>
Kuten olette kaikki huomanneet, kilpailu on markkinoilla monimuotoista. Euroopan kaltaisessa suuressa ja moni-ilmeisessä maanosassa, jolle on ominaista, että tuotantokustannukset ovat selvästi kilpailukustannuksia korkeammat, on vaikea kilpailla hinnoilla. Meidän kilpailuetunamme on näin ollen tuotteiden eriyttäminen.
<P>
Laatupolitiikkaa on tarkasteltava nimenomaan eriyttämisen kannalta. Sen avulla voidaan tarjota ja tuoda markkinoille tuotteita, jotka eroavat kilpailijoiden tuotteista; tuotteita, joita voidaan myös myydä ilman täsmällistä ja erityistä viittausta kilpailijoihin nähden alhaisempaan hintaan.
<P>
Tästä syystä kannatamme yhteisön merkintää koskevan, jo alulle pannun käytännön jatkamista ja korostamme samalla tarvetta ylläpitää maantieteellisten merkintöjen ja alkuperänimityksen välistä eroa. On kuitenkin syytä painottaa myös, että unionin on hoidettava tehtävänsä kansainvälisesti ja kansainvälisten kauppaneuvottelujen yhteydessä puolustamalla alkuperänimityksiä ja niitä koskevaa politiikkaa, jotta vältytään merkintöjen vaihtamiseen liittyvältä väistämättömältä politiikalta, joka aiheuttaisi vahinkoa tuotteillemme.
<P>
Ennen puheenvuoroni päättämistä otan vapauden esittää vielä yhden seikan, joka koskee merkintöjä. Olemme jo pyytäneet ja pyydämme uudelleen huomenna erityisen tarkistuksen välityksellä, että parlamentti äänestää mahdollisuudesta ilmoittaa raaka-aineiden alkuperä, ei ainoastaan tuoreiden ja jalostamattomien tuotteiden vaan myös jalostettujen yhdestä aineosasta muodostuvien tuotteiden kohdalla; tällä tarkoitan tuotteita, joiden tunnusomainen ominaisuus on olennaisilta osin kyseinen raaka-aine.
<SPEAKER ID="241" NAME="Csaba Sándor Tabajdi" LANGUAGE="HU">
Arvoisa komission jäsen, hyvät parlamentin jäsenet, totean Euroopan parlamentin sosialistien ja demokraattien ryhmän puolesta, että Scottàn mietintö on erittäin tärkeä ja että olemme pohjimmiltaan samaa mieltä sen kanssa. Mietintö sisälsi neljä tai jopa viisi ajatuksia herättävää kohtaa. Mainitsen ensinnäkin Euroopan unionin yhteisen laatumerkin. Monet eivät ole ymmärtäneet, että EU:n yhteinen laatumerkki ei ole askel kohti federalismia vaan että se osoittaa kuluttajille, että jokin tuote täyttää EU:n erityiset elintarvikkeiden turvallisuutta koskevat edellytykset, samalla kun tuote eriytetään EU:n rajojen ulkopuolisesta maailmasta. Kehotan tästä syystä tukemaan EU:n erityistä laatumerkkiä.
<P>
Toinen kohta on alkuperäpaikkaa koskeva kysymys. On erittäin hyvä asia, että EU:lla on nyt maataloudesta vastaava komission jäsen, Dacian Cioloş, joka on ymmärtänyt paikallisten markkinoiden merkityksen ja tukee niitä. Se on nimittäin ainoa tapa säilyttää paikalliset ja alueelliset maut sekä eurooppalaisten elintarvikkeiden kirjo, ja on myös selvää, että elintarvikkeiden laatupolitiikka, alkuperäpaikka ja alkuperänimitys ovat tältä osin keskeisessä asemassa. Asiasta kiisteltiin komission kanssa ja toivon hartaasti, että uusi komission jäsen ei enää kannata aiempaa kantaa, jonka mukaan olisi yhdistettävä kaikki suojatut alkuperänimitykset ja suojatut maantieteelliset merkinnät. Tämä on aiheuttanut toisinaan huolta, viimeksi tokajinviinien tapauksessa. Kiitän komission jäsentä siitä, että ongelmat on osittain korjattu, vaikka jotkin niistä odottavat vielä ratkaisua.
<P>
Neljäs kohta on luomumerkki. Tästä vallitsee täysi yksimielisyys. Lopuksi mainitsen vielä viidennen kohdan eli sen, että jotkut maatalouden ja maaseudun kehittämisen valiokunnan jäsenet vaativat hedelmä- ja vihannesalaa koskevien tiukkojen normien ottamista uudelleen käyttöön. Mielestäni olisi parempi palata Scottàn mietinnön alkuperäiseen muotoon. Ei pidä haikailla takaisin liiallisen sääntelyn aikaan, jolloin määriteltiin, miten käyriä kurkkujen olisi oltava.
<SPEAKER ID="242" NAME="George Lyon">
ALDE-ryhmän puolesta. - (EN) Arvoisa puhemies, saanen yhtyä jäsen Scottàlle hänen mietintönsä johdosta esitettyihin onnitteluihin.
<P>
Siinä on paljon suosittelemisen arvoista. Valitettavasti emme minä eivätkä ALDE-ryhmän kollegani voi tukea sitä sen nykyisessä muodossa ilman paria tarkistusta.
<P>
Emme voi tukea 19 kohtaa eli "käyriä hedelmiä" koskevaa kohtaa. On aivan järjetöntä, että Brysselin byrokraatit käskevät ihmisiä ostamaan vain suoria banaaneja tai kurkkuja.
<P>
Kuluttajilla on oikeus päättää, mitä he haluavat ostaa, joten toivon, että parlamentti käyttää tervettä järkeä ja tukee yhteistä tarkistusta, jota vihreiden ryhmä ja ECR-ryhmä esittivät, jotta hylätään suoria banaaneja koskevat säännöt ja annetaan kuluttajien valita vapaasti, haluavatko he syödä käyriä ja vääntyneitä hedelmiä ja kasviksia vaiko eivät. Kuluttajilla on tosiaan oikeus päättää asiasta.
<P>
Edellinen komission jäsen Marianne Fischer-Boel päätti kumota normit ja toivon, että voimme jatkossakin tukea päätöstä.
<P>
Kannatan myös 16 kohdan tarkistamista. Ymmärrän, miksi EU:n laatumerkin käyttöön ottamista halutaan, mutta jollei se merkitse mitään kuluttajille eikä tuota lisäarvoa viljelijöille, toimi on mielestäni turha. Sen on herätettävä vastakaikua kuluttajien parissa ja tuotettava jonkinlaista vastinetta viljelijäyhteisölle. Muutoin se on hyödytön. Asian käsittelyä ei kannata jatkaa eikä mielestäni ole syytä olettaa, että yhteisön kuluttajat kaipaavat EU:n laatumerkkiä.
<P>
Totean lopuksi, että 62 kohdassa arvostellaan yksityisiä sertifiointijärjestelmiä, jotka ovat tuottaneet runsaasti tulosta Skotlannissa. Mielestäni on hyvä asia, että viljelijät pyrkivät laadunvarmistusjärjestelmien välityksellä vapaaehtoisesti tuottamaan lisäarvoa tuotannolleen, ja meidän olisi tuettava heitä lannistamisen sijaan.
<P>
Toivon, että mietintöä tarkistetaan huomenna toimitettavien äänestyksien yhteydessä, ja jos niin käy, voimme tukea sitä huomenna hyväksyttävien tarkistuksien myötä.
<SPEAKER ID="243" NAME="Alyn Smith" LANGUAGE="EN">
Arvoisa puhemies, myötäilen monia skottikollegani - joskaan ei ryhmäkollegani - George Lyonin esittämiä huomautuksia. Mietinnössä on paljon ihailtavia asioita mutta myös sellaisia seikkoja, joihin olisi syytä syventyä. Olemme tuoneet esiin muutamia näkökohtia, joista tarkastelen lähemmin vain kahta.
<P>
Katson kollegojeni tavoin, että kuluttajat haluavat tietää, mistä heidän ruokansa on peräisin. Olemme sitä mieltä, että tietojen antamisen on oltava pakollista ja että juuri tietojen antamista koskevalla tarkistuksella 4 korvataan varsin epämääräiset sanamuodot voimakkaammalla vaatimuksella siitä, että jos tuotantopaikan merkinnästä on mahdollista saada tietoa, merkinnän olisi oltava pakollinen, koska sitä kuluttajatkin haluavat.
<P>
Otan kollegani tavoin esille myös tarkistuksen 3, jossa poistetaan pyrkimys ottaa uudelleen käyttöön hedelmien ja vihannesten suoramyyntiä kuluttajille koskevat monimutkaiset ja toimimattomat säännöt. Hyväksyimme vasta vuosi sitten näiden sääntöjen kumoamisen ja, vaikka kuluttajat eivät ole juurikaan huomanneet eroa, tuottajat ovat huomanneet sen ja he huomaavat sen edelleen. Kaikenlaisilla pyrkimyksillä sääntöjen uudelleen käyttöön ottamiseksi lisätään olennaisilta osin jalostajille, myymäläketjuille ja supermarketeille tarjoutuvia tilaisuuksia vaikeuttaa tuottajien toimintaa, ilman että kuluttajille aiheutuisi välitöntä hyötyä.
<P>
Mietinnössä on siis paljon hyvää. Olen samaa mieltä huomautuksista, joita jäsen Lyon esitti EU:n laatumerkistä. Kyse on mielestäni enemmänkin parlamentin kunnianhimosta kuin siitä, mitä kuluttajat haluavat. Jos ehdotus ei saa vastakaikua kuluttajien parissa, asia on jätettävä sikseen ja tilalle on perustettava pakollinen alkuperämerkintäjärjestelmä, mitä kuluttajat haluavat.
<P>
Tarkistukset ovat rakentavia. Toivon, että ne menestyvät ja että kollegat tukevat niitä huomenna.
<SPEAKER ID="244" NAME="James Nicholson">
ECR-ryhmän puolesta. - (EN) Arvoisa puhemies, saanen myös esittää kiitokseni esittelijälle erittäin hyvän mietinnön johdosta.
<P>
Mietinnössä on mielestäni paljon hyviä ajatuksia ja olen täysin samaa mieltä esittelijä Scottàn kanssa siitä, miten tärkeää on, että yhteisön tuottajat tuottavat lisäarvoa ja maksimoivat tuotteisiinsa liittyvät mahdollisuudet. Yhteisön maatalouselintarviketeollisuuden mahdollisuuksia on aina pyrittävä hyödyntämään täysimääräisesti. Siten kohennamme viime kädessä kilpailukykyämme ja lujitamme taloutta maaseutualueilla.
<P>
Tältä osin olen tyytyväinen siihen, että jäsen Scottà tarkasteli suojattuja maantieteellisiä merkintöjä ja suojattuja alkuperänimityksiä koskevien järjestelmien tulevaisuutta. Nämä välineet ovat osoittautuneet suosituiksi niin kuluttajien kuin tuottajienkin keskuudessa. Olen kuitenkin esittelijän kanssa samaa mieltä siitä, että niiden hallintaa ja täytäntöönpanoa on yksinkertaistettava. Jos pidämme tärkeänä, että niitä arvostetaan muissa maissa, meidän on varmistettava, että kolmannet valtiot toteuttavat lisätoimia suojelun alalla.
<P>
Haluaisin, että entistä useammalle kotiseudullani tuotetulle tuotteelle haettaisiin suojattua maantieteellistä merkintää, ja toivon, että komissio ottaa huomioon jotkin ehdotuksista, joiden tavoitteena on yksinkertaistaa hakumenettelyä, jotta kotiseudultani Pohjois-Irlannista lähetettyjen hakemuksien määrä kasvaisi.
<P>
On kuitenkin todettava, että mietintöön sisältyy seikkoja, joita en kannata. Vastustan EU:n laatumerkin käyttöönottoa. Kannatan kuitenkin alkuperämaata koskevia merkintöjä. Pidän nimittäin EU:n laatumerkkiä merkityksettömänä, ajan ja rahan hukkana, samoin kuin EU:n luomumerkkiä.
<P>
Toinen huolenaihe ovat mielestäni maatalouden ja maaseudun kehittämisen valiokunnassa hyväksytyt tarkistukset, joissa vaadittiin hedelmä- ja vihannesalaa koskevien kauppanormien uudelleen käyttöön ottamista ja joita jotkut parlamentin jäsenet pyrkivät kiihkeästi palauttamaan tarkasteltaviksi. Komissio purki nämä säännöt viime vuonna. Tuen tätä toimea täysimääräisesti, koska voimme nyt antaa markkinoiden asettaa omat norminsa. Tältä osin kehotan kollegoja tukemaan oman ryhmäni ja muiden ryhmien esittämiä täysistuntotarkistuksia, jotka ovat hyvin selkeitä ja yksinkertaisia, ja poistamaan kyseiset tekijät.
<SPEAKER ID="245" NAME="Lorenzo Fontana" LANGUAGE="IT">
Arvoisa puhemies, hyvät parlamentin jäsenet, arvoisa komission jäsen Cioloş, kiitän teitä juuri lausumistanne kannustavista sanoista ja jäsen Scottàa arkaluonteisesta työstä, jota hän on tehnyt tämän tärkeän mietinnön vuoksi.
<P>
Tämän mietinnön, josta äänestetään huomenna, tarkoituksena on ymmärtääkseni tuotannon ja kullekin Euroopan unionin alueelle ja jäsenvaltiolle tyypillisten tuotteiden suojaaminen ja niiden arvon lisääminen. Riittänee, kun kerron, että olen kotoisin Italiasta, valtiosta, jolle on määritelty 4 500 luonteenomaista tuotetta. Ne ovat kotimaamme tuottamia etuja, joita haluamme kaikin tavoin varjella.
<P>
Ymmärrämme hyvin, että edessä on vielä pitkä tie, mutta meidän on tehtävä selväksi, että viljelijöiden kannalta mielekäs kilpailu maailmanmarkkinoilla edellyttää yhteisön tuotannon laadukkuutta. Tämänhetkisen valitettavan kriisin levinneisyys huomioon ottaen voimme vain ilmaista kannatuksemme maataloustuotteita koskevan tiedon laadukkuutta, jäljitettävyyttä ja avoimuutta kohtaan.
<P>
On tärkeää tietää, miten kutakin tuotetta jalostetaan ja mistä tuote on peräisin. Se on tärkeää, koska on oikein, että kuluttajat tietävät, syövätkö he omenoita, jotka on tuotettu esimerkiksi kotiseudullani - Veronassa eli Veneton alueella - ja että EU:n sääntöjä on noudatettu koko tuotantoketjun varrella, vai syövätkö he sen sijaan Kiinassa tuotettuja omenoita. Kiinan tuotannosta tiedetään nimittäin vain se, että Kiinassa ei juuri koskaan noudateta yhteisön viljelijöiden huomioon ottamia asetuksia ja hyviä käytäntöjä.
<SPEAKER ID="246" NAME="Diane Dodds" AFFILIATION="NI">
(EN) Arvoisa puhemies, kiitän teitä saamastani tilaisuudesta käyttää puheenvuoro tästä hyvin tärkeästä asiasta.
<P>
Kuluttajat vaativat hyvästä syystä, että ruoka, jota he ostavat, on turvallista, jäljitettävissä ja tiukkojen normien mukaan tuotettua. Kannatan alkuperämaata koskevaa merkintäjärjestelmää, jolla edistetään tällaisia normeja, ja olen sitä mieltä, että suurin osa kuluttajista ja teollisuudenaloista hyväksyy tämän laajalti. On selvää, että myynnin edistäminen ja markkinointi ovat tällaisen politiikan onnistumisen tai epäonnistumisen tunnusmerkkejä. On toteutettava voimakkaita toimia väärin merkittyjen tuotteiden mahdollisen väärentämisen torjumiseksi.
<P>
Vastustan monin parlamentin kollegojeni tavoin EU:n laatumerkkiä. Se olisi laajalti katsoen merkityksetön eikä siitä olisi apua kuluttajille. Alkuperämaata koskevat merkinnät ja jopa maantieteelliset merkinnät ovat tärkeitä, koska niillä edistetään paikallisuutta, paikallista perintöä ja paikallisten valmistustapojen suojelemista ja niillä suojataan alueita, jotka ovat riippuvaisia jonkin tietyn tuotteen tuottamisesta.
<P>
Olen kotoisin Pohjois-Irlannista, joka on maataloustuotteiden nettoviejä. Näin ollen pidän tärkeänä, että merkintäjärjestelmällä taataan tasapuoliset toimintaedellytykset. Kaikki, mikä vaikuttaa voimakkaasti tuotteiden vientiin oman kotimaani kaltaisista maista, vaikuttaa haitallisesti teollisuuteen. Kannatan muiden kollegojen tavoin saatavilla olevia laadunvarmistusjärjestelmiä ja kannustan niitä osana paikallista yleisindikaattoria.
<SPEAKER ID="247" NAME="Elisabeth Köstinger" AFFILIATION="PPE">
(DE) Arvoisa puhemies, hyvät parlamentin jäsenet, korkealaatuisten tuotteiden tuotanto on olennaisen tärkeää yhteisön viljelijöille. On selvää, että tuotteen laadun ja raaka-aineiden alkuperän välillä on yhteys. Katson näin ollen, että pakollinen laatumerkintä on tärkeä tilaisuus viljelijöillemme. Laatu on keskeinen asia koko elintarvikeketjulle ja erittäin tärkeä voimavara EU:n elintarviketuottajien kilpailukyvylle. Korkealaatuisten elintarvikkeiden tuotannolla on pitkät perinteet ja se on usein ainoa työllistymis- ja myyntimahdollisuus monilla maaseutualueilla, joilla on vähän tuotantovaihtoehtoja.
<P>
Näiden korkeiden laatustandardien takaamiseksi tarvitaan varmasti valvontaa ja objektiivisia perusteita. Kuluttajien taloudelliset näkökohdat vaikuttavat kuitenkin myös asiaan. Laatu maksaa ja viljelijät tarvitsevat kohtuullista tulotasoa. Kuluttajat voivat valita vapaasti houkuttelevan hintaisen tuotteen, vaikka he tällöin päättävätkin ostaa tuotteen, joka ei ole yhtä korkealaatuinen. Samalla on tehtävä selväksi, että kuluttajilla on oltava tällainen vapaus ja heidän on aidosti voitava tehdä päätöksensä objektiivisten ja avoimien perusteiden pohjalta.
<P>
Tältä osin on myös tarkasteltava kuluttajien yleistä tietoisuutta. Me tarvitsemme suojattuja maantieteellisiä merkintöjä ja alkuperänimityksiä. Me tarvitsemme säänneltyjen ja suojattujen nimityksien käyttöön ottamista vuoristoalueilta ja sellaisilta alueilta, joilla ei viljellä muuntogeenisiä kasveja, peräisin olevia tuotteita varten. Me tarvitsemme kuitenkin myös sellaisia merkintöjä kuin "aito perinteinen tuote" ja "luonnonmukainen maatalous". Ne on säilytettävä, kävi miten kävi.
<SPEAKER ID="248" NAME="Paolo De Castro" AFFILIATION="S&amp;D">
(IT) Arvoisa puhemies, arvoisa komission jäsen, hyvät parlamentin jäsenet, yhteisössä on tänään alkanut laatua koskevan pohdinnan uusi vaihe. Tavoitteena ei ole ainoastaan tarjota takuita kuluttajille vaan ennen kaikkea kannustaa tuottajia kilpailukykyisempään toimintaan markkinoilla, jotka ovat paljon laajemmat ja paljon kilpailukykyisemmät.
<P>
Yrityksien kannalta on tärkeää, että niiden tuotteisiin liittyvät eriyttävät ja laatuun liittyvät näkökohdat tunnustetaan markkinoilla. Tältä ja siltä osin, mihin Scottàn mietinnössä pyritään - ja kiitän häntä myös omalta osaltani - olemme edistyneet ensinnäkin takaamaan, että tuotantoprosessien alkuperästä, kokoonpanosta ja ominaispiirteistä annetaan enemmän tietoa.
<P>
Arvoisa komission jäsen, samalla on olennaisen tärkeää, että laatutuotteiden suojeluun ja edistämiseen nimetyt organisaatiot voivat yhteisön lainsäädännön nojalla suunnitella tuotetarjontaa ja mukauttaa tuotantokapasiteettia markkinoiden vaatimuksien mukaisesti tasa-arvoisten ja syrjimättömien periaatteiden pohjalta.
<P>
Toivomme, että mietinnön hyväksymisen myötä laatu otetaan lopullisesti käyttöön maatalouselintarvikkeiden alaa koskevan yhteisön strategian keskeisenä tekijänä. Toivomme myös, että komissio tarkastelee perusteellisesti valiokuntamme ehdotuksia, jotta yksi yhteisön maatalouden tärkeimmistä vahvuuksista voidaan muuttaa arvokkaaksi kilpailueduksi.
<SPEAKER ID="249" NAME="John Stuart Agnew" AFFILIATION="EFD">
(EN) Arvoisa puhemies, aloitan toteamalla, että asiaan liittyy kannaltani taloudellista etua. Olen nimittäin munantuottaja.
<P>
Säädökset on pantava rehellisesti täytäntöön yhteisen normin saavuttamiseksi. Se on ehdottoman tärkeää. EU:n aikaansaama kriisi kohdistuu pian Yhdistyneen kuningaskunnan munateollisuuteen. Munien tuotanto häkkikanaloissa kielletään 1. tammikuuta 2012 alkaen. Kielto ei koske Romaniassa tai Bulgariassa tuotettuja munia, eikä kenties muissakaan valtioissa, koska niitä koskee liittymissopimuksien mukainen väliaikainen immuniteetti.
<P>
Edellyttäen, että munat on jalostettu, kyseiset valtiot saavat laillisesti viedä häkkikanaloissa tuotettuja munia kiellon jälkeen Yhdistyneeseen kuningaskuntaan.
<P>
Yhdistyneen kuningaskunnan munantuottajat ovat sijoittaneet suuria summia vaihtoehtoisiin järjestelmiin ja heidän odotetaan kilpailevan epäedullisessa asemassa tuotteita vastaan, jotka on tuotettu huomattavan paljon edullisemmin.
<P>
Vaadin ensinnäkin, että nämä maahantuodut tuotteet on merkittävä selvästi, ja toiseksi - mikä tärkeintä - että otetaan välittömästi käyttöön "lisänumero nelonen" yhdyskuntajärjestelmiä (colony systems) käyttäen tuotettuja munia varten. Vasta silloin kuluttajat voivat tehdä tietoon perustuvia päätöksiä.
<SPEAKER ID="250" NAME="Michel Dantin" AFFILIATION="PPE">
(FR) Arvoisa puhemies, arvoisa komission jäsen, hyvä jäsen Scottà, mielestäni on todella symbolista, että komission jäsenen Cioloşin ensimmäinen parlamentissa käyttämä puheenvuoro käsittelee juuri laatupolitiikkaa.
<P>
Noudatamme käsittääkseni samaa lähestymistapaa näihin laadukkaisiin tuotteisiin. Kyllä, niiden myötä tarjoutuu tilaisuuksia kaikkein haavoittuvimmassa asemassa oleville alueille. Kyllä, ne ovat keino, jolla lisätään jonkin alueen toimijoiden ja erityisesti viljelijöiden dynaamisuutta. Kyllä, ne ovat maatalousmalliimme liittyvä voimakas merkki yhteisön kuluttajille mutta myös koko maailman kuluttajille. Burgundinviinillä, parmankinkulla ja joillakin espanjalaisilla lihoilla on oma merkityksensä, joka ulottuu selvästi kunkin valtion ja jopa Euroopan rajojen yli.
<P>
Arvoisa komission jäsen, päätöslauselma, jonka epäilemättä hyväksymme huomenna, suo teille tilaisuuden toimia kunnianhimoisemmin tähän laatutuotteita ja eri merkkien avulla tunnistettavia tuotteita koskevaan politiikkaan nähden. Yhteisössä on noudatettava selkeämpää politiikkaa. Sen avulla on estettävä se, että suuret teolliset tai jälleenmyyntiä harjoittavat ryhmät nielaisevat tuottajat ja vievät niiltä kyseisten tuotteiden tuottaman lisäarvon aiheuttaman hyödyn.
<P>
Kiinnitin kuulemismenettelyn aikana huomionne siihen, että erityisesti alkuperänimityksistä vastaaville organisaatioille on annettava kokonaisvastuu tuotteiden hallinnasta. Tuotanto-oikeuksien hallinta on keskeinen osa laatutuotantoa koskevaa politiikkaa. Lisäksi lähes koko valiokuntamme äänesti tämänsuuntaisen tarkistuksen puolesta.
<P>
Haluaisin vastata Yhdistyneestä kuningaskunnasta kotoisin oleville kollegoille hedelmä- ja vihannesalaa koskevaan 19 kohtaan liittyen. Hyvät parlamentin jäsenet, meidän ei tosiaan pidä palata taaksepäin, mutta meidän ei pidä myöskään hyväksyä laaja-alaista tyhjiötä, joka vallitsee hedelmä- ja vihannespolitiikan alalla ja jonka vuoksi jälleenmyyjät hallitsevat tällä hetkellä tilannetta yksinvaltaisesti. Meidän on yhdessä tulkittava tarkistusta siten, että saavutamme uuden keskitien.
<P>
Arvoisa komission jäsen, saatte meidät hyvin nopeasti vakuuttuneiksi siitä, että suhtaudutte innokkaasti tähän nimenomaiseen politiikan alaan, jonka ansiosta kuluttajat saavat erilaisen käsityksen maataloudesta. Pyydän, että esitätte meille hyvän asiakirjan. Tehkää se nopeasti, me luotamme teihin.
<SPEAKER ID="251" NAME="Iratxe García Pérez" AFFILIATION="S&amp;D">
(ES) Arvoisa puhemies, arvoisa komission jäsen, maataloustuotannon laatu on avainkysymys koko elintarvikeketjulle ja olennainen etu Euroopan maataloustuottajien kilpailukyvyn kannalta. Kaikkea tätä ilmennetään Scottàn mietinnössä; siinä painotetaan myös muita näkökohtia, jotka komission on otettava huomioon, kun politiikkaa pannaan täytäntöön.
<P>
EU:n laatumerkki, joka ilmentää tuottajiemme sitoutumista tuotantoa koskeviin vaatimuksiin unionissa, on varattava yksinomaan Euroopan unionissa tuotettuja maataloustuotteita varten.
<P>
Laatumerkillä on laajennettava suojattujen maantieteellisten merkintöjen suojelua sekä Maailman kauppajärjestössä että kahdenvälisissä sopimusneuvotteluissa. On myös laadittava integroitua tuotantojärjestelmää koskevaa yhteisön lainsäädäntöä, jossa lisätään tämän kestävän tuotantomenetelmän näkyvyyttä ja yhdenmukaistetaan kussakin jäsenvaltiossa noudatettavia perusteita.
<P>
Lopuksi on otettava huomioon markkinointiketjussa syntyvät epätasapainotilat, alakohtaisiin markkinointinormeihin tukeutumisen merkitys ja tarve laatia parhaita käytäntöjä koskevia EU:n suuntaviivoja, jotka liittyvät maataloustuotannon laatujärjestelmien toimintaan ja niiden vastavuoroiseen tunnustamiseen.
<P>
Viittaan erityisesti yksityisten sertifiointijärjestelmien valvontaan; kyseisiä järjestelmiä käytetään usein laaja-alaisiin jälleenmyyntipisteisiin pääsyn edellytyksenä.
<SPEAKER ID="252" NAME="Timo Soini" AFFILIATION="EFD">
(FI) Arvoisa puhemies, tärkeintä on huomata ydin tässä asiassa, nimittäin perheviljelmäpohjainen maatalous on paikallista, työllistävää, alueita vahvistavaa, inhimillistä ja se ottaa huomioon myös eläinsuojelunäkökulmat. Tätä kautta syntyvä yksilöllinen tuote ja tavaran laatu, se on se mikä menestyy Euroopassa ja maailmalla.
<P>
Mistä tuote on kotoisin, se on tärkeää. Paikalliset erikoisuudet ovat mittaamattoman arvokkaita. Alueella, josta tulen Suomessa, on maittavaa kutunjuustoa. Voin suositella sitä teille kaikille. Tällaisia erikoistuotteita on ympäri Eurooppaa. On pidettävä huolta, että nämä erikoistuotteet pääsevät markkinoille.
<P>
Kun meillä on täällä uusi komissaari, haluan hänelle sanoa, että maatalouden harjoittamisen on oltava mahdollista kaikkialla Euroopassa. Kun tämän muistamme, meillä on erinomainen tulevaisuus ja turvallisia puhtaita elintarvikkeita Euroopasta.
<SPEAKER ID="253" NAME="Peter Jahr" AFFILIATION="PPE">
(DE) Arvoisa puhemies, kiitän vielä kerran esittelijää erinomaisesta mietinnöstä. Yhteisön maatalous saa korkealaatuisten maataloustuotteiden myötä merkittävän sijaintiin liittyvän edun, minkä ansiosta se pystyy pitämään puoliaan kansainväliseen kilpailuun nähden. Niinpä korkealaatuiset maataloustuotteet ovat tärkeässä asemassa, kun maaseutualueita kehitetään Euroopan unionissa. Euroopan unionin maataloustuotteet täyttävät jo nyt korkeat laatuvaatimukset. Yhteisön normien tiedetään maailmanlaajuisesti olevan hyvin korkeita. Kaikki kuluttajat eivät valitettavasti ole tietoisia siitä. Euroopan unionin on tästä syystä parannettava laatupolitiikkaansa ja samalla tiedotuspolitiikkaansa. Siten kannustetaan tuottajia keskittymään enemmän laatuun ja elintarvikkeiden turvallisuuteen.
<P>
Kuluttajilla on oikeus nauttia maataloustuotteista EU:ssa huoletta ja puhtaalla omallatunnolla. Vapaaehtoiset "Valmistettu Euroopan unionissa" -merkinnät ja pakolliset alueelliset merkinnät ja alkuperämerkinnät eivät ole toisiaan poissulkevia.
<P>
Meidän on toisaalta noudatettava järkevää lähestymistapaa, kun on kyse maataloustuotteiden pakkauskoista ja geometrisesta muodosta. Euroopan unionin tehtävänä ei ole huolehtia kurkkujen käyryydestä. Sama koskee pizzojen kokoa. Tässä kohdin varoitan vakavasti liiallisesta sääntelystä. Mikäli pidämme alueellisia taloudellisia syklejä tärkeinä, on keskityttävä laatuun eikä käyryyden asteisiin. Jos teollisuus haluaa samanlaatuisia kurkkuja samanlaisissa ja samanpainoisissa purkeissa, se on teollisuuden ongelma, ei Euroopan unionin eikä Euroopan parlamentin. On siis keskityttävä laatuun eikä pakkausyksiköihin.
<P>
Luotan tältä osin Euroopan parlamentin sekä uuden maataloudesta vastaavan komission jäsenen Cioloşin terveeseen järkeen ja viisauteen.
<SPEAKER ID="254" NAME="Vasilica Viorica Dăncilă" AFFILIATION="S&amp;D">
(RO) Aloitan onnittelemalla esittelijää siitä, miten hän tarkasteli maataloustuotteiden laatua koskevaa asiaa.
<P>
Markkinoiden vaatimukset ovat moninaisia ja kasvavat koko ajan. Suurin osa näkökohdista liittyy Euroopan unionissa elintarvikkeiden hygieenisyyteen ja turvallisuuteen, terveyteen ja ravintoarvoihin sekä tiettyihin sosiaalisiin edellytyksiin.
<P>
Kuluttajat ovat myös entistä tietoisempia siitä, miten kestävä kehitys, ilmastonmuutos, elintarvikkeiden turvallisuus, biologinen monimuotoisuus, eläinten hyvinvointi ja vesipula vaikuttavat maatalouteen.
<P>
Yhteisön viljelijät voivat vastata näihin uusiin taloudellisiin haasteisiin ensisijaisesti laadulla. Euroopan unioni tarjoaa laadullisen edun, mikä perustuu voimassa olevan lainsäädännön takaamaan erittäin korkeaan turvallisuustasoon koko elintarvikeketjun varrella; tähän ovat myötävaikuttaneet viljelijöiden lisäksi myös tuottajat.
<P>
On kuitenkin olemassa seikkoja, joiden avulla laatua voidaan parantaa. Katson, että Euroopan unionin velvollisuutena on edistää hyvälaatuisia tuotteita ja toteuttaa toimia niiden suojaamiseksi maailmanlaajuisesti. Tässä yhteydessä olen sitä mieltä, että on valvottava tiukemmin kolmansista maista peräisin olevia luomutuotteita, millä taataan oikeudenmukainen kilpailu Euroopassa tuotettujen luomutuotteiden ja kolmansissa maissa tuotettujen luomutuotteiden välillä.
<SPEAKER ID="255" NAME="Spyros Danellis" AFFILIATION="S&amp;D">
(ES) Arvoisa puhemies, arvoisa komission jäsen, maataloustuotteiden laatu on ensisijaisen tärkeää kuluttajille, koska laatu parantaa tuottajien kilpailukykyä ja vahvistaa koko tuotantoaluetta. Tästä syystä toteutetaan toimia, kuten merkitsemistä, maataloustuotteiden suojelemiseksi.
<P>
Tällä hetkellä tilanne on kuitenkin se, että yhteisön lainsäädännössä rajoitetaan tuotantopaikkaa koskevia pakollisia merkintöjä koskemaan vain tiettyjä tuotteita. Näin niille taataan erityiskohtelu samalla kun ulkopuolelle suljetaan maataloustuotteita, joilla on korkea ravintoarvo ja joita kuluttajat pitävät ensiarvoisen tärkeinä. Kehotamme näin ollen parlamenttia omaksumaan yhdenmukaisemman ja johdonmukaisemman kannan, jotta voidaan puolustaa kuluttajien etuja edistämällä tuotantopaikkaa koskevaa pakollista merkintää kaikkien maataloustuotteiden kohdalla. Tämä koskee myös jalostettuja tuotteita, jotka sisältävät vain yhtä ainesosaa, kuten maito.
<SPEAKER ID="256" NAME="Rareş-Lucian Niculescu" AFFILIATION="PPE">
(RO) Maataloustuotteiden laatupolitiikka saattaa tarjota ratkaisun monille viljelijöille. Se, että keskitytään määrän sijasta laatuun, voi aiheuttaa pitkäaikaista hyötyä monille kotitalouksille. Tästä syystä Euroopan unioni tarvitsee johdonmukaista politiikkaa tällä alalla, samalla kun yhteisön viljelijöille tarjotaan tilaisuutta toimia kilpailukykyisinä maailmanmarkkinoilla. Tätä taustaa vasten Scottàn mietintö on myönteinen asia, samoin kuin komission jäsenen Cioloşin ilmoittama paketti.
<P>
Tarvitsemme kuitenkin vielä jotakin muuta saavuttaaksemme laatua koskevat tavoitteet: tarvitsemme nimittäin tulevaisuudessa vahvaa yhteistä maatalouspolitiikkaa ja yhdenmukaista talousarviota. Maataloustuotteiden laatupolitiikka ja yhteisön maataloutta koskevan talousarvion supistaminen ovat ajatuksia, jotka eivät sovi yhteen.
<P>
Viljelijöiden käyttöön on myös asetettava riittävästi välineitä, jotta he voivat kehittää omaa laatupolitiikkaansa, ja, viimeisimpänä muttei vähäisimpänä, sekä Länsi- että Itä-Euroopan viljelijöille on taattava yhtäläiset toimintamahdollisuudet.
<SPEAKER ID="257" NAME="Britta Reimers" AFFILIATION="ALDE">
(DE) Arvoisa puhemies, arvoisa komission jäsen, hyvät parlamentin jäsenet, kun keskustelemme laatumerkeistä ja elintarvikkeiden alkuperän pakollisesta merkitsemisestä, ei pidä unohtaa, että poliittisten päätöksiemme on oltava täytäntöönpanokelpoisia käytännössä. En ymmärrä, miten tarkistukset 4 ja 5 voidaan käytännössä panna täytäntöön, minkä vuoksi äänestän niitä vastaan.
<P>
Laatumerkkien pitäisi periaatteessa olla hyödyllisiä, jos ne ovat vapaaehtoisia. Niiden myötä tuottajat ja tuotteiden jalostajat saavat tilaisuuden menestyä pienimuotoisilla markkinoilla. On kuitenkin otettava huomioon, että koska muutamat myymäläketjut hallitsevat markkinoita, monien vapaaehtoisten yksityisten merkkien tulkitaan olevan käytännössä lähes normeja. Näin viedään tuottajilta ja jalostajilta yrittäjän vapaus ja kavennetaan kuluttajien valinnanmahdollisuuksia.
<P>
Vastaava tilanne vallitsee maataloustuotteiden, kuten maidon, alkuperäpaikan pakolliseen merkintään nähden. Tämän edellytyksen täytäntöön paneminen maataloudessa ja jalostusteollisuudessa on teknisesti tuskin mahdollista. Meidän on pidettävä huoli siitä, että hyvät aikomukset eivät muutu liialliseksi byrokratiaksi.
<SPEAKER ID="258" NAME="Janusz Wojciechowski" AFFILIATION="ECR">
(PL) Arvoisa puhemies, haluaisin kiinnittää huomion Scottàn mietinnön 9 kohdan asianmukaisuuteen; siinä korostetaan, että WTO:n neuvotteluissa komission on pyrittävä varmistamaan muita kuin kauppaan liittyviä asioita koskeva sopimus, jolla varmistetaan, että tuodut maataloustuotteet täyttävät elintarviketurvallisuuden, eläinten hyvinvoinnin ja ympäristönsuojelun aloilla samat vaatimukset, jotka EU:ssa tuotettujen maataloustuotteiden on täytettävä.
<P>
Ongelmana on, että Euroopan parlamentti on nyt noin 150 kertaa todennut, että maahantuojiin on sovellettava samoja vaatimuksia kuin Euroopan unionin tuottajiin. Tähän ei ole reagoitu mitenkään, ja tilanne on edelleen se, että tuottajien, viljelijöiden ja valmistajien on noudatettava korkeita ja hinnakkaita normeja, samalla kun maahantuojat eivät täytä niitä. Tämä johtaa epäoikeudenmukaiseen kilpailuun. Asiaintilan on muututtava, mitä mietinnössä aivan oikein korostettiin.
<SPEAKER ID="259" NAME="Andreas Mölzer" AFFILIATION="NI">
(DE) Arvoisa puhemies, elintarvikkeiden valvonta on utopistinen fantasia. Sama koskee nähtävästi painostamista valvontatoimien toteuttamiseen ja niistä aiheutuvia seurauksia. Melkoinen soppa! Viranomaisten olisi varoitettava terveysriskeistä, mutta heidän ei ole pakko tehdä niin. Se, mitä tällaisesta seuraa, kävi ilmi hiljattain listeriaa sisältänyttä juustoa koskevan skandaalin yhteydessä. Elintarviketarkastajat joutuvat usein tekemisiin riittämättömien merkintöjen kanssa, eikä tämä koske ainoastaan tarkastajia, vaan kuluttajilla on sama ongelma. He ovat hukkua merkintäviidakkoon. Pakkauksessa saattaa esimerkiksi lukea "viljelijä", vaikka tuote on teollisesti jalostettu, tai "itävaltalaista alkuperää", vaikka ainesosat olisivatkin peräisin mikä mistäkin.
<P>
Laatutietoiset kuluttajat ovat valmiit maksamaan enemmän korkealaatuisista elintarvikkeista. Kysymys kuuluu, kuinka kauan näin on, mikäli alalla toimii myös epäluotettavia kaupustelijoita. Koko järjestelmässä on jotakin pielessä, jos valvontatoimet kohdistetaan pientiloihin eikä huomiota kiinnitetä suurten ekotilojen toimintaan.
<SPEAKER ID="260" NAME="Herbert Dorfmann" AFFILIATION="PPE">
(DE) Arvoisa puhemies, arvoisa komission jäsen, totesitte tänään, että alkuperänimityksellä varustetut tuotteet ovat teollisuuden kannalta johtoasemassa. Siinä olette oikeassa. Tämä pätee erityisesti vaikeissa oloissa, esimerkiksi vuoristoalueilla, tuotettuihin tuotteisiin, jotka edellyttävät suurempaa liikkumavaraa. Nimitys "vuoristoalueiden tuote" on näin ollen erityisen tärkeä.
<P>
Haluaisin tarkastella kahta asiaa. Olen sitä mieltä, että meidän olisi näihin tuotteisiin liittyvissä asioissa annettava viljelijöille tilaisuus perustaa ammattien välisiä komiteoita ja tukiyhdistyksiä, joissa voidaan myös tehdä markkinoita koskevia päätöksiä. Se ei olisi kilpailulainsäädännön vastaista, ja vaikka olisikin, kyse olisi joka tapauksessa paljon pienemmästä rikkeestä kuin viime vuosina havaittu kauppaketjuihin kuuluvien liikkeiden keskittyminen.
<P>
Todettakoon laatunormeista - joista on jo puhuttu paljon - että olen tietoinen lehdistössä käydystä keskustelusta ja käyriä kurkkuja koskevista puheista. Tuottajat kuitenkin haluavat ja tarvitsevat näitä sääntöjä. Se on otettava huomioon keskustelussa ja huomisessa äänestyksessä.
<SPEAKER ID="261" NAME="João Ferreira" AFFILIATION="GUE/NGL">
(PT) Sertifiointijärjestelmien avulla olisi mahdollista lisätä viljelijöiden työn arvoa, parantaa heidän tulotasoaan ja edistää laatua sekä elintarvikkeiden turvallisuutta. Koska nykyiset sertifiointimenettelyt ovat monimutkaisia, aikaa vieviä ja ennen kaikkea kallishintaisia, niiden tulokset ovat olleet kielteisiä erityisesti pienien ja keskisuurien tilojen kannalta. Tuotantokustannuksien kasvaminen ja tulojen jakautuminen arvoketjussa ovat tuottajien kannalta entistä epäsuotuisampia, kun ketjuun liittyy uusia kaupan alan toimijoita.
<P>
Tämä huomioon ottaen, ja jotta kuluttajille annetaan tehokkaat avoimuutta, laatua ja turvallisuutta koskevat takeet, julkisten elimien on vastattava sertifioinnista, eikä siitä pidä aiheutua tuottajille korkeampia kustannuksia.
<P>
On kuitenkin korostettava ennen kaikkea, että mikäli halutaan harjoittaa hyvää politiikkaa, tarvitaan toisenlaista maatalouspolitiikkaa: yhteisen maatalouspolitiikan perusteellista uudistusta, jossa tuetaan paikallista tuotantoa, oikeutta tuottaa ja oikeutta elintarvikeomavaraisuuteen. Näin suojellaan viljelijöitä ja kuluttajia maailmankauppaa koskevan sääntelyn purkamiselta ja markkinoiden hallitsemattomalta vapauttamiselta, minkä vuoksi heidät pakotetaan toimimaan joko kahdenvälisten sopimuksien tai Maailman kauppajärjestön kehyksessä.
<SPEAKER ID="262" NAME="Zigmantas Balčytis" AFFILIATION="S&amp;D">
(LT) Euroopan unionin maataloustuotteet ovat kansainvälisillä markkinoilla tunnettuja ja arvostettuja niiden korkean laadun vuoksi. Yhteisen maatalouspolitiikan tulevaisuudennäkymiin liittyen olen vakuuttunut siitä, että tuotteiden laadukkuuden on oltava jatkossakin keskeinen tavoite. Korkealaatuiset maataloustuotteet ovat muutakin kuin käyntikorttimme maailmanlaajuisessa yhteydessä; ne ovat myös hyvin tärkeä osa EU:n alueen taloudellista ja sosiaalista elämää. Laatupolitiikkaa olisi kehitettävä siten, että selvennetään tuotteille myönnettäviä sertifikaatteja ja merkintöjä, jotta kaikki Euroopan unionin kuluttajat voivat ymmärtää niitä. Laadukkaiden maataloustuotteiden tuotannon suojaaminen edellyttää, että vahvistamme selvät säännöt sellaisten tuotteiden merkitsemiseksi, jotka saattavat sisältää geenimuunneltuja organismeja. Tästä ongelmasta on tullut erityisen merkityksellinen, kun komissio päätti sallia geenimuunneltujen perunoiden käytön eläinten rehuna. EU:n tuleva elintarvikkeiden laatupolitiikka ja kaikkien kansalaisten terveys ovat uhattuina, jollemme vahvista tällaisten tuotteiden merkintöjä ja sertifikaatteja koskevia normeja.
<SPEAKER ID="263" NAME="Czesław Adam Siekierski" AFFILIATION="PPE">
(PL) Arvoisa puhemies, yhteisen maatalouspolitiikan välineiden ansiosta korkealaatuisten maataloustuotteiden ja elintarvikkeiden tuotanto on Euroopan unionin maatalousmarkkinoiden ominaispiirre. Korkeat normit, elintarvikkeiden laadun asianmukaisuus ja riittävä tarjonta ovat tekijöitä, jotka liittyvät keskeisessä asemassa olevaan elintarvikkeiden turvallisuuteen.
<P>
On tärkeää, että kuluttajat saavat tietoa tuotteiden laadukkuudesta. Tiedämme, että kaikkien markkinoille hyväksyttyjen tuotteiden on täytettävä vähimmäisnormit. Vähimmäisnormit ylittävästä erityislaadusta on ilmoitettava yksityiskohtaisen tarkasti, jotta parannetaan tuotteen kilpailukykyä kiinnittämällä huomiota sen lisäominaisuuksiin, mistä kuluttajien on maksettava.
<P>
Elintarviketuotteissa on ilmoitettava myös alkuperäpaikasta ja raaka-aineen jalostamisesta. Kuluttajien on saatava tietää, mitä he ostavat ja mistä he maksavat. Tällaisen tiedon puute heikentää yhteisössä tuotettujen ja jalostettujen maataloustuotteiden ja elintarvikkeiden kilpailukykyä verrattuna yhteisöön tuotuihin tuotteisiin, jotka on tuotettu ottamatta huomioon eläinten hyvinvointia, ympäristövaatimuksia tai työntekijöitä koskevia sosiaalisia normeja.
<SPEAKER ID="264" NAME="Franz Obermayr" AFFILIATION="NI">
(DE) Arvoisa puhemies, Scottàn onnistunut mietintö on suuressa määrin kuluttajien suojeluun liittyvien etujen mukainen. Maataloustuotteiden suojelun on todellakin oltava keskeisessä asemassa, myös terveyden kannalta. Haluaisin huomauttaa, että on olennaisen tärkeää parantaa elintarvikkeiden alkuperänimityksiä. Kaikkien EU:n maataloustuotteiden sisältämien raaka-aineiden alkuperä on merkittävä selvästi. Kuluttajia ei pidä harhauttaa petollisilla merkinnöillä. Mainittakoon esimerkiksi Kiina. Itävaltaan tuodaan siemeniä ja siellä myydään niin sanottua puristettua siemenöljyä. Mikä vielä pahempaa, lihotettuja eläimiä kuljetetaan ympäri Eurooppaa paheksuttavissa oloissa, jotta voidaan esimerkiksi tuottaa mukamas tirolilaista pekonia. Tästä syystä on keskityttävä alueelliseen tuotantoon ja meidän on kuluttajien ja viljelijöiden etujen nimissä tuettava paikallisia viljelijöitä ja pienteurastamoita.
<SPEAKER ID="265" NAME="Mariya Nedelcheva" AFFILIATION="PPE">
(BG) Arvoisa puhemies, arvoisa komission jäsen, hyvät parlamentin jäsenet, onnittelen jäsen Scottàa tästä mietinnöstä, josta käy selvästi ilmi, että Euroopan parlamentti haluaa päättäväisesti osallistua YMP:n tulevaisuutta koskevaan tulevaan keskusteluun. Pidän myönteisenä ehdotusta sellaisen merkin luomisesta, joka osoittaa selvästi, että jokin tietty tuote on tuotettu ja sitä on jalostettu yksinomaan yhteisössä. Siten ilmaistaan jälleen kerran tukea ja annetaan alkuperäinen takuu tuotteidemme korkealle laadulle.
<P>
Olen sitä mieltä, että on otettava käyttöön suojattuja alkuperänimityksiä ja maantieteellisiä merkintöjä koskeva järjestelmä. Siten voimme säilyttää alueiden toisistaan eroavat ominaispiirteet ja luonteen sekä saada ihmiset tuntemaan, että heidän tuottamansa tuotteet ovat tunnistettavissa ja arvostettuja markkinoilla. Tästä syystä on ylläpidettävä "aito perinteinen tuote" -merkintää ja sitä on pidettävä hyvänä esimerkkinä moninaisuudessaan yhtenäisestä yhteisöstämme. Ei ole mitään väärää siinä, että tiedämme syövämme kreikkalaista fetaa, bulgarialaista suolavedessä säilöttyä valkoista juustoa tai italialaista mozzarellaa. Elintarvikkeiden laadun ja turvallisuuden takaaminen on yksi tärkeimmistä haasteista, joihin on vastattava tulevaisuudessa. Meidän on säilytettävä tuotteidemme laadukkuus ja niiden kilpailukyky sekä taattava tuottajien ja viljelijöiden asianmukainen tulotaso ja toimeentulo.
<P>
Kiitän teitä huomiostanne.
<SPEAKER ID="266" NAME="Dacian Cioloş">
komission jäsen. - (FR) Arvoisa puhemies, en aio käydä läpi kaikkia esille otettuja asioita - erityisesti, koska huomenna toimitetaan äänestys asiasta - mutta haluaisin kuitenkin korostaa joitakin puheenvuorossa toistettuja seikkoja.
<P>
Ymmärrän täysin joidenkin parlamentin jäsenien huolenaiheet, jotka liittyvät eri maantieteellisten merkintöjen yhdistämiseen. Voin vakuuttaa teille, että aikomukseni ei ole tuhota toimivaa järjestelmää, jota kuluttajat pitävät hyvänä. Laadunsuojelujärjestelmästä on vain tehtävä selvempi ja johdonmukaisempi, erityisesti kun otetaan huomioon, että pyrimme kansainvälisissä neuvotteluissa edistämään näiden järjestelmien tunnustamista.
<P>
Näin ollen on tärkeää, että järjestelmät ovat selkeitä ja että kumppaneidemme on helppo ymmärtää niitä, jotta ne voidaan tunnustaa. Aikomuksenani ei ole yhdistää järjestelmiä vain pelkän yhdistämisen ilosta. Lopputuloksena on oltava järjestelmä, jonka avulla voimme yksinkertaistaa tilannetta puuttumatta asioihin, jotka ovat jo nyt kuluttajien helposti tunnistettavissa.
<P>
Todettakoon yhteisön laatumerkistä, että parlamentissa on myös keskusteltava ja päätettävä siitä, mitkä tavoitteet haluamme saavuttaa. Onko tavoitteena vain ilmentää niiden perusnormien noudattamista, jotka kaikki yhteisön viljelijät ja tuodut tuotteet täyttävät? Haluan nimittäin huomauttaa, että kaikkien tuotujen maatalouselintarvikkeiden on täytettävä elintarvikkeiden hygieniaa ja turvallisuutta koskevat vähimmäisnormit, jotka omat tuotteemme täyttävät.
<P>
Tästä syystä on pohdittava, mikä on paras tapa eriyttää tuotteemme onnistuneesti muista tuotteista. Tarvitsemmeko Euroopan unionin merkkiä vai olisiko sen sijaan ilmoitettava alkuperäpaikat ja tuotantopaikat? On tunnistettava paras järjestelmä, mitä meidän on joka tapauksessa tarkasteltava.
<P>
Voitte olla varmoja siitä, että tavoitteenani on varmistaa, että kumppanimme tunnustavat kansainvälisiä maantieteellisiä merkintöjä koskevan järjestelmän. Pyrimme varmistamaan tämän Kansainvälisen työjärjestön johdolla käydyissä neuvotteluissa, mutta myös silloin, kun saamme siihen tilaisuuden kahdenvälisiä sopimuksia koskevissa neuvotteluissa.
<P>
Aiomme näin ollen jatkaa tämän lähestymistavan noudattamista; haluan toimikaudellani lisäksi lujittaa politiikkaa, joka koskee näistä laatumerkeistä tiedottamista ja niiden edistämistä kansainvälisesti, koska laatu on etu ja se voi sellaisena korostaa yhteisön asemaa maailmanlaajuisesti.
<P>
Todettakoon varatuista ilmaisuista, kuten "vuoristoalue" ja "saaristoalue", että tarkastelemme mahdollisuutta ottaa tällaiset järjestelmät käyttöön. Tässäkin yhteydessä on päätettävä, miten asiassa edetään, jotta varmistetaan, ettei niistä aiheudu lisäkustannuksia viljelijöille, jotka haluavat ottaa ne käyttöön.
<P>
Huomautan vielä toimialakohtaisista järjestöistä ja niiden tehtävästä suojattujen alkuperänimityksien suojelussa, että tarkoituksenamme on erityisesti maitoalalla - koska suurin osa suojatuista alkuperänimityksistä ja suojatuista maantieteellisistä merkinnöistä liittyy kyseiseen alaan - tutkia, miten kiintiöiden lakkauttaminen vaikuttaa näiden laadunsuojelujärjestelmien sujuvaan toimimiseen. Toivon, että mietinnön perusteella selviää, mitä toimia on toteutettava tarvittaessa.
<SPEAKER ID="267" NAME="Giancarlo Scottà">
esittelijä. - (IT) Arvoisa puhemies, hyvät parlamentin jäsenet; kiitän teitä, arvoisa komission jäsen Cioloş. Aloitan puhumalla hyvin lyhyesti maaperästä.
<P>
Korjaamme satoa maaperästä, jota on suojeltava tulevaisuutta varten ja niitä varten, joiden on vuorostaan toimittava samoin. Siirryn tämän yksinkertaisen ajatuksen myötä maaperää työstäviin tuottajiin, joille myös niiden on annettava tunnustusta, jotka nauttivat myöhemmässä vaiheessa supermarketista tai jostakin muusta myymälästä löytämästään kaupallisesta tuotteesta. Tästä syystä on oikein, että kunnioitamme ensi kädessä maaperää, joka tuottaa sadon, sitten jalostajia, jos keitä, mutta ennen kaikkea kuluttajia.
<P>
Haluaisin tehdä kuluttajia hyödyttävän ehdotuksen, joskaan en tiedä, suhtaudutaanko siihen myönteisesti vaiko ei: miksi emme kysyisi kuluttajilta, mitä he haluavat tietää? Tällä tavoin saamme tietää, millaisia merkintöjä kuluttajat voivat lukea ja ymmärtää, jolloin niitä voidaan kenties yksinkertaistaa tällä hetkellä käytössä oleviin monimutkaisiin merkintöihin verrattuna. Mikseivät kuluttajat saisi tietää, että he voivat valita yhteisössä tuotetun ja Brasiliassa tuotetun maitolitran välillä? Tällöin he saisivat itse päättää, onko brasilialainen maitolitra Euroopan unionissa tuotettua maitolitraa parempi vaihtoehto.
<P>
Oli miten oli, katson ja toivon, että mietinnöstä on apua komission jäsenelle Cioloşille, siten, että siinä annetaan lisätietoja sen ajatusketjun kehittämiseksi, johon viittasin aiemmin: maaperä, tuottajat, jalostajat, jos ketkä, kuluttajat, turvallisuus ja ennen kaikkea turvallisuuteen liittyvä laatu. Olemme kaikki puhuneet laadusta ja katson, että kannatamme kaikki tuotannon laadun kohentamista entisestään, mikäli voimme sen ansiosta syödä hyvin ja terveellisesti.
<SPEAKER ID="268" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 149 artikla)
<SPEAKER ID="269" NAME="Paolo Bartolozzi  " LANGUAGE="IT">
Euroopan parlamentin maatalouden ja maaseudun kehittämisen valiokunta on vastannut arvovaltaisesti ja yksimielisesti maataloustuotteiden laatupolitiikkaa koskevaan kysymykseen täydentäen siten voimassa olevaa lainsäädäntöä. Yhteisön maataloustuottajien tuotantoalueeseen sidoksissa olevan tuotannon laatu on vihdoin tunnustettu yhteisön lainsäädännössä. Näin taataan heidän suojaamisensa markkinoiden maailmanlaajuistumiselta ja sen varmistaminen, että "tiedostava" kuluttaja voi hylätä tuotteen, jossa ei ole pakollista maantieteellistä alkuperämerkintää, jota ei ole selvästi sertifioitu ja joka ei ole markkinointia koskevien ja väärentämisen vastaisten sääntöjen mukainen. Kuluttajat voivat tehdä ostopäätöksensä täysin tietoisina säännöistä, jotka liittyvät heidän haluamaansa tuotteeseen. Euroopan parlamentti jatkaa sekä viljelijöiden että kuluttajien suojelemista. Kuluttajien terveys riippuu viljelijöiden tuottamien tuotteiden laadusta. Esittämässäni tarkistuksessa, joka koskee tuotteiden ominaispiirteiden suojaamista ja jonka maatalouden ja maaseudun kehittämisen valiokunta on hyväksynyt, tunnustetaan, että alueet ovat keskeisessä asemassa erityisesti perinteisten tuotteiden ja luomutuotteiden tuottajien tuottajakumppaneina. Tarkistuksessa kehotetaan alueita myös osallistumaan maantieteellisellä merkinnällä varustettujen tuotteiden, perinteisten tuotteiden ja luomutuotteiden tunnustamiseen ja edistämiseen. Olen tyytyväinen havaitessani näiden merkintöjen tunnustamisen.
<SPEAKER ID="270" NAME="Sergio Berlato  " LANGUAGE="IT">
Arvoisa puhemies, hyvät parlamentin jäsenet, maataloustuotteiden laatua koskeva kysymys on perustavan tärkeä, kun tarkoituksena on tiedottaa ostajille ja kuluttajille tuotteiden ominaispiirteistä ja kun pyritään edelleen takaamaan, että Euroopan unionista peräisin olevat tuotteet ovat korkealaatuisia ja ne on tuotettu unionissa sijaitsevilla perinteisillä alueilla. Maataloustuotteiden laatupolitiikkaa on kehitetty vuosien aikana pirstaleisesti ja toinen toistaan seuranneiden alakohtaisten välineiden avulla. Markkinoiden maailmanlaajuistuminen ja yhteisöä kohdannut taloudellinen ja rahoitusalan kriisi eivät ole säästäneet maatalousalaa. Selvitäksemme tilanteesta meidän on keskityttävä tuotantomme laatuun ja turvallisuuteen. Jatkuvan laadun tavoittelun on oltava olennainen osa strategiaa, jota EU:n maatalouselintarvikeala noudattaa maailmanmarkkinoilla. Katson lisäksi, että on kiinnitettävä vakavasti huomiota komission ehdotukseen yhteisön laatumerkin käyttöön ottamisesta yhteisöstä peräisin oleville tuotteille, joita on jalostettu yksinomaan yhteisössä. Merkin myötä annettaisiin nimittäin virallinen tunnustus yhteisön viljelijöiden toimille, joita he ovat toteuttaneet ylläpitääkseen korkeita tuotantonormeja. Todettakoon lopuksi, että on todella hyvä ajatus yksinkertaistaa lainsäädäntöä, jotta vähennetään yrityksiin kohdistuvaa byrokraattista rasitusta, samalla kun taataan yhteisön tuottajien saavuttamien laatunormien ylläpitäminen.
<SPEAKER ID="271" NAME="Robert Dušek  " LANGUAGE="CS">
Maataloustuotteiden laatupolitiikka ei ole muuttumatonta politiikkaa, joka ei liity mitenkään muihin maatalouspolitiikkoihin. Yhteisen maatalouspolitiikan uudistukseen olisi päinvastoin sisällytettävä sellaiset politiikat, jotka koskevat mukautumista ilmastonmuutokseen, biologisen monimuotoisuuden suojelemista, energia- tai vesivarojen turvaamista, eläimien asianmukaisten elinolojen varmistamista ja yhteisön kalastusalaa. Tuotteiden laatupolitiikan avulla voidaan parantaa yhteisön viljelijöiden kilpailukykyä ja ylläpitää taloudellista hyötyä maaseutualueilla kriisiaikoina juuri siten, että panostetaan maataloustuotteiden laatuun ja korkealaatuisiin elintarvikkeisiin. EU:sta peräisin olevien tuotteiden ostamisen on edelleen poikkeuksetta tarkoitettava sitä, että ostetut tuotteet ovat korkealaatuisia ja että ne on tuotettu yhteisön eri alueellisten perinteiden mukaisesti noudattaen samalla elintarvikkeiden turvallisuutta koskevia korkeimpia tuotantonormeja. Kannatan komission ehdotusta yhteisön laatumerkin käyttöön ottamisesta tuotteille, jotka ovat peräisin yhteisöstä ja joita on jalostettu yksinomaan yhteisössä. Kuluttajat sekoittavat elintarvikkeen jalostuspaikan osoittavan merkinnän maataloustuotteen alkuperäpaikkaan. On syytä korostaa, että tuotantoprosessi voi itsessään vaikuttaa huomattavan kielteisesti jonkin tuotteen laatuun ja ominaisuuksiin. Pidän myös maantieteellisten merkintöjen ja perinteisten tuotteiden rekisteröimistä koskevien järjestelmien säilyttämistä myönteisenä, koska kyseiset merkinnät ovat tärkeitä yhteisön maataloudelle taloudelliselta mutta myös ympäristölliseltä ja sosiaaliselta kannalta.
