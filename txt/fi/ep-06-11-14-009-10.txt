<CHAPTER ID="009-10">
10. Korruption vastainen Yhdistyneiden Kansakuntien yleissopimus (äänestys)
<P>
- Ennen äänestystä:
<SPEAKER ID="093" NAME="Giusto Catania " AFFILIATION="GUE/NGL">
esittelijä. - (IT) Arvoisa puhemies, hyvät parlamentin jäsenet, haluan aloittaa kiittämällä tämän mietinnön varjoesittelijöitä, erityisesti jäsen Mastenbroekia ja jäsen Kudryckaa, jotka ovat osallistuneet lopullisen luonnoksen laatimiseen.
<P>
Korruptio on vakava ongelma julkisten asioiden avoimen hoidon kannalta: se heikentää uskottavuutta, lisää epäluottamusta demokraattisia instituutioita kohtaan ja vaarantaa ihmisoikeudet ja oikeusvaltioperiaatteen, kun se mahdollistaa järjestäytyneen rikollisuuden kukoistamisen. Korruptio on ikivanha ongelma, jota on kuvattu monissa kirjoituksissa: Cicero puhui siitä jo vuonna 70 eKr. Valitettavasti korruptio on saanut jalansijaa myös EU:n toimielinten työssä. On huolestuttavaa, että Euroopan unionin tilintarkastustuomioistuin kieltäytyy hyväksymästä yhteisön talousarviota, koska sillä on vakavia epäilyksiä määrärahojen käytön asianmukaisuudesta, ja on myös kiusallista, että Belgian oikeuslaitos on ryhtynyt oikeustoimiin komission työntekijöitä vastaan Tšernobylin ydinonnettomuuden hoitamiseen varattujen varojen hankintaan liittyvien lahjusväitteiden vuoksi.
<P>
Myös rakennerahastojen käyttöön liittyy korruptio-ongelmia, sillä näitä rahastoja hallinnoidaan usein oman edun mukaisesti tai, kuten omalla alueellani, luokitteluja väärennetään siinä määrin, että Euroopan komission täytyi langettaa 75 miljoonan euron sakot. Katsomme siksi, että korruptioon liittyvät ongelmat ovat sekä hienovaraisia että vaarallisia. Korruption torjunnan on oltava Euroopan unionin ensisijainen tavoite, ja mielestämme Euroopan unionin kaikkien jäsenvaltioiden pitäisi allekirjoittaa tämä yleissopimus. Kehotamme lisäksi komissiota ja neuvostoa ryhtymään toimiin, jotta tämän yleissopimuksen lisäksi allekirjoitettaisiin myös järjestäytyneen rikollisuuden vastainen Yhdistyneiden Kansakuntien yleissopimus. Uskon tämän auttavan merkittävällä tavalla torjumaan järjestäytynyttä rikollisuutta, joka on valitettavasti edelleen kasvussa Euroopan unionissa.
<P>
(Suosionosoituksia)
