<CHAPTER ID="023">
Miesten ja naisten tasa-arvoisen kohtelun periaatteen toteuttamisesta mahdollisuuksissa työhön, ammatilliseen koulutukseen ja uralla etenemiseen sekä työoloissa annetun Euroopan parlamentin ja neuvoston direktiivin 2002/73/EY täytäntöönpano ja soveltaminen (lyhyt esittely)  
<SPEAKER ID="211" NAME="Puhemies">
(PT) Esityslistalla on seuraavana Teresa Riera Madurellin naisten oikeuksien ja sukupuolten tasa-arvon valiokunnan puolesta laatima mietintö miesten ja naisten tasa-arvoisen kohtelun periaatteen toteuttamisesta mahdollisuuksissa työhön, ammatilliseen koulutukseen ja uralla etenemiseen sekä työoloissa annetun neuvoston direktiivin 2002/73/ETY siirtämisestä osaksi kansallista lainsäädäntöä ja täytäntöönpanosta.
<SPEAKER ID="212" NAME="Teresa Riera Madurell" LANGUAGE="ES">
Arvoisa puhemies, direktiivi, johon mietinnössä viitataan, on samasta aiheesta vuonna 1978 annetun direktiivin tarkistettu versio, joka on laadittu Amsterdamin sopimuksen, Euroopan yhteisöjen tuomioistuimen oikeuskäytännön sekä uuden yhteiskunnallisen todellisuuden valossa. Tähän versioon on sisällytetty keskeisiä naisten oikeuksien parantamiseen liittyviä seikkoja, joita mietinnössä arvioidaan.
<P>
Säädöstekstissä määritellään välitön ja välillinen syrjintä sekä häirintä ja sukupuolinen häirintä, kehotetaan jäsenvaltioita kannustamaan työnantajia toteuttamaan toimenpiteitä kaikkien sukupuolisen syrjinnän muotojen ehkäisemiseksi sekä turvataan työntekijöiden oikeudet äitiys- tai isyysloman jälkeen.
<P>
Panemalla tämän direktiivin täytäntöön jäsenvaltiot sitoutuvat perustamaan tasa-arvoelimiä, jotka edistävät, arvioivat, toteuttavat ja tukevat tasa-arvoista kohtelua sekä lisäksi kannustavat sosiaalista vuoropuhelua tasa-arvoisen kohtelun edistämiseksi työpaikalla suunnitelmallisesti työehtosopimusten avulla. Ne sitoutuvat myös vahvistamaan valtioista riippumattomien järjestöjen roolia tasa-arvon edistämisessä, laatimaan tehokkaita toimenpiteitä niiden rankaisemiseksi, jotka eivät noudata direktiivin säännöksiä, sekä toteuttamaan suojelutoimenpiteitä niitä varten, jotka antavat tukea syrjinnän uhreille.
<P>
Jos komissio olisi pystynyt laatimaan kertomuksen, joka sen direktiivin mukaan on laadittava neljän vuoden välein, arviointityömme olisi ollut suhteellisen helppoa. Tätä varten jäsenvaltioiden olisi pitänyt panna direktiivi asianmukaisesti täytäntöön annetussa määräajassa sekä toimittaa komissiolle kaikki tiedot. Näin ei asian laita kuitenkaan ollut, kun aloitimme työmme.
<P>
Kun direktiivin täytäntöönpanon määräaika oli umpeutunut, yhdeksän jäsenvaltiota ei ollut toimittanut tietoja säädöksistä, joita ne olivat tätä silmälläpitäen hyväksyneet. Komissio käynnisti tämän jälkeen rikkomismenettelyt, ja viime vuoden toukokuussa menettelyt kahta jäsenvaltiota vastaan olivat vielä kesken. Lisäksi komissio havaitsi direktiivin mutkikkuudesta ja sen sisältämistä uusista elementeistä johtuvia täytäntöönpano-ongelmia 22 jäsenvaltiossa, joskin se odotti voivansa ratkaista monet niistä vuoropuhelulla.
<P>
Voidaksemme laatia mahdollisimman perusteellisen, hyödyllisen ja kattavan mietinnön tarvitsimme enemmän tietoja, ja siksi päätimme pyytää niitä jäsenvaltioita. Komission toimittamien sekä jäsenvaltioilta - niiden tasa-arvoelimiltä ja kansallisilta parlamenteilta - saamiemme tietojen sekä eri ryhmiä edustavien kollegojeni antamien panosten avulla meidän oli mahdollista laatia tämä mietintö, joka nyt antaa selvän kuvan siitä, miten täytäntöönpanoprosessi edistyy kussakin jäsenvaltiossa.
<P>
Tämän kokemuksen jälkeen haluan korostaa, että kansallisten parlamenttien ja Euroopan parlamentin välinen yhteistyö vaikutti ratkaisevasti siihen, että pystyimme tekemään työmme kunnolla. Ilman parlamenttien ja tasa-arvoelinten toimittamia tietoja emme olisi voineet laatia tätä mietintöä, emme ainakaan yhtä perusteellisesti kuin nyt olemme tehneet. Se ei myöskään olisi ollut mahdollista ilman komission kanssa aikaansaatua keskinäistä yhteistyötä tai naisten oikeuksien ja sukupuolten tasa-arvon valiokunnan yksiköiden, minun toimistoni sekä parlamenttiryhmäni yksiköiden antamaa korvaamatonta apua. Haluan esittää kiitokseni kaikille näille naisille. Kiitän myös varjoesittelijöitä heidän panoksistaan ja avuliaisuudestaan.
<P>
Tavoitteenamme oli alusta lähtien, että mietintömme olisi paitsi perusteellinen ja hyödyllinen myös mahdollisimman laajan yhteisymmärryksen tulos, sillä tarvitsimme mahdollisimman tarkan kuvan siitä, miten täytäntöönpano edistyy. Tämä direktiivi on erittäin tärkeä, sillä se antaa Euroopan unionille hyvin tehokkaat välineet, joiden avulla jäsenvaltiot voivat vahvistaa tasa-arvoista kohtelua työpaikalla koskevaa lainsäädäntöään - mikä on välttämätöntä, jos haluamme saavuttaa itsellemme eurooppalaisina asettamamme tavoitteet.
<P>
Emme saa unohtaa, että vielä nykyäänkin miesten ja naisten työttömyysasteiden ero Euroopan unionissa on 28,4 prosenttia, että Lissabonin tavoite naisten työllisyysasteen nostamisesta 60 prosenttiin vuoteen 2010 mennessä on vielä kaukana, ja että naiset lisäksi ansaitsevat keskimäärin 15 prosenttia vähemmän kuin miehet.
<P>
Jos tällä mietinnöllä lisäksi voidaan lisätä tietoisuutta tästä asiasta jäsenvaltioissa, olemme kaksin verroin tyytyväisiä.
<SPEAKER ID="213" NAME="Androulla Vassiliou">
komission jäsen. - (EN) Arvoisa puhemies, komissio pitää parlamentin mietintöä tästä tärkeästä direktiivistä tervetulleena, ja me kiitämme Teresa Riera Madurellia hänen tekemästään tinkimättömästä työstä.
<P>
Direktiivi 2002/73/EY on merkittävä väline torjuttaessa sukupuoleen perustuvaa syrjintää mahdollisuuksissa työhön, ammatilliseen koulutukseen ja uralla etenemiseen sekä työoloissa. Se on parantanut huomattavasti yhteisön lainsäädäntöä tällä alalla antamalla selkeämmät määritelmät syrjinnän muodoille sekä tarjoamalla monia innovatiivisia oikeudellisia ratkaisuja. Niihin kuuluvat säännökset raskaana ja äitiyslomalla olevien naisten suojelusta, työmarkkinaosapuolten ja valtioista riippumattomien järjestöjen osallistuminen sukupuolten tasa-arvon takaamiseen työpaikalla sekä tasa-arvoelinten perustaminen.
<P>
Tämä mietintö on erityisen tärkeä, sillä työllisyyden alalla on edelleen paljon niin miehiä kuin naisia haittaavaa eriarvoisuutta. Siinä kiinnitetään jäsenvaltioiden, komission, työmarkkinaosapuolten ja kansalaisyhteiskunnan huomio direktiivin keskeisiin säännöksiin ja korostetaan niiden täydellistä täytäntöönpanoa. Näin ollen se voi lisätä direktiivin noudattamista sekä tietoisuutta miesten ja naisten tasa-arvoista kohtelua koskevasta yhteisön lainsäädännöstä.
<P>
Perussopimusten vartijana komissio seuraa edelleen tarkasti direktiivin täytäntöönpanoa jäsenvaltioissa. Se jatkaa vuoropuhelua jäsenvaltioiden kanssa rikkomismenettelyjen yhteydessä varmistaakseen, että direktiivi pannaan asianmukaisesti täytäntöön.
<P>
Direktiivissä säädetyn raportointivelvollisuuden täyttämiseksi komissio antaa tämän vuoden ensimmäisellä puoliskolla parlamentille ja neuvostolle kertomuksen direktiivin soveltamisesta kaikissa jäsenvaltioissa.
<SPEAKER ID="214" NAME="Puhemies">
(PT) Keskustelu on päättynyt.
<P>
Äänestys toimitetaan torstaina.
<P>
Kirjalliset lausumat (työjärjestyksen 142 artikla)
<SPEAKER ID="992" NAME="Proinsias De Rossa  " AFFILIATION="PSE">
kirjallinen. - (EN) Irlannin tasa-arvoviranomaista pidetään malliesimerkkinä hyvästä toimintatavasta. Tästä huolimatta Irlannin hallitus leikkasi sen määrärahoja noin 43 prosenttia ja vauhditti sen hajauttamista juuri, kun hallituksen yleistä hallinnonhajauttamisohjelmaa ollaan pysäyttämässä.
<P>
Irlannin tasa-arvoviranomaisen pääjohtaja Niall Crowley on irtisanoutunut tehtävästään ja todennut, että päätös leikata tasa-arvoviranomaisen määrärahoja 43 prosenttia ja jatkaa sen henkilökunnan hajasijoittamista on tehnyt tasa-arvoviranomaisesta toimintakyvyttömän ja että sen työ on vaarannettu kohtalokkaasti. Lisäksi myös kuusi tasa-arvoviranomaisen hallintoneuvoston jäsentä on nyt irtisanoutunut.
<P>
Mietinnössä kehotetaan jäsenvaltioita kehittämään valmiuksia ja varmistamaan tarkoituksenmukaiset resurssit direktiivissä 2002/73/EY mainituille tasavertaista kohtelua sekä naisten ja miesten tasavertaisia mahdollisuuksia käsitteleville elimille. Siinä toistetaan myös direktiivin vaatimus näiden elinten riippumattomuuden takaamisesta.
<P>
Irlannin hallitus rikkoo selvästi tätä direktiiviä, koska se ei aivan ilmeisesti aio myöntää riittäviä varoja eikä taata tasa-arvoviranomaisen riippumattomuutta, vaan lähes puolitti sen rahoituksen pakottaen näin puolet sen hallintoneuvostosta eroamaan.
<SPEAKER ID="991" NAME="Louis Grech  " AFFILIATION="PSE">
kirjallinen. - (EN) Koska miesten ja naisen työllisyysasteiden, palkkojen ja johtaviin asemiin pääsyn välillä on sitkeä kuilu, kehotan jäsenvaltioita vauhdittamaan direktiivin 2002/73/EY täytäntöönpanoa ja samalla varmistamaan, että sen säännökset siirretään täydellisesti ja tehokkaasti osaksi kansallista lainsäädäntöä. Talouskriisin edetessä olen huolestunut siitä, että tämän direktiivin hidas tai puutteellinen täytäntöönpano on omiaan kärjistämään sukupuolten välistä eriarvoisuutta, vaarantamaan Lissabonin strategian tavoitteet ja estämään EU:ta hyödyntämästä täysimittaisesti taloudellista kapasiteettiaan.
<P>
Valitettavaa on myös se, että eräät jäsenvaltiot ovat päättäneet rajoittaa kiellettyjen syrjintämuotojen soveltamisalaa ja noudattavat siten direktiiviä 2002/73/EY vain osittain. On pettymys, että aiheesta tehdyistä lukuisista tutkimuksista huolimatta eräät kansalliset lainsäätäjät jättävät yhä huomiotta syrjinnän ja sukupuolisen häirinnän tuhoisat vaikutukset työntekijöiden työmotivaatioon ja tuottavuuteen.
<P>
Syrjinnän ja häirinnän vastaisten käytäntöjen täytäntöönpanon parantamiseksi kenttätason sidosryhmät on saatava mukaan tiedotuskampanjoita ja valtioista riippumattomia järjestöjä hyödyntämällä, mutta myös virallisemmilla keinoilla kuten sisällyttämällä työehtosopimuksiin ja kansalliseen lainsäädäntöön erityisiä sukupuolten tasa-arvoa koskevia säännöksiä.
<SPEAKER ID="215" NAME="Zita Pleštinská  " AFFILIATION="PPE-DE">
kirjallinen. - (SK) Yhteisön säädöksen hyväksyminen käynnistää jokaisessa jäsenvaltiossa direktiivin täytäntöönpano- ja soveltamisprosessin. Euroopan parlamentti seuraa tarkasti jokaisen direktiivin täytäntöönpanoa, ja yksi esimerkki tästä on kollegani Teresa Riera Madurellin mietintö, jossa tarkastellaan miesten ja naisten tasa-arvoisen kohtelun periaatteen toteuttamista.
<P>
Naisten oikeuksien ja sukupuolten tasa-arvon valiokunta työskentelee tarmokkaasti kiinnittääkseen huomiota siihen, että sukupuoleen perustuvaa syrjintää tapahtuu edelleen monnilla yhteiskunnallisen ja poliittisen elämän aloilla. Direktiivin 2002/73/EY hidas ja puutteellinen täytäntöönpano vaarantaa Lissabonin strategian toteutumisen ja EU:n sosiaalisen ja taloudellisen kapasiteetin täysimittaisen hyödyntämisen.
<P>
Kehotan komissiota ja jäsenvaltioita ottamaan käyttöön selkeitä, yksityiskohtaisia ja mitattavia tasa-arvoisen kohtelun indikaattoreita ja standardeja sukupuolten välisten suhteiden arvioimiseksi. Uskon, että toimintaansa aloitteleva tasa-arvoinstituutti antaa merkittävän panoksen toiminnallaan sukupuolten välisen tasa-arvon alalla.
<P>
Uskon vakaasti, että tämä direktiivi voidaan panna menestyksekkäästi täytäntöön vaihtamalla parhaita käytäntöjä ja hyväksymällä myönteisiä toimenpiteitä aloilla, joilla syrjintää on havaittu.
<SPEAKER ID="216" NAME="Rovana Plumb  " LANGUAGE="RO">
Ilahduin lukiessani Euroopan parlamentin verkkosivuilta, että naisten ja miesten tasa-arvoinen kohtelu oli vuoden 2008 kolmanneksi luetuin uutisaihe. Valtava kiinnostus tätä aihetta kohtaan osoittaa kuitenkin, että tehtävää on vielä paljon, etenkin miesten ja naisten tasa-arvoisessa kohtelussa mahdollisuuksissa työhön, ammatilliseen koulutukseen ja uralla etenemiseen. Tässä suhteessa Teresa Riera Madurellin mietintö on onnistunut, sillä siinä selvennetään työnantajien ja kansalaisyhteiskunnan roolia sukupuolten välisen tasa-arvon edistämisessä.
<P>
Uskon, että komissiolla on äärimmäisen tärkeä tehtävä taistelussa naisten ja miesten tasa-arvoisen kohtelun puolesta työpaikalla. Sen täytyy ensisijaisesti tarkistaa, millä tavoin EU:n jäsenvaltiot ovat toteuttaneet myönteisiä toimenpiteitä niiden haittojen suhteen, joita naiset ovat kohdanneet ammatillisella urallaan. Viittaan myös erityisesti sukupuolten välisen tasa-arvon periaatteen sisällyttämiseen jäsenvaltioiden hallinnollisiin ja poliittisiin päätöksiin ja sen noudattamiseen niissä.
<P>
Samalla kun jäsenvaltiot joka neljäs vuosi toimittavat raporttinsa komissiolle, niiden olisi esitettävä johdonmukainen selonteko tämän direktiivin rikkomisista määrättävistä seuraamuksista, sillä tämä auttaisi suuresti kokemusten ja hyvien käytäntöjen vaihtamista.
