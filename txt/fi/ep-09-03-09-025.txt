<CHAPTER ID="025">
Tilinpäätösten ja konsolidoitujen tilinpäätösten lakisääteisestä tilintarkastuksesta annetun direktiivin 2006/43/EY täytäntöönpano (lyhyt esittely) 
<SPEAKER ID="217" NAME="Puhemies">
(DE) Esityslistalla on seuraavana Doornin oikeudellisten asioiden valiokunnan puolesta laatima mietintö tilinpäätösten ja konsolidoitujen tilinpäätösten lakisääteisestä tilintarkastuksesta annetun direktiivin 2006/43/EY täytäntöönpanosta.
<SPEAKER ID="218" NAME="Bert Doorn">
esittelijä. - (NL) Arvoisa puhemies, mietintö koskee tilinpäätösten lakisääteisestä tilintarkastuksesta annetun kahdeksannen direktiivin täytäntöönpanoa. On hyvä asia, että parlamentti kiinnittää tarkempaa huomiota siihen, miten täällä hyväksymiämme säädöksiä pannaan täytäntöön ja miten ne saatetaan osaksi kansallista lainsäädäntöä. Voimme parlamentissa päättää todella merkittävistä säännöistä ja määräyksistä, mutta ellei näitä sääntöjä ja määräyksiä panna täytäntöön eikä noudateta jäsenvaltioissa, tuhlaamme aikaamme.
<P>
Myös kahdeksannen direktiivin saattamisessa osaksi kansallista lainsäädäntöä moni asia on mennyt pieleen. Keskeisiä määritelmiä tulkitaan eri tavoin eri jäsenvaltioissa, ja niiden jäsenvaltioiden määrä, joissa on riippumaton julkisen valvonnan järjestelmä, on selvästi alle 27. Mietinnössä komissiota kehotetaan ryhtymään pikaisesti toimiin näiden puutteiden korjaamiseksi.
<P>
Pohdimme myös, onko käytetty yhdenmukaistamismenetelmä, nimittäin vähimmäistason yhdenmukaistaminen, todella oikea tapa päästä siihen, että keskeisiä käsitteitä sovelletaan yhtenäisesti. Ehkä meidän pitäisi vielä pohtia, päästäänkö tällaisten keskeisten määritelmien avulla eteenpäin vai olisiko käytettävä toisenlaista yhdenmukaistamismenetelmää - joka ei jätä mahdollisuutta erilaisille tulkinnoille.
<P>
Arvoisa puhemies, lopuksi totean, että mietinnössä käsitellään komission suositusta tilintarkastajien siviilioikeudellisen vastuun rajoittamisesta. Mikäli jäsenvaltioiden lähentymiseksi tarvitaan lisätoimia, odotamme kovasti komission ehdotuksia.
<P>
Tavoitteena täytyy olla ja onkin tilintarkastuksen tehokkuus ja riippumattomuus. Talouskriisi on opettanut meille, että kurinalainen tilintarkastus ja valvonta ovat välttämättömiä.
<SPEAKER ID="219" NAME="Jacques Barrot">
komission varapuheenjohtaja. - (FR) Arvoisa puhemies, hyvät parlamentin jäsenet, ensiksi haluan kiittää jäsen Doornia hänen tilinpäätösten lakisääteisestä tilintarkastuksesta annetun direktiivin täytäntöönpanoa koskevasta mietinnöstään. Kiitän myös talous- ja raha-asioiden valiokuntaa ja erityisesti jäsen van den Burgia, joka osallistui mietinnön laatimiseen.
<P>
Talouskriisin aikana on erittäin tärkeää, että jäsenvaltiot, jotka eivät ole vielä saattaneet direktiiviä osaksi kansallista lainsäädäntöä, tekevät sen pikaisesti, jotta direktiivissä asetetut tavoitteet voidaan saavuttaa. Komissio valvoo jatkuvasti, miten jäsenvaltiot edistyvät direktiivin saattamisessa osaksi kansallista lainsäädäntöä. Tulostaulu julkaistaan säännöllisesti verkkosivustollamme.
<P>
Jäsenvaltioiden tulosten pitäisi selkeästi parantua tänä keväänä. Jäsen Doornin mietintö varmasti edistää tätä kehitystä. Kuten mietinnössänne korostetaan, komissio on jo hyväksynyt laadunvarmistusta koskevan suosituksen ja lakisääteisten tilintarkastajien siviilioikeudellisen vastuun rajoittamista koskevan suosituksen. Kiitän parlamenttia siitä, että se on antanut tukensa näille kahdelle aloitteelle.
<P>
Lakisääteisten tilintarkastajien siviilioikeudellisen vastuun rajoittamista koskeva suositus on osa strategiaa, jolla pyritään vähentämään tarkastusmarkkinoiden keskittymistä. Muiden samansuuntaisten vaihtoehtojen tutkimista varten julkaistiin marraskuussa tarkastettavien yhtiöiden valvontajärjestelmiä ja niiden vaikutuksia tarkastusmarkkinoihin koskeva kuuleminen.
<P>
Euroopan parlamentti pyytää komissiota arvioimaan niitä lakeja, joilla direktiivi on saatettu osaksi kansallista lainsäädäntöä, ja ilmoittamaan parlamentille niiden toimenpiteiden vaikutuksista, joita jäsenvaltiot ovat toteuttaneet lakisääteisten tilintarkastajien siviilioikeudellisen vastuun rajoittamista koskevan suosituksen johdosta. Kun aika on sopiva, laadimme mielellämme nämä arviot ja otamme huomioon kaikki jäsen Doornin esiin ottamat kysymykset. Komission jäsen McCreevy, jolle nämä asiat välitän, sitoutuu tähän mielellään. Kiitän jäsen Doornia ja uskallan toivoa, että näemme kyllä käytännön tuloksia.
<SPEAKER ID="221" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
