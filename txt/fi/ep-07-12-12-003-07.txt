<CHAPTER ID="003-07">
7. Kalastus- ja vesiviljelytuotealan yhteinen markkinajärjestely (äänestys)
<P>
- Mietintö: Guerreiro
<P>
- Ennen äänestystä
<SPEAKER ID="067" NAME="Pedro Guerreiro">
esittelijä. - (PT) Haluaisin aloittaa lyhyen puheenvuoroni toteamalla, että kannatan Euroopan parlamentin kalatalousvaliokunnan päätöstä laatia mietintö kalastus- ja vesiviljelytuotealan yhteisestä markkinajärjestelystä, joka ei ole vielä onnistunut tavoitteissaan, mikä tiedostetaan ja tunnustetaan yleisesti. Tavoitteena oli nimittäin varmistaa kalataloustuotteiden markkinoiden vakaus sekä oikeudenmukaiset tulot tuottajille. Olemme siten iloisia Euroopan komission myöhäisestäkin päätöksestä suorittaa perusteellinen arvio nykyisestä YMJ:stä, jonka pikaista tarkistamista toivomme komissiolta, jotta sen myötävaikutuksen avulla varmistetaan alan tulot, markkinoiden vakaus, kalataloustuotteiden entistä parempi kaupan pito ja niiden lisäarvon nousu lisäämällä huomattavasti taloudellisia resursseja.
<P>
Vaikka osa alkuperäisistä ehdotuksistamme ei saanut tarvittavaa kannatusta kalatalousvaliokunnassa, mietintö, josta nyt äänestämme, sisältää mielestämme hyödyllisiä toimia. Näitä ovat muun muassa arviot siitä, ovatko nykyiset interventiomekanismit asianmukaisia ja tarpeeksi joustavia, jotta niillä voidaan vastata jäsenvaltioiden tarpeisiin; toimet sardiinin kompensaatiokorvauksen käyttöön ottamiseksi tonnikalakorvausten tavoin; toimet, joilla varmistetaan, että rakennerahastoilla voidaan nykyaikaistaa ja perustaa tuottajille myönnettäviin tuotanto- ja markkinointitukiin liittyviä infrastruktuureja sekä etenkin tukea tehokkaasti kalastusjärjestön perustamista ja toimintaa varsinkin pienimuotoisessa lähivesikalastuksessa. Lisäksi mietintö käsittää toimia, joilla varmistetaan, että tuotuihin ja sisämarkkinoilla kaupan pidettäviin kalataloustuotteisiin sovelletaan samoja sääntöjä ja vaatimuksia kuin yhteisön kalataloustuotteisiin. Nämä kysymykset ovat äärimmäisen tärkeitä kalastajille, vaikka joidenkin jäsenvaltioiden kannalta niillä ei kenties olisikaan suurta merkitystä.
