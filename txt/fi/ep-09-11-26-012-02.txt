<CHAPTER ID="012-02">
2. Laos ja Vietnam
<SPEAKER ID="237" NAME="Puhemies">
(CS) Esityslistalla on seuraavana neljä Laosta ja Vietnamia koskevaa päätöslauselmaesitystä.
<SPEAKER ID="238" NAME="Véronique De Keyser">
laatija. - (FR) Arvoisa puhemies, meillä on jälleen kerran edessämme kiireellinen keskustelu, joka koskee Vietnamia ja Laosta. On totta, että Euroopan parlamentissa on jo käyty samankaltaisia keskusteluja, mutta me emme voi antaa tämänhetkisen kiireellisen keskustelun jäädä huomiotta.
<P>
Me olemme itse asiassa varsin huolestuneita. Yhdysvallat poisti Vietnamin sortotoimia ja ihmisoikeusloukkauksia harjoittavien valtioiden mustalta listalta vuonna 2006. Siitä lähtien ihmisoikeusaktivistien sortaminen maassa on lisääntynyt.
<P>
Haluan mainita yhden tapauksen, joka mielestäni kuvastaa tilannetta hyvin.. Tran Khai Thanh Thuy on naispuolinen kirjailija, bloginpitäjä, toimittaja ja aktivisti, joka on parhaillaan vangittuna epäselvin perustein. Todennäköisin syy on se, että hän puolusti sananvapautta ja ihmisoikeuksia. Tran Khai Thanh Thuy kärsii diabeteksesta ja hänen terveydentilansa on huono. Me pelkäämme hänen henkensä puolesta ja vaadimme, että hänelle tarjotaan vankilassa tarvittava terveydenhoito ja että hänet vapautetaan välittömästi.
<P>
Vietnam on lähellä sydäntäni. Vietnam on hieno maa ja se saa ASEAN-valtioiden puheenjohtajuuden vuonna 2010. Uskon, että kansainvälisten demokraattisten normien mukaisten käytäntöjen omaksuminen voisi vain lujittaa entisestään sen moraalista auktoriteettia.
<SPEAKER ID="239" NAME="Thomas Mann">
laatija. - (DE) Arvoisa puhemies, Vietnamin ihmisoikeustilanne on järkyttävä. Erityisesti kristittyihin ja buddhalaisiin kohdistuva uskontoon perustuva vaino on arkipäivää. Ne, jotka puhuvat vapauden ja ihmisoikeuksien puolesta, vaiennetaan pelottelulla ja heitä valvotaan jatkuvasti. Syyskuun lopussa tuhannet Bat Nha -luostarin munkit joutuivat hyökkäyksen kohteeksi. Koko luostarikokonaisuus kärsi huomattavia vahinkoja poliisin katsellessa vain sivusta. Läheisestä Phuoc Huen temppelistä turvaa hakeneet munkit pahoinpideltiin. Tällaiset väärinkäytökset on tuomittava. On pöyristyttävää, että Euroopan unionin ja muiden kansainvälisten tahojen esittämät lukuisat vaatimukset ihmisoikeustilanteen parantamisesta on jätetty maassa huomiotta. On satoja syitä, miksi Vietnamin pitäisi saada aikaan muutoksia erityisesti nyt, kun Vietnam saa ensi vuonna ASEAN-valtioiden puheenjohtajuuden.
<P>
Laosin tilanne ei ole juuri parempi. Marraskuun alussa salainen poliisi pahoinpiteli julmasti yli 300 rauhanomaista mielenosoittajaa, jotka vaativat moniarvoisuutta ja demokratiaa. Valtaapitävä puolue torjuu välittömästi kaikki yritykset luoda poliittista vuoropuhelua.
<P>
Myös vainotun Hmong-vähemmistön tilanne on järkyttävä. 5 000 vähemmistön jäsentä asuu tällä hetkellä pakolaisleireissä Pohjois-Thaimaassa Heille ei ole myönnetty pakolaisasemaa. Lääkärit ilman rajoja -järjestö (Médecins sans Frontières), joka oli edustettuna täällä parlamentissa tällä viikolla, on todennut, että leireille on lähes mahdotonta toimittaa humanitääristä apua, sillä ihmisiä pidätetään jatkuvasti ja hyvin usein täysin ilman syytä ja pakotetaan palaamaan Laosiin. Väitteet, joiden mukaan nämä henkilöt palaisivat vapaaehtoisesti, eivät yksinkertaisesti pidä paikkaansa.
<P>
Me Euroopan parlamentin jäsenet pyydämme komissiota ja neuvostoa antamaan meille tarkat tiedot siitä, mitä näiden kahden valtion kanssa tehdyistä ihmisoikeuksia ja demokratiaa koskevista sopimuksista noudatetaan. Mitkä sopimuksista on laiminlyöntien vuoksi jäädytetty? Vietnamin ja Laosin asukkaiden tähden meillä täytyy olla jokin keino painostaa näiden maiden hallituksia.
<P>
(Suosionosoituksia)
<SPEAKER ID="240" NAME="Heidi Hautala">
laatija. - (FI) Arvoisa puhemies, on tervetullut uutinen, että ASEAN-valtiot ovat perustaneet alueellisen ihmisoikeustoimikunnan. Tätä taustaa vasten on järkyttävää tavata vietnamilaisia munkkeja, jotka ovat joutuneet väkivaltaisen hyökkäyksen kohteeksi. Meillä oli kunnia tavata heitä ihmisoikeusalivaliokunnassa hiljattain.
<P>
Uskonnollisten yhteisöjen asema näyttää Vietnamissa yhä vaikeutuvan. On todellakin tuomittava asia, että yli 300 munkkia ja nunnaa kahdesta luostarista joutui väkivallan seurauksena poistumaan ja että uskonnollisia yhteisöjä jatkuvasti häiritään. On tärkeää, että Vietnam ottaa huomioon YK:n ihmisoikeustoimikunnan suositukset, joissa esitetään muun muassa, että maahan olisi kutsuttava YK:n erityisraportoijia seuraamaan mielipiteen- ja uskonnonvapauden sekä muiden perusihmisoikeuksien toteutumista.
<SPEAKER ID="241" NAME="Cristian Dan Preda">
PPE-ryhmän puolesta. - (RO) Vietnamissa satoja ihmisiä pidetään vangittuina poliittisten tai uskonnollisten mielipiteidensä vuoksi. Buddhalaismunkkeihin syyskuun lopussa kohdistunut hyökkäys osoittaa todellakin, että Vietnam kieltäytyy parantamista ihmisoikeustilannettaan.
<P>
Laos on sotilasdiktatuuri, jossa vuosikymmen sitten vangittuja opiskelija- ja opettajaliikkeen johtajia pidetään yhä vangittuina tuntemattomassa paikassa. Salainen poliisi on tukahduttanut viimeaikaiset rauhanomaiset mielenosoitukset, joilla tuettiin ihmisoikeuksien kunnioittamista, ja Hmong-yhteisöä vainotaan yhä.
<P>
Sekä Laosin että Vietnamin tulee noudattaa kansainvälisiä ihmisoikeusnormeja kaikilta osin. Niiden on lakattava vainoamasta uskonnollisia yhteisöjä ja vähemmistöjä sekä yleensä ottaen kansalaisia, jotka vain puolustavat poliittisia oikeuksiaan.
<P>
On Euroopan unionin velvollisuus valvoa tarkasti ihmisoikeustilanteen kehittymistä ja käyttää vaikutusvaltaansa tämän kielteisen kehityksen pysäyttämiseksi.
<P>
(Suosionosoituksia)
<SPEAKER ID="242" NAME="Lidia Joanna Geringer de Oedenberg" LANGUAGE="PL">
Arvoisa puhemies, EU:n ja Vietnamin parhaillaan käynnissä olevissa neuvotteluissa uudesta kumppanuus- ja yhteistyösopimuksesta on käsiteltävä myös ihmisoikeuksia ja kansalaisvapauksia. Saamamme tiedot osoittavat, että ihmisoikeustilanne Vietnamissa on erittäin huolestuttava; erityisen hälyttävää on internetin käyttäjien kohtaama sorto. Internet on tiedotusväline, joka perustuu tiedon ja näkemysten vapaaseen ja maailmanlaajuiseen välittämiseen kaikista aiheista. Vietnamilaiset internetin käyttöä koskevat säännökset sitä vastoin tekevät rangaistavaksi viestinnän, joka koskee araksi katsottuja aiheita kuten ihmisoikeuksia ja demokratian levittämistä.
<P>
Vuonna 2008 voimaan tulleet blogeja koskevat säännöt sallivat blogeissa käsiteltävän vain henkilökohtaisia asioita sekä kieltävät hallituksen vastaisen ja kansallisen turvallisuuden vaarantavan materiaalin levittämisen.
<P>
(Puhemies pyysi puhujaa puhumaan hitaammin.)
<P>
Ulkomaisten kansalaisjärjestöjen mukaan poliittisia aiheita käsittelevät bloginpitäjät on vangittu. Euroopan unionin toimielimet eivät saa suhtautua välinpitämättömästi näihin Vietnamista tuleviin järkyttäviin tietoihin. Poliittisten toimien ohella tarvitaan myös oikeudellisia toimia. Sen vuoksi vaadin, että uuteen EU:n ja Vietnamin väliseen sopimukseen lisätään sitova ihmisoikeuksia koskeva lauseke.
<SPEAKER ID="243" NAME="Johannes Cornelis van Baalen">
ALDE-ryhmän puolesta. - (EN) Arvoisa puhemies, ALDE-ryhmän kannan mukaan Laos ja Vietnam eivät ole demokraattisia valtioita. Kumpikaan maa ei kunnioita ihmisoikeuksia eikä myöskään uskonnollisia tai muita oikeuksia. Näin ollen me tuemme täysin tätä päätöslauselmaa ja kehotamme neuvostoa ja komissiota toimimaan samoin.
<SPEAKER ID="244" NAME="Ryszard Antoni Legutko">
ECR-ryhmän puolesta. - (PL) Arvoisa puhemies, haluan jälleen kerran puhua Laosissa ja Vietnamissa asuvien kristittyjen järkyttävästä tilanteesta. Molemmissa maissa valtion koko rakenne ja sortojärjestelmä on suunnattu tuhoamaan kristityt - sekä katolilaiset että protestantit.
<P>
Laosissa tämä on seurausta valtaa pitävän kommunistipuolueen ohjelmasta, jonka mukaan kristinusko on läntistä imperialismia edustava uskonto. Vietnamissa kristittyjen vaino tapahtuu vastoin virallista lainsäädäntöä. Kristittyjä sorretaan monin tavoin: heidät saatetaan pidättää, heitä voidaan kiduttaa, heiltä voidaan riistää vapaus, heitä saatetaan pelotella tai heidät voidaan sulkea psykiatrisiin laitoksiin.
<P>
EU:n toimielimet eivät voi olla reagoimatta tällaisiin toimiin. Vaikka Euroopassa monet vastustavat kristinuskoa laillisin keinoin, on meidän velvollisuutemme, meidän kaikkien velvollisuus ryhtyä toimiin joissain Aasian valtioissa havaitsemaamme raakalaismaista käytöstä vastaan.
<SPEAKER ID="245" NAME="Eija-Riitta Korhola" LANGUAGE="FI">
Arvoisa puhemies, Laos on syyskuussa ottanut yhden tärkeän askeleen eteenpäin ihmisoikeuksien parantamisessa ratifioimalla kansalaisten poliittisia oikeuksia koskevan yleissopimuksen. Sopimus kattaa muun muassa uskonnon-, yhdistymis- ja sananvapauden sekä antaa yksilöille oikeuden ilmaista poliittisia mielipiteitään.
<P>
Teoria ja käytäntö ovat välillä kuitenkin kovin kaukana toisistaan ja matka ensimmäisestä jälkimmäiseen voi olla pitkä. Jälleen tarvitaan valtava määrä poliittista tahtoa. Vuoden 1999 lokakuun mielenosoituksissa vangitut opiskelijaliikkeen johtajat ja muut mielipidevangit on vapautettava viipymättä, kuten myös marraskuun toisena päivänä tänä vuonna rauhanomaisessa mielenosoituksessa vangitut henkilöt.
<P>
Erityisen tärkeää on, että Laosin viranomaiset osoittavat demokraattisen tahtotilansa valmistelemalla ja toteuttamalla mahdollisimman pian lainsäädännölliset uudistukset. Kansallinen lainsäädäntö on saatava johdonmukaiseksi niiden kansainvälisten sopimusten kanssa, joihin Laos on sitoutunut. Vain lakiuudistusten ja monipuoluevaalien kautta Laon demokraattisessa kansantasavallassa voidaan demokratia ottaa käyttöön ja kunnioittaa samalla ihmisoikeuksia.
<SPEAKER ID="246" NAME="Marc Tarabella" AFFILIATION="S&amp;D">
(FR) Arvoisa puhemies, juhlistin tässä samaisessa salissa heinäkuussa 2007 sitä, että vuosi 2006 oli ollut Vietnamissa poliittisen avoimuuden vuosi. Kehotin Vietnamia hyväksymään kaikki sen alueella toimivat uskonnot ja sallimaan kansalaisilleen mahdollisuus valita uskontonsa vapaasti.
<P>
Totesin yli kaksi vuotta sitten, että tilanne ei ollut kehittynyt oikeaan suuntaan. Uskonnonvapaus ei ole toteutunut Vietnamissa vieläkään. Tästä kertovat esimerkiksi buddhalaismunkkien kaiken aikaa yleistyvät pidätykset.
<P>
Vietnam on pian nousemassa ASEAN-valtioiden puheenjohtajaksi, ja sen toimet terveyden, koulutuksen ja tasa-arvon edistämiseksi ansaitsevat kiitokset. Me haluamme tämän päätöslauselman välityksellä muistuttaa sitä ihmisoikeuksien merkityksestä ja pyytää sitä näyttämään ASEAN-valtioiden tulevana puheenjohtajana myönteistä esimerkkiä.
<P>
Pidän myönteisenä sitä, että Laosin hallitus on ratifioinut kansalaisten poliittisia oikeuksia koskevan yleissopimuksen. Toivon, että sopimusta noudatetaan kaikilta osin erityisesti sananvapauden ja kokoontumisvapauden osalta.
<P>
Lopuksi me pyydämme Laosin hallitusta tekemään kaikkensa vapauttaakseen kaikki rauhanomaisen mielenosoituksen yhteydessä 2. marraskuuta 2009 pidätetyt henkilöt sekä opiskelijoiden lokakuun 26. päivän 1999 liikkeen johtajat.
<SPEAKER ID="247" NAME="Ryszard Czarnecki" AFFILIATION="ECR">
(PL) Arvoisa puhemies, Euroopan parlamentissa keskusteltiin Vietnamista ja erityisesti buddhalaisiin kohdistuvasta uskontoon perustuvasta vainosta viime vaalikaudella. Nyt on jälleen aika keskustella uskonnollisten oikeuksien loukkauksista samalla alueella; tällä kertaa uhreina ovat kristityt. Vainot ovat valitettavasti pysyvä osa Vietnamin ja Laosin poliittista todellisuutta. Euroopan parlamentti suhtautuu ihmisoikeuksien ja vähemmistöjen oikeuksien loukkauksiin erittäin vakavasti; sen on ilmaistava kantansa tähän tilanteeseen.
<P>
Haluan vielä sanoa yhden asian - en puhu tässä ainoastaan poliitikkona, vaan myös bloginpitäjänä, vieläpä melko tunnettuna bloginpitäjänä Puolassa. Bloginpitäjänä haluan vastustaa muihin internetin käyttäjiin ja bloginpitäjiin Vietnamissa kohdistuvaa vainoa. Meidän on tuettava heitä painokkaasti.
<SPEAKER ID="248" NAME="Mario Mauro" AFFILIATION="PPE">
(IT) Arvoisa puhemies, hyvät parlamentin jäsenet, uskontoon perustuva vaino ja sorto ei ole Vietnamissa uusi ilmiö. Ne eivät ole kestäneet vain päiviä tai kuukausia, vaan peräti 50 vuotta.
<P>
Mainitsen tässä vain viimeisimmät tapaukset; niitä ovat katedraalin tuhoaminen Vinh Longin kaupungissa ja sen korvaaminen puistolla sekä Neitsyt Marian patsaan poistaminen Hanoissa sijaitsevalta katoliselta hautausmaalta mellakkapoliisien ja puskutraktorien voimin. Tämän lisäksi pappi ja joukko seurakuntalaisia on tuomittu siitä syystä, että he olivat tuoneet pappia uhkailleen henkilön poliisiasemalle. Kristityt ovat siis muuttumassa uhreista rikollisiksi.
<P>
Lisääntyvä autoritarismi alkaa saavuttaa huolestuttavia mittasuhteita. Hanoin hallitus on pyytänyt, että 10 internetsivustoa, jotka levittävät säännöllisesti poliittisesti vaarallista materiaalia, suljetaan turvallisuussyistä ja puoluetta vastustavien liikkeiden torjumiseksi.
<P>
Tilanne on erittäin huolestuttava myös Laosissa, jossa kristittyjä vainotaan jatkuvasti pidätyksin ja uhkailuin ja heidät toisinaan jopa karkotetaan kotikylistään.
<P>
Arvoisa puhemies, uskonnonvapaus on jok'ikisen ihmisyksilön luonnollinen ihmisoikeus. Se ei ole valtaapitävien tarjoama suosionosoitus. Sen vuoksi meidän on ehdottoman tärkeää puuttua ja sitoutua tähän asiaan.
<SPEAKER ID="249" NAME="Zbigniew Ziobro" AFFILIATION="ECR">
(PL) Arvoisa puhemies, meidän on syytä arvostaa jokaista toimenpidettä, jonka tarkoituksena on korostaa ihmisoikeuksien merkitystä ja tuoda esiin tapauksia, joissa niitä on laiminlyöty jossain päin maailmaa, maissa, joissa ihmisten perusoikeuksia rikotaan. Kun me kiinnitämme huomion ihmisoikeuksien loukkauksiin, meidän on perehdyttävä niihin erityislaatuisiin tilanteisiin, jotka vallitsevat kussakin maassa, jossa loukataan eri uskontoja tunnustavien ihmisten oikeuksia sekä uskoa ja uskonnonvapautta koskevaa ilmaisunvapautta. Sen vuoksi meidän on puututtava jokaiseen näitä oikeuksia ja vapauksia koskevaan vakavaan loukkaukseen.
<P>
Meidän on muistettava myös, että Euroopan tulisi aina toimia muulle maailmalle esimerkkinä alueesta, jolla vaalitaan suuria perinteitä, vapautta ja muiden uskontojen kunnioittamista. Tästä syystä pidän erästä viimeaikaista ilmiötä jossain määrin ongelmallisena. Sitä ei voi tietenkään verrata tässä keskustelussa esiin tuotuihin ongelmiin. Tarkoitan suuntausta, joka on tulossa esiin Euroopan ihmisoikeustuomioistuimen päätöksissä. Päätökset näyttävät kaventavan uskonnonvapautta ja tiettyjen valtioiden perinteitä. Ajattelen erityisesti Italiaa ja ristisymbolia koskevaa päätöstä. Mielestäni tämänkaltaiset päätökset voivat luoda eräänlaista kielteistä ilmapiiriä, jossa joitain symboleita ja painotuksia saatetaan tulkita väärin.
<P>
Yhteenvetona haluan todeta, että jokainen ihmisoikeuksien merkitystä edistävä ele ja toimenpide on tärkeä ja että meidän pitäisi keskustella tästä avoimesti erityisesti sellaisten valtioiden kohdalla, joissa loukataan perusihmisoikeuksia.
<SPEAKER ID="250" NAME="Charles Tannock" AFFILIATION="ECR">
(EN) Arvoisa puhemies, Vietnam ja Laos ovat Kuuban ja Kiinan kansantasavallan ohella viimeiset, murheelliset jäänteet yksipuolueisista kommunistidiktatuureista, joissa parlamentaarinen demokratia, moniarvoinen keskustelu - kuten tiedotusvälineiden ja internetin bloginpitäjien vapaus - sekä uskonnon vapaa harjoittaminen ovat tuntemattomia käsitteitä.
<P>
Vietnamissa Hanoin hallitus ei suvaitse suorasanaisia buddhalaismunkkeja ja katolilaisia. Laosissa Hmong-vähemmistöä vainotaan, ja monet sen jäsenet ovatkin paenneet Thaimaahan. Olen samaa mieltä siitä, että kommunistidiktatuurit eivät tule koskaan olemaan liberaaleja demokratioita, vaikka hyvää tahtoa olisi kuinka paljon ja vaikka kansainvälisiä ja YK:n sitoumuksia - kuten hiljattain EU:lle kauppasopimuksissa tehtyjä sitoumuksia - tehtäisiin lukemattomia määriä.
<SPEAKER ID="251" NAME="Karel De Gucht">
komission jäsen. - (EN) Arvoisa puhemies, komissio katsoo edelleen, että Laosin yleinen poliittinen tilanne on kohentunut merkittävästi viime vuosina, ja on parlamentin kanssa yhtä mieltä siitä, että kansalaisten poliittisia oikeuksia koskevan yleissopimuksen ratifiointi Laosin toimesta on tervetullut askel kohti yhdistymisvapautta sekä uskonnon-, sanan- ja lehdistönvapautta. Komissio pitää erittäin myönteisenä myös vammaisten oikeuksia koskevan yleissopimuksen sekä YK:n korruption vastaisen yleissopimuksen ratifiointia.
<P>
Laosin hallitus hyväksyi huhtikuussa säädöksen, joka sallii kansallisten kansalaisjärjestöjen muodostamisen ja rekisteröinnin. Tämä on merkittävä askel kohti kokoontumisvapautta ja se antaa kansalaisyhteiskunnalle mahdollisuuden vaikuttaa maan kehitykseen.
<P>
Olemme kuitenkin parlamentin tavoin huolissamme poliittisista vangeista. Parlamentti nosti heistä esiin kolme. Näiden vankien osalta Laosin viranomaiset toistivat lokakuussa 2009 aiemmin Vientianen valtuuskunnallemme esittämänsä lausunnon, jonka mukaan Keochay on vapautettu jo vuonna 2002. Kahden muun vangin, Seng-Aloun Phengphanhin ja Tongpaseuth Keuakaounin, terveydentilan kerrottiin olevan hyvä. Viranomaisilla ei omien sanojensa mukaan ole tietoja Bouvanh Chanmanivongista.
<P>
Komissio on ollut yhteydessä maassa asuviin diplomaatteihin ja muihin tahoihin saadakseen lisätietoja satojen mielenosoittajien väitetyistä pidätyksistä vuoden 2009 joulukuun alussa. Väitettyjä tietoja ei ole kuitenkaan voitu vahvistaa.
<P>
Komissio on parlamentin kanssa yhtä mieltä siitä, että Nongkhaissa pidätettyinä olevien 158 henkilön tilanteeseen on saatava nopeasti ratkaisu. Komissio vetoaa Laosin ja Thaimaan hallituksiin, jotta vangit voisivat muuttaa asumaan turvapaikkaa tarjonneisiin kolmansiin maihin.
<P>
Mitä tulee Laosin Hmong-vähemmistön leireihin Thaimaassa, loukkausten vakavuuden määrittäminen edellyttää perusteellista tutkimusta.
<P>
Entäpä sitten Vietnamin tilanne. Komissio pitää Euroopan parlamentin tavoin merkkejä Vietnamin hallituksen kovenevasta suhtautumisesta ihmisoikeuksiin huolestuttavina. Rauhantahtoisten bloginpitäjien ja ihmisoikeusaktivistien viimeaikaiset pidätykset ja oikeudenkäynnit sekä kireät suhteet uskonnollisiin ryhmiin, kuten rauhantahtoiseen buddhalaisyhteisöön ja Batna-luostariin, ovat aiheuttaneet Euroopassa perusteltua huolta.
<P>
Me kehotamme Vietnamia, joka on allekirjoittanut kansalaisten poliittisia oikeuksia koskevan yleissopimuksen, noudattamaan kansalainvälisiä ihmisoikeuksia koskevia sitoumuksiaan ja vapauttamaan kaikki vangit, jotka on pidätetty näkemystensä rauhanomaisen ilmaisemisen vuoksi. Heihin kuuluvat erityisesti ihmisoikeusasianajaja Le Cong Dinh, demokratian puolustaja ja kirjailija Tran Khai Thanh Thuy sekä katolinen pappi isä Nguyen Van Ly.
<P>
Me yhdymme lisäksi siihen näkemykseen, että nykyistä laajemman riippumattomuuden suominen tiedotusvälineille auttaisi taloudellisesti vaikeina aikoina kanavoimaan yhteiskunnallista tyytymättömyyttä rauhanomaisella tavalla. Sen vuoksi me kehotamme Vietnamia hyväksymään lehdistölainsäädännön, joka olisi KP-yleissopimuksen ilmaisunvapautta koskevan 19 artiklan mukainen.
<P>
Me suhtaudumme kuitenkin luottavaisesti Vietnamin kanssa käymäämme ihmisoikeuksia koskevaan aitoon vuoropuheluun ja tekemäämme yhteistyöhön. Me uskomme rakentavaan sitoutumiseen. Tällainen sitoutuminen voi kuitenkin olla kestävä mahdollisuus vain, jos vuoropuhelu ja yhteistyö tuovat konkreettisia tuloksia.
<P>
Paras osoitus siitä, että vuoropuhelu on toimivin ratkaisu, on Vietnamin oma edistyminen.
<SPEAKER ID="252" NAME="Puhemies">
(CS) Keskustelu on päättynyt.
<P>
Äänestys toimitetaan keskustelujen jälkeen.
