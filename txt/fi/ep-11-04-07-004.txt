<CHAPTER ID="004">
Bluetongue-tautia vastaan rokottaminen (keskustelu) 
<SPEAKER ID="048" NAME="Puhemies">
(EN) Esityslistalla on seuraavana Janusz Wojciechowskin maatalouden ja maaseudun kehittämisen valiokunnan puolesta laatima mietintö ehdotuksesta Euroopan parlamentin ja neuvoston direktiiviksi direktiivin 2000/75/EY muuttamisesta bluetongue-tautia vastaan rokottamisen osalta - 05499/2011 - C7-0032/2011 -.
<SPEAKER ID="049" NAME="Janusz Wojciechowski" LANGUAGE="PL">
Arvoisa puhemies, olen hyvin tyytyväinen voidessani esitellä parlamentille mietintöni, joka koskee muutoksia direktiiviin bluetongue-tautia vastaan rokottamisen osalta. Kyseessä on tauti, joka aiheuttaa valtavan riskin monissa Euroopan unionin jäsenvaltioissa kasvatettaville nautaeläimille, lampaille ja vuohille. Olen erityisen tyytyväinen, koska viime vaalikaudella, kolme vuotta sitten tässä salissa sain etuoikeuden esitellä mietinnön eläinten terveyttä koskevasta uudesta strategiasta, joka perustuu periaatteeseen "mieluummin ennaltaehkäisy kuin hoito". Tämänpäiväinen tarkistus, jonka myötä direktiiviä muutetaan bluetongue-tautia vastaan rokottamisen osalta, merkitsee kyseisen periaatteen toteuttamista käytännössä. Parannamme taudin vastaista suojaa ja edistämme eläinten terveyttä. Eläinten hoidon kustannukset pienenevät, ja koko rokotusprosessi tullaan järjestämään nykyistä paremmin.
<P>
Tarkistus johtuu siitä, että tällä hetkellä voimassa oleva direktiivi hyväksyttiin vuonna 2000 silloisissa olosuhteissa ja erityisesti niitä rokotteita silmällä pitäen, joita tuolloin oli markkinoilla. Kyseisiä rokotteita täytyi antaa tuolloin ja täytyy antaa edelleen, mutta niihin liittyy rajoitteita, koska virus saattaa siirtyä rokotetuista eläimistä rokottamattomiin eläimiin. Tämä merkitsee, että rokotusprosessissa tarvitaan monia rajoitteita, esimerkiksi kun rokotteita annetaan tietyillä alueilla ja kun niillä sovelletaan eläinten liikkumisrajoituksia. Tämä aiheuttaa melkoisen taakan karjankasvattajille, ja tämän seurauksena rokotusten tehokkuus heikkenee. Tiede on ottanut askeleen eteenpäin. Meillä on toisen sukupolven rokotteita, jotka on testattu ja joita voidaan käyttää ilman pelkoa virusten siirtymisestä rokottamattomille eläimille. Tämän seurauksena rokotteita voidaan antaa soveltamatta nykyisiä rajoitteita. Tämän vuoksi kyseisten rokotteiden antaminen on eduksi karjankasvattajille, koska ne aiheuttavat pienemmän taakan ja ovat varmasti tehokkaampia. Niitä voidaan antaa paljon suuremmassa määrin.
<P>
Menettelyt etenevät hyvin nopeasti tämän asian osalta. Maatalousvaliokunta toteutti työnsä pian sen jälkeen, kun se oli saanut lainsäädäntöehdotuksen Euroopan komissiolta, ja se esittelee nyt työnsä parlamentille. Toivomme, että joukkorokotusten toteuttaminen on mahdollista käyttäen uutta rokotetta tämän vuoden kesäkauden aikana. Tämä on perusteena tarkistuksille, ja tästä syystä parlamentti on sisällyttänyt minun esittelemääni mietintöön esitettyihin tarkistuksiin aikatauluja, joiden puitteissa jäsenvaltioiden lainsäädäntö on mukautettava direktiivin vaatimuksiin siten, että rokotuksia voidaan toteuttaa tänä vuonna ja että meidän ei tarvitse odottaa seuraavaan kauteen.
<P>
Haluaisin muistuttaa teitä kiistasta, joka on vellonut tämän mietinnön ja direktiiviin esitettyjen niiden tarkistusten ympärillä, jotka koskevat komission ehdottamia vastaavuustaulukoita. Mietinnössä olemme yhtä mieltä, että on otettava käyttöön velvoite sisällyttää tekstiin vastaavuustaulukoita, jotka sisältävät tietoja direktiivin saattamisesta osaksi kansallista lainsäädäntöä ja tietoja siitä, minkä erityissäännösten avulla direktiivin säännökset voidaan saattaa osaksi kansallista lainsäädäntöä. Joidenkin jäsenvaltioiden hallintovirkamiehet pitävät tätä byrokraattisena vaatimuksena, mutta asiaa olisi tarkasteltava eri tavalla. Tämän vaatimuksen käyttöönoton ansiosta eurooppalaisesta lainsäädännöstä tulee avoimempaa. Kansalaisten on helpompi tarkistaa, onko direktiivi saatettu osaksi kansallista lainsäädäntöä ja millä tavalla tämä on toteutettu. Mielestäni tämä on hyvä käytäntö. Sikäli kuin olen tietoinen, tämä on ensimmäinen tai kuuluu ensimmäisiin hyväksyttäviin direktiiveihin, jossa esitellään kyseinen vaatimus, ja minusta tämä on aivan oikein. Tästä pitäisi tulla standardikäytäntö lainsäädäntöömme.
<P>
Haluan vielä kerran kiittää teitä, että sain esitellä tämän mietinnön, ja uskon, että autamme karjankasvattajia ja vähennämme eläinten kärsimyksiä Euroopan unionissa.
<SPEAKER ID="050" NAME="Maroš Šefčovič">
komission varapuheenjohtaja. - (EN) Arvoisa puheenjohtaja, komissio on kiitollinen parlamentille, koska se on tukenut ehdotusta, jonka myötä helpotetaan edelleen bluetongue-taudin vastaista rokotusta, sekä tähän tärkeään asiaan liittyvää suositusta. Haluan erityisesti kiittää esittelijää Wojciechowskia hänen sitoumuksestaan asiaan.
<P>
Bluetongue-tauti on aiheuttanut paljon huolta kaikille Euroopan unionissa toimiville maanviljelijöille. 1990-luvulle asti bluetongue-tautia pidettiin harvinaisena Euroopan unionissa, ja sitä esiintyi ainoastaan satunnaisesti Etelä-Euroopassa. Viime vuodet ovat kuitenkin tuoneet mukanaan taudin monia epidemia-aaltoja, joita esiintyy monissa jäsenvaltioissa, myös Keski- ja Pohjois-Euroopassa. Tämä aiheuttaa huomattavia menetyksiä nautaeläinten tuotannolle ja keskeytyksiä eläinten kaupassa.
<P>
Muutaman viime vuoden aikana bluetongue-taudin tilanne on parantunut selvästi eri puolilla Euroopan unionia, mistä merkittävä kiitos kuuluu suurille rokotuskampanjoille, jotka on yhteisrahoitettu Euroopan unionin kanssa. Euroopan unioni yhteisrahoitti 150 miljoonaa vuonna 2008 ja myönsi 120 miljoonaa vuonna 2009 ja 100 miljoonaa seuraavina vuosina. Nykyisten sääntöjen nojalla rokottaminen on sallittua ainoastaan alueilla, joilla sovelletaan tiettyjä rajoitteita bluetongue-taudin esiintymisen vuoksi. Direktiiviin ehdotetuissa tarkistuksissa esitellään mahdollisuus käyttää inaktivoituja rokotteita kaikkialla Euroopan unionissa. Tarkistus sallii ennalta ehkäisevien rokotteiden laajemman käytön, ja tämä varmistaa taudin paremman hallinnan ja keventää taudin maataloussektorille aiheuttamaa taakkaa.
<P>
Parlamentin mietintö on hyvin oikea-aikainen ja tärkeä eläinten terveystilanteen kannalta Euroopan unionissa. Mietinnössä tunnustetaan oikealla tavalla asian kiireellisyys, jotta jäsenvaltioille annettaisiin riittävästi aikaa rokottaa eläimet ennen seuraavan bluetongue-kauden alkua. Emme saa unohtaa sitä tosiasiaa, että vaikka bluetongue-taudin tilanne on huomattavasti parantunut viime vuosina, taudista ei ole päästy eroon. Euroopan unionilla on edelleen riski joutua bluetongue-taudin uusien epidemia-aaltojen kouriin tulevaisuudessa, ja on tärkeää, että jäsenvaltioilla on mahdollisuus suojella eläimiä virusta vastaan niiden ollessa alttiina riskille. Jäsenvaltioiden olisi pystyttävä optimoimaan rokotusohjelmansa siten, että tavoitteena on vähentää bluetongue-taudin puhkeamisen vaikutuksia tulevaisuudessa Euroopan unionissa. Itse asiassa monet jäsenvaltiot ovat jo ilmoittaneet, että ne toivovat toimenpiteen täytäntöönpanoa heti tilaisuuden tullen.
<P>
Esittelijä viittaa vastaavuustaulukoiden erittäin vaikeaan ongelmaan. Vastaavuustaulukot ovat hyvin tärkeitä sen seuraamiseksi, että Euroopan unionin lainsäädäntö saatetaan oikein ja asianmukaisesti osaksi kansallisia lainsäädäntöjärjestelmiä. Tämä on pitkäaikainen ongelma, ja olemme käyneet tässä parlamentissa useita keskusteluja siitä, miten voitaisiin valvoa ja seurata EU:n lainsäädännön asianmukaista saattamista osaksi kansallisia lainsäädäntöjärjestelmiä. Meistä vastaavuustaulukot ovat paras tapa tämän tekemiseen, Euroopan unionin lainsäädännön valvontaan ja sen varmistamiseen, että se saatetaan asianmukaisesti osaksi kansallista lainsäädäntöä.
<P>
Samanaikaisesti olemme hyvin tietoisia siitä, että erityisesti tällaisten kiireellisten asioiden, jollainen tämänpäiväinen keskustelunaiheemme on, yhteydessä on työskenneltävä kovasti ratkaisun löytämiseksi parlamentin ja neuvoston välillä, jotta vältettäisiin tarpeettomia esteitä. Toivon, että neuvosto osoittaa riittävää joustoa, jotta tämä säädös voidaan hyväksyä ajoissa ennen bluetongue-taudin puhkeamiselle alttiin kauden alkua.
<SPEAKER ID="051" NAME="Elisabeth Jeggle">
PPE-ryhmän puolesta. - (DE) Arvoisa puhemies, arvoisa komission jäsen, hyvät parlamentin jäsenet, kuten todettua, ehdotus direktiiviksi, joka koskee bluetongue-tautia vastaan rokottamista, on hyvin tärkeä askel tämän vaarallisen eläintaudin kitkemisessä. Kyseessä on eläintauti, joka vaikuttaa märehtijöihin, kuten nautaeläimiin, lampaisiin ja vuohiin. Tauti saattaa aiheuttaa eläinten kuoleman. Uudet inaktivoidut rokotteet mahdollistavat tartuntariskin poissulkemisen, joten rokotetta voidaan käyttää myös alueilla, joilla tautia ei vielä ole esiintynyt.
<P>
Näin jäsenvaltiot voivat käyttää rokotteita tehokkaammin, mikä vähentää taudin maataloussektorille aiheuttamaa taakkaa huomattavasti. Uusien rokotteiden ansiosta tautia voidaan lopulta torjua aidosti laajalla rintamalla, ja toivon, että jäsenvaltiot ja maanviljelijät käyttävät tämän mahdollisuuden hyväkseen. Rokote tarjoaa parempaa turvaa, ja se on kiistämättä huomattava parannus eläinten terveyden kannalta.
<P>
Mitä enemmän hillitsemme bluetongue-taudin leviämistä uusia rokotteita käyttämällä, sitä parempia mahdollisuuksia tarjoutuu eläinten viennille talouden eduksi.
<P>
Jotta direktiivi voisi tulla voimaan ja jotta uusia rokotteita tulisi saataville, on tärkeää, että teemme päätöksen nopeasti. Maatalouden ja maaseudun kehityksen valiokunta antoi maanantaina selkeän signaalin, kun se hyväksyi yksimielisesti tämän mietinnön, ja Euroopan kansanpuolue (kristillisdemokraatit) seuraa sen esimerkkiä tämänpäiväisessä täysistuntoäänestyksessä. Kannatan esittelijän kehotusta jättää vastaavuustaulukot mietintöön. Emmehän voi tehdä Euroopan unionissa päätöksiä ilman, että jäsenvaltiot toimittavat tietoja siitä, miten ne on pantu täytäntöön. Tarvitsemme myös tätä avoimuutta - ja sanon tämän neuvostolle hyvin selvästi - jotta vahvistaisimme Euroopan unionin uskottavuutta.
<P>
Lopuksi kiitän esittelijää hänen hyvästä työstään ja rakentavasta yhteistyöstään. Paljon kiitoksia. Mietintö saa tukemme.
<SPEAKER ID="052" NAME="John Stuart Agnew" AFFILIATION="EFD">
(EN) Arvoisa puhemies, haluan esittää ennemminkin toteamuksen kuin kysymyksen. Äänestys ei ollut yksimielinen, koska minä en äänestänyt mietinnön puolesta.
<SPEAKER ID="053" NAME="Sergio Gutiérrez Prieto">
S&D-ryhmän puolesta. - (ES) Arvoisa puhemies, bluetongue-tauti on ollut jatkuva uhka karjankasvatukselle ja näin ollen myös kansanterveydelle.
<P>
Tähän päivään asti olemme käyttäneet tautia vastaan aktivoituja rokotteita, joiden käyttö on tuonut mukanaan tarpeen rajoittaa eläinten liikkuminen tietyille alueille, jotta estettäisiin viruksen leviäminen terveisiin eläimiin.
<P>
Rokotteen käyttö rajoitettiin tästä syystä alueille, joilla aiemmin oli havaittu tartunnan saaneita eläimiä. Tämä oli haitallista maanviljelijöille, joilla oli tartunnan saaneita eläimiä, sillä he kärsivät kahdesta syystä: ensinnäkin taudin ja toiseksi rajoitusten vuoksi.
<P>
Kaikki ongelmat ovat ilmeisesti vältettävissä, jos käytetään uusia inaktivoituja rokotteita, jotka paitsi estävät mahdollisia häiriöitä sisäisillä karjamarkkinoilla, myös mahdollistavat uusien, kauaskantoisempien - millä on todella merkitystä - ennalta ehkäisevien strategioiden kehittämisen taudin torjumiseksi.
<P>
Tästä syystä karjankasvatusalan kannalta on olennaisen tärkeää, että muutamme direktiiviä kyseisen rokotteen käytön sallimiseksi ja että teemme tämän mahdollisimman nopeasti.
<P>
Arvoisat kuulijat, perussopimusten noudattaminen, erityisesti vastaavuustaulukoiden osalta, ei saisi olla tekosyy sille, että säädöstä ei voida saattaa voimaan ennen kesää. Viivästys aiheuttaisi vain lisävahinkoa maanviljelijöille.
<SPEAKER ID="054" NAME="Marit Paulsen">
ALDE-ryhmän puolesta. - (SV) Arvoisa puhemies, haluan esittää suurkiitokset esittelijä Wojciechowskille hänen loistavasta ja tehokkaasta työstään. Aikaisemmat puhujat ovat maininneet, mistä tässä on kyse: uudesta tehokkaasta rokotteesta. Tästä syystä haluaisin käyttää lyhyen puheaikani sen esille tuomiseen, että tämä on ehkä ensimmäinen konkreettinen todiste siitä, mitä maataloudessa tapahtuu ilmaston muuttuessa huomattavan paljon. Kotimaassani Ruotsissa ajatus siitä, että nautaeläimillämme olisi bluetongue-taudin kaltainen sairaus, olisi ollut täysin epärealistinen neljä tai viisi vuotta sitten. Se oli satunnainen sairaus eteläisessä Euroopassa. Nykyään se kuuluu todellisuuteen, ja Ruotsissa on tavattu ensimmäinen epidemia. Tästä syystä on hyvin tärkeää, että alamme antaa rokotteita, mutta on myös hyvin tärkeää, kun puhumme ilmastosta, ympäristöstä ja tulevaisuudesta, että tajuamme ettei pelkästään kuivuuden ja sateiden määrä muutu. Merkittävä muutos ilmastossa tuo mukanaan myös jotain aivan muuta: tautiepidemioita ja eläintauteja, jotka leviävät sekä ihmisiin että eläimiin. Meidän on tarkasteltava tätä yhtälöä keskustellessamme esimerkiksi Eurooppa 2020 -strategiasta. Mihin suuntaan aiomme kulkea? Meidän on tärkeää ymmärtää tämä myös lainsäätäjinä. Voimme tehdä päätöksiä ainoastaan tämänhetkisen tietämyksemme perusteella, mutta meidän on oltava joustavia tekemään uusia päätöksiä saadessamme uutta tietoa ja - tässä tapauksessa - uusia rokotteita.
<SPEAKER ID="055" NAME="James Nicholson">
ECR-ryhmän puolesta. - (EN) Arvoisa puhemies, ensinnäkin haluaisin kiittää esittelijä Wojciechowskia ripeydestä, jolla hän pystyi esittelemään tämän mietinnön parlamentille. Hän on tehnyt äärettömän kovasti töitä tämän eteen. Haluan palata vastaavuustaulukoihin. Komission jäsen totesi toivovansa, että ne olisivat tarpeeksi hyviä, mutta minun on sanottava komission jäsenelle, että "toivominen" ei riitä. Kyse on hyvin vakavasta sairaudesta, joka meidän on saatava aisoihin tänä kesänä. Tauti leviää pienten hyönteisten, polttiaisten avulla, ja se on saatava kuriin tänä kesänä.
<P>
Esittelijä Wojciechowski on tehnyt osuutensa, eikä häntä voida millään tavoin moittia viivästyksistä. Olisi hyvin valitettavaa, jos Brysselissä tapahtuva kinastelu tai liiallinen byrokratia johtaisivat viivästyksiin. Tarvitsemme toden totta toimia, koska tauti leviää äärettömän nopeasti, ja meidän on pystyttävä antamaan rokotteita tartunnan saaneiden alueiden ulkopuolisille alueille. Minun on muistutettava parlamenttia siitä, että monissa tapauksissa, kuten esittelijä Wojciechowski ja muut ovat todenneet, ennaltaehkäisy on hoitoa parempaa. Tässä tapauksessa katson, että meidän on päästävä eteenpäin, ja haluan komission antavan meille vakuutuksen siitä, että byrokratia ei pidättele meitä.
<SPEAKER ID="056" NAME="John Stuart Agnew">
EFD-ryhmän puolesta. - (EN) Arvoisa puhemies, kyseessä on tauti, jonka suhteen maanviljelijöiden olisi tehtävä omat päätöksensä, jotka perustuvat heidän omiin olosuhteisiinsa. Yhdistyneessä kuningaskunnassa toimivana maanviljelijänä luotan eläinlääkäreiden suosituksiin enkä muiden maiden byrokraattien mielipiteeseen. Arvostan sitä, että Yhdistyneen kuningaskunnan veronmaksajat antavat tukensa ja rahoittavat rokotteeni, ja olen turhautunut siihen, että Euroopan unionin pitää puuttua asiaan. Te toitte meille tämän taudin. Älkää pahentako asioita.
<P>
Keskustelemme asiasta huolimatta vakuutteluista, joiden mukaan Lissabonin sopimus ei aiheuttaisi merkittävää muutosta. Jos näin on asianlaita, miksi niin monia toimenpiteitä, suuria ja pieniä, kuten tämä, täytyy laatia uudelleen, jotta ne olisivat Euroopan unionin toiminnasta laaditun sopimuksen mukaisia? Emme tiedä, miten vastaavuustaulukoita koskeva ongelma tullaan ratkaisemaan, ja tämä seikka kuvastaa täydellisesti hämmennystä, johon niin kutsuttu yhteispäätös voi johtaa. Samanaikaisesti kun Yhdistyneen kuningaskunnan hallitus kuluttaa tarvittavan määrän rahaa noudattaakseen teidän ajattelutapaanne, muut jäsenvaltiot saattavat nähdä asiat hyvin eri tavalla.
<SPEAKER ID="057" NAME="Diane Dodds" AFFILIATION="NI">
(EN) Arvoisa puhemies, kiitän esittelijää tästä mietinnöstä. Olen yleisesti ottaen mietinnön taustalla olevan periaatteen kannalla, mutta haluan lisätä, että tätä rokotetta olisi käytettävä ainoastaan silloin, kun toimivaltainen viranomainen toteaa, että karjakantaa uhkaa huomattava riski. Pohjois-Irlannissa sekä maanviljelijät että maatalous- ja maaseudun kehittämisen ministeriö ovat tehneet kovasti töitä pitääkseen Pohjois-Irlannin tartunnasta vapaana alueena.
<P>
On tärkeää, että komissio ja neuvosto tunnustavat tartunnasta vapaan alueen aseman Euroopan unionissa ja ottavat suojatoimenpiteitä käyttöön näitä alueita varten. Euroopan unionissa on edelleen vallalla huomattava taudin leviämisen riski, ja tästä syystä katson, että Pohjois-Irlannin on voitava käyttää rokotteita. Toimivaltaisen viranomaisen on ehdottomasti valvottava taudin liikkeitä ja tarvittaessa määrättävä myyntikieltoja taudin leviämisen estämiseksi, ja tätä hyvää käytäntöä on kaikkien toimijoiden noudatettava.
<P>
Kaikkien jäsenvaltioiden on tärkeää työskennellä rakentavasti yhdessä taudin leviämisriskin vähentämiseksi ja alan suojelemiseksi suurelta tautiepidemialta. Jäsenvaltioiden ja komission välinen tiedotus on olennainen osa taudin puhkeamisen valvontaa ja hallintaa. Haluaisin antaa kannustusta tälle.
<SPEAKER ID="058" NAME="Rareş-Lucian Niculescu" AFFILIATION="PPE">
(RO) Arvoisa puhemies, bluetongue-taudin kaltaisilla epidemioilla on vakava vaikutus paitsi karjaeläinten kasvattajiin, myös kuluttajiin ja Euroopan talouteen yleisesti ottaen, mistä seuraa eläinten kuolemia ja kaupan häiriöitä.
<P>
Eläinten liikkumisrajoitukset ovat kova isku niille seuduille tai alueille, joille rajoituksia on määrätty. Esimerkiksi ennalta ehkäisevän rokotuskampanjan yhteydessä tämänhetkisen lainsäädännön nojalla on pidettävä kiinni alueen liikkumisrajoitteista, vaikka bluetongue-tautia ei olisikaan todettu. Tästä syystä komission ehdottama toimenpide on oikeudenmukainen ja taloudellisesti kannattava tuottajien ja kuluttajien näkökulmasta. Samanaikaisesti toimenpiteen yhteydessä noudatetaan periaatetta käyttää kaikkia tieteen edistysaskelia maataloudessa.
<P>
Haluan myös todeta, että Euroopan unionin varojen avulla on tähän mennessä merkittävästi parannettu bluetongue-tautiepidemioiden tilannetta. Unioni on yhteisrahoittanut suuria rokotuskampanjoita, joiden yhteissumma nousee 370 miljoonaan euroon kolmen viimeksi kuluneen vuoden aikana, minkä myös komission jäsen mainitsi. Minusta rokotusohjelmien yhteisrahoituksen olisi jatkuttava myös tulevina vuosina, koska ne ovat tehokkaita ja koska niihin liittyy uusi, paljon yksinkertaisempi säädöskehys, josta keskustelemme tänään.
<SPEAKER ID="059" NAME="Paolo De Castro" AFFILIATION="S&amp;D">
(IT) Arvoisa puhemies, hyvät parlamentin jäsenet, ensinnäkin haluan kiittää esittelijä Wojciechowskia ja kaikkia varjoesittelijöitä työstä, jota he ovat tehneet tähän mietintöön liittyen. Mietinnön tavoitteena on tehdä bluetongue-taudin torjumiseksi annettavia rokotteita koskevista säännöistä entistä joustavampia. Maatalouden ja maaseudun kehittämisen valiokunta on tehnyt kaiken voitavansa hyväksyäkseen tekstin kiireisesti, jotta rokotuskampanja voisi edetä ennen kesää.
<P>
Euroopan komissio oli esitellyt ehdotuksen, jossa ei otettu huomioon Lissabonin sopimuksen hyväksymistä. Toisin sanoen siinä annettiin päätösvalta yksinomaan neuvostolle ja jätettiin parlamentti kokonaan ulkopuolelle. Tiiviiden keskustelujen jälkeen - ja haluan kiittää näistä parlamentin oikeudellista yksikköä ja maatalouden ja maaseudun kehittämisen valiokunnan sihteeristöä - onnistuimme saavuttamaan sopimuksen oikeusperustan muuttamisesta perustamissopimuksen 43 artiklan 2 kohdan mukaisesti; toisin sanoen päätös tehdään tavanomaisessa lainsäädäntömenettelyssä.
<P>
Nyt odotamme, että neuvosto on yhtä tehokas ja hyväksyy kantamme sekä sisällyttää tekstiin vastaavuustaulukot, jotta eurooppalaisille karjankasvattajille voitaisiin antaa nopea vastaus.
<SPEAKER ID="060" NAME="Liam Aylward" AFFILIATION="ALDE">
(EN) Arvoisa puhemies, rokotteiden ja eläinten liikkumisrajoitusten ansiosta bluetongue-taudin puhkeaminen on vähentynyt huomattavasti viime vuosina. Tauti aiheuttaa kovaa kärsimystä ja runsaasti kuolleisuutta sairastuneiden eläinten keskuudessa, ja sillä on merkittäviä kielteisiä vaikutuksia maatalouteen ja maatalousyhteisöön. Pidän myönteisenä sitä, että jäsenvaltiot saavat käyttää inaktivoituja rokotteita bluetongue-tautia vastaan alueilla, joilla tautia ei ole esiintynyt, ja kiitän esittelijää hänen työstään tässä asiassa.
<P>
Jäsenvaltioille olisi annettava joustavuutta olla ennakoiva ja hyödyntää rokotetuotannon teknistä edistystä ja näin vähentää taakkaa, jonka kyseinen tauti on maatalousalalle aiheuttanut, ja estää taudin esiintyminen ilman, että jäsenvaltioiden tartunnasta vapaan alueen asema kiellettäisiin, mikä aiemmin oli asianlaita. Rokottaminen on tehokas eläinlääkinnällinen toimenpide bluetongue-taudin torjunnassa, mikä merkitsee - kun siihen liitetään muita toimenpiteitä, kuten valvonta - että taudin kitkeminen Euroopasta on todella mahdollista.
<P>
Jos rokottamisen kautta pystytään hallitsemaan ja mahdollisesti poistamaan tauti, tämä tuo mukanaan pienempiä taloudellisia menetyksiä ja olisi eduksi Euroopan karjataloudelle.
<SPEAKER ID="061" NAME="Julie Girling" AFFILIATION="ECR">
(EN) Arvoisa puhemies, tämä säädös antaa maanviljelijöille joustoa, valintoja ja toivoa, ja olen iloinen voidessani sanoa näin.
<P>
Rokotusstrategiaamme on aivan liian pitkään kahlittu sen vuoksi, ettemme ole valmistaneet riittävän kehittyneitä tuotteita, joiden avulla sallittaisiin eläinten rokottaminen liikkumisrajoitealueiden ulkopuolella. Liikkumisrajoitealueella oleminen voi olla tuhoisaa maanviljelijän toimeentulon kannalta. Voi myös olla tuhoisaa, jos eläimiä ei suojella taudilta, erityisesti yhtä haitalliselta ja tarttuvalta kuin bluetongue-tauti. Uusien rokotteiden kehitys ja sääntöjen muutokset, jotka parlamentti toivoakseni hyväksyy tänään, sallivat sen, että Yhdistynyt kuningaskunta saa bluetongue-tautitartunnoista vapaan alueen aseman. Tämä sallii eläinten vapaamman liikkumisen ja säästää rahaa maaseutualueilla.
<P>
On kuitenkin olennaisen tärkeää, että kyseiset säännöt tulevat voimaan mahdollisimman pian. West Countryn maanviljelijöiden on voitava rokottaa eläimet ennen toukokuun loppua varmistaakseen, että eläimillä on täysi suoja. Kaikki me täällä olevat ymmärrämme toimielinten välillä vallitsevan kamppailun vastaavuustaulukoista, mutta voin kertoa teille, että ne maanviljelijät, joita edustan, eivät tätä ymmärrä, ja he luottavat meihin, valitsemiinsa edustajiin, että selvitämme asian heidän hyväkseen. Asia on hoidettava kiireellisenä, ja terveen järjen on voitettava. Edetkäämme asiassa nyt, meidän on sovittava nopeasta tiestä ratkaistaksemme tämänkaltaisia ongelmia, ja toteuttakaamme karjan rokottaminen.
<SPEAKER ID="062" NAME="Elisabeth Köstinger" AFFILIATION="PPE">
(DE) Arvoisa puhemies, bluetongue-tauti on hirvittävä märehtijöihin vaikuttava eläintauti, joka on jo aiheuttanut suurta vahinkoa koko karjankasvatusalalla. Siitä lähtien, kun monissa jäsenvaltioissa puhkesi epidemioita vuonna 2000, tauti on aiheuttanut huomattavaa taloudellista vahinkoa. Niin kuin aina taloudellisten menetysten ilmetessä vahingot heikentävät eniten niitä, jotka ovat tuotantoketjun alkupäässä. Erityisesti karjaeläinten kukoistava kauppa romahti. Rokotuksista huolimatta vienti taantui joissakin maissa täydellisesti. Myös Itävallassa, jossa karjankasvatuksella on pitkät perinteet, monien kasvattajien toimeentulo oli uhattuna.
<P>
Meidän on nyt keskityttävä ennalta ehkäiseviin toimiin. Tautia ei ole saatu häviämään, ja se saattaa puhjeta uudelleen milloin tahansa. Meidän on opittava kokemuksistamme ja voitava tarjota apua nopeasti. Se, mikä oli todellisuutta kymmenen vuotta sitten, ei päde enää. Bluetongue-taudin torjuntatoimenpiteitä käsittelevää vanhaa direktiiviä vuodelta 2000 on parannettava, ja se on päivitettävä.
<P>
Nykyisin voimassa olevia rokotussääntöjä on mukautettava tekniikan kehitykseen, jotta bluetongue-tautia voidaan torjua tehokkaammin ja keventää karjankasvattajien taakkaa. Silloiset säännöt oli suunniteltu niin sanotuille eläville heikennetyille rokotteille, jotka olivat ainoat saatavilla olevat rokotteet kymmenen vuotta sitten, kun direktiivi annettiin. Nykyiset rokotteet ovat kehittyneempiä. Tämä tosiasia on otettava huomioon.
<P>
Minusta on myönteistä, että komissio ja parlamentti ovat toimineet nopeasti ja kannattavat uuden direktiivin pikaista täytäntöönpanoa. Maatalousalan edustajana tiedän, kuinka tärkeää on ottaa vuotuinen kierto huomioon. Jos päätös tehdään nopeasti, saamme käyttökelpoisen ja yhtenäisen säännön syksyyn mennessä, ja se on jäsenvaltioiden ja etenkin karjankasvattajien ja maanviljelijöiden etujen mukaista. Monet kiitokset esittelijälle.
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Arvoisa puhemies, arvoisa komission jäsen, arvoisat parlamentin jäsenet, en vastusta lainsäädäntöpäätöslauselmaan esitettyjä ehdotuksia, ja haluan kiittää komissiota tästä aloitteesta, jonka avulla pyritään antamaan tunnustusta tieteen kehitykselle ja sallimaan bluetongue-tautia vastaan annettavien rokotteiden käyttö niiden alueiden ulkopuolella, joilla on voimassa eläinten liikkumisrajoitteita, sillä tämäntyyppinen rokote ei aiheuta riskejä viruksen ei-toivotulle leviämiselle.
<P>
Haluan myös esittää kiitokseni maatalouden ja maaseudun kehittämisen valiokunnan esittelijälle, jäsenelle Wojciechowskille hänen tekemästään työstä ja valiokunnan puheenjohtajalle, jäsenelle De Castrolle, joka mahdollisti sen, että neuvosto ja komissio pääsivät nopeasti sopuun ehdotuksen oikeusperustasta. Tästä syystä lainsäädäntövalta jaetaan - toisin kuin alun perin ehdotettiin - parlamentin ja neuvoston kesken tavanomaisessa lainsäätämisjärjestyksessä Lissabonin sopimuksessa määrätyllä tavalla.
<P>
Maatalouden ja maaseudun kehittämisen valiokunta on keskustellut ja hyväksynyt mietintönsä lyhyen ajan kuluessa, jotta äänestys täysistunnossa olisi mahdollista tänään ja jotta seuraava vaihe kohti neuvoston kanssa tehtävää sopimusta voitaisiin toteuttaa mahdollisimman nopeasti. Näin direktiivin uudet säännökset voisivat tulla voimaan. Tämän vuoksi vetoan neuvostoon, jotta se pääsisi kompromissiin komission ja parlamentin kannasta, joka varmaankin hyväksytään täällä tänään laajalla enemmistöllä.
<SPEAKER ID="064" NAME="Horst Schnellhardt" AFFILIATION="PPE">
(DE) Arvoisa puhemies, arvoisat parlamentin jäsenet, bluetongue-tautia vastaan annettavaa rokotetta koskevien sääntöjen mukauttaminen on Euroopan unionin uuden rokotepolitiikan mukaista. Rokotepolitiikka mainittiin eläinten terveyttä koskevassa strategiassa 2007-2013 ja siitä käytettiin iskulausetta "Ennaltaehkäisy on hoitoa parempaa".
<P>
Karjan rokottamisessa tarvitaan joustavampaa menettelyä, jos meidän on tarkoitus pystyä torjumaan bluetongue-taudin kaltaisia epidemioita nykyistä tehokkaammin ja vähentämään niiden vaikutusta maatalouteen. Parempi jousto ja ennaltaehkäisy olisi epäilemättä toivottavaa monien eläintautiepidemioiden yhteydessä.
<P>
Rokottamatta jättämisen tiukka käytäntö, jota olemme pitkään noudattaneet Euroopan unionissa, ei ole enää olennaista. Tästä syystä olen sitä mieltä, että olemme ottamassa oikean askeleen. Haluaisin myös tukea jäsen Paulsenia, joka sanoi, että meidän on varauduttava lähitulevaisuudessa muihin eläintautiepidemioihin ilmastonmuutoksen seurauksena. Tämä puolestaan edellyttää, että tarvitsemme selvän strategian, ja täällä voimme luonnollisesti toteuttaa sen oikein. Tässä yhteydessä haluan myös toistaa, että teurastuksesta ei enää pitäisi keskustella myöskään komissiossa.
<P>
Blutongue-taudin tapauksessa olemme luonnollisesti hyötyneet siitä, että olemme tukeneet tutkimusta, ja nyt meillä on inaktivoitu rokote ja voimme toteuttaa laajan rokotusohjelman, mikä oli aikaisemmin hyvin vaarallista ja vaikeaa. Tästä syystä olemme uudessa tilanteessa.
<P>
Myös minä haluan kiittää esittelijää hänen nopeasta työstään. Kokemus on opettanut, että voimme odottaa ensimmäisiä tautitapauksia loppukesästä ja syksyllä. Tästä syystä maiden on laadittava rokotusstrategioita ja myös pantava ne täytäntöön.
<P>
Arvoisa jäsen Agnew, haluaisin sanoa, että jos teillä on hyvä eläinlääkäri, hän tulee suosittelemaan rokotetta, koska sitä tuntemani eläinlääkärit haluavat, ja olen kuullut tämän useaan otteeseen tämän keskustelun aikana.
<P>
Työ ei luonnollisestikaan pääty tähän. Komission on laadittava täytäntöönpanosäännöksiä ja mukautettava ne uuteen prosessiin, ja tämä on tehtävä aivan yhtä nopeasti täällä parlamentissa. Tästä syystä kehotan komissiota työskentelemään nopeasti, jotta voimme soveltaa tieteen edistystä vielä tänä vuonna.
<SPEAKER ID="065" NAME="Marc Tarabella" AFFILIATION="S&amp;D">
(FR) Arvoisa puhemies, arvoisa komission jäsen, arvoisat parlamentin jäsenet, olen kiitollinen jäsenkollegallemme Wojciechowskille hänen mietinnöstään, joka muistuttaa meitä asianmukaisen lainsäädännön merkityksestä tässä asiassa.
<P>
Jäljellä on kuitenkin kysymys siitä, onko rokote elävä heikennetty rokote vai inaktivoitu, sillä tämänhetkisen tietämyksen mukaan verikokeet eivät auta meitä tunnistamaan, miten taudinaiheuttajat pääsivät eläimen vereen, toisin sanoen, olivatko ne peräisin rokotteesta vai viruksesta. Tästä syystä niin kauan kuin inaktivoitua rokotetta - toisin sanoen sellaista, jossa taudinaiheuttaja on peräisin rokotteesta - ei kehitetä, on mahdotonta tehdä ero rokotetun eläimen ja virustartunnan saaneen eläimen välillä. Tämä on kuitenkin olennainen ehto sille, että tietty alue tai maa voidaan julistaa tartunnoista vapaaksi. Siksi on olemassa suuri riski siitä, että maat, jotka ovat suojautuneet tartunnoilta, asettavat kauppaesteitä oman maansa ja niiden maiden välille, jotka käyttävät inaktivoituja rokotteita.
<P>
Niinpä Euroopan unionilla on velvollisuus rohkaista jatkuvaa tutkimusta inaktivoitujen rokotteiden markkinoilla, jotta unionissa suojauduttaisiin nykyistä paremmin biouhkilta, mikä auttaisi meitä yhdistämään terveydelliset ja kaupalliset näkökohdat nykyistä tehokkaammin.
<SPEAKER ID="066" NAME="Mairead McGuinness" AFFILIATION="PPE">
(EN) Arvoisa puhemies, on syytä kirjata ylös komission huomio siitä, että bluetongue-tautitapaukset ovat vähenemässä: vuonna 2008 tapauksia oli 48 000 ja vuonna 2010 enää 120. Emme kuitenkaan tiedä, miten suuntaus tulevaisuudessa muuttuu, joten inaktivoitujen rokotteiden kehittäminen ja keskustelu niihin liittyvistä teknisistä asioista ovat erittäin tervetulleita.
<P>
Neuvoston läsnäolo täällä parlamentissa olisi hyödyllistä, sillä voisimme käsitellä ongelmaa siitä, onko neuvosto halukas antamaan säännöksen vastaavuustaulukoista, joita parlamentti ja komissio pitävät olennaisen tärkeinä - ja ehkä tämä on asia, josta neuvosto voisi antaa meille vastauksen melko nopeasti. Kaikkien tautien, ja erityisesti tämän taudin ennaltaehkäisyn keskipisteessä ovat karjanhoito, eläinten liikkumisrajoitukset, suojautuminen tartunnanlevittäjiltä ja tänä aamuna keskusteltu ongelma, nimittäin rokottaminen.
<SPEAKER ID="067" NAME="Oldřich Vlasák" AFFILIATION="ECR">
(CS) Arvoisa puhemies, inaktiivisten rokotteiden käyttöön liittyvä ongelma suljettujen alueiden ulkopuolella on se, että eläimistä saadaan positiivisia näytteitä serologisissa testeissä, ja jotta voitaisiin määrittää, onko eläimet rokotettu vai ovatko ne todellakin sairaita, on tehtävä virusopillisia testejä, jotka ovat kalliimpia. Tästä syntyy eläinten kauppaan ja liikkumiseen liittyviä ongelmia. Kun otetaan huomioon, että direktiivi on saatettava osaksi kansallista lainsäädäntöä, 30. päiväksi kesäkuuta 2011 asetettu määräaika tulee menettelyihin liittyvistä syistä olemaan vaikea saavuttaa. Henkilökohtaisesti olen myös eri mieltä direktiivin voimaantulopäivän muuttamisesta siten, ettei se olisikaan 20. päivä vaan direktiivin julkaisemista seuraava päivä. Meidän olisi myös ymmärrettävä, että vastaavuustaulukoiden laatiminen lisäisi hallinnollista taakkaa entisestään.
<SPEAKER ID="068" NAME="Giommaria Uggias" AFFILIATION="ALDE">
(IT) Arvoisa puhemies, arvoisat parlamentin jäsenet, minusta olemme ottamassa askeleen eteenpäin sen ymmärtämisessä, että kyseessä ei ole tiettyihin Etelä-Euroopassa tai Pohjois-Afrikassa oleviin alueisiin liittyvä ongelma. Näkemykseni toimenpiteestä on myönteinen.
<P>
Haluaisin kysyä jäseneltä Tarabellalta, eikö hän tai komissio katso, että ongelma, joka liittyy toimenpiteen soveltamiseen eläinlääkintäpalveluissa, olisi puututtava välittömästi, jotta käytössä olisi toimenpide, jonka avulla ongelman poistaminen olisi mahdollista kaikkialla Euroopan unionissa.
<SPEAKER ID="069" NAME="Peter Jahr" AFFILIATION="PPE">
(DE) Arvoisa puhemies, bluetongue-taudin rokotusjärjestelyjen parantaminen on äärettömän tärkeä asia. Uudet inaktivoidut rokotteet auttavat tuottajia ensimmäistä kertaa sulkemaan pois mahdollisesti erittäin vaarallisen taudin tartuntariskin, koska rokotteita voidaan nyt käyttää myös alueilla, joilla bluetongue-tautia ei aiemmin ole havaittu. Tämän vuoksi meidän on toistuvasti korostettava, että maatalous - tuotantoeläinten vienti mukaan lukien - on tärkeä tekijä kaikissa Euroopan maissa. Tästä syystä maanviljelijöiden on voitava hyötyä eläinten terveyden uusimmasta tietämyksestä, jota on käytetty kyseisten rokotteiden kehittämisessä.
<P>
On erityisesti kaksi asiaa, joita nyt tarvitsemme. Tarvitsemme ensinnäkin nopean ratkaisun Euroopan unionissa sovellettavasta käytännöstä. Toiseksi tarvitsemme mielestäni yhtä kiireisesti velvoitteen ilmoittaa jäsenvaltioissa käyttöön otetuista toimenpiteistä, toisin sanoen jäsenvaltioilla on oltava velvoite esittää kertomus komissiolle.
<SPEAKER ID="070" NAME="Maroš Šefčovič">
komission varapuheenjohtaja. - (EN) Arvoisa puhemies, haluan aluksi kiittää parlamenttia sen tälle ehdotukselle antamasta vahvasta tuesta ja siitä, että se ymmärsi asian kiireellisyyden ja erittäin nopeat menettelyt.
<P>
Monet teistä viittasivat vastaavuustaulukoihin liittyvään ongelmaan. Haluan palauttaa mieliinne, että puheenjohtajakokous antoi uutta pontta ongelman käsittelemiseen ja on lisännyt sen merkitystä erityisesti tunnustaessaan ongelman, joka liittyy EU:n lainsäädännön saattamiseen osaksi kansallista lainsäädäntöä.
<P>
Haluan kysyä, onko jäsenvaltioiden todella niin vaikeaa ilmoittaa komissiolle oikeusperustasta, jonka pohjalta ne ovat saattaneet EU:n asetuksen osaksi kansallista oikeusjärjestystä. Onko tämä todella niin vaikeaa? Olen varma siitä, että kun ne miettivät, miten lainsäädäntö saatetaan osaksi kansallista lainsäädäntöä, niiden on tehtävä valmisteluja ja päätettävä miten ne aikovat toteuttaa asian.
<P>
Uskon, että me kaikki tunnustamme sen tosiasian - ja olemme käyneet useita keskusteluja asiasta - että Euroopan unioni kärsii, kun Euroopan unionin lainsäädännön saattaminen osaksi kansallista lainsäädäntöä ei ole yhtenäistä. Etenkin tämänpäiväisen keskustelun aiheena olevan merkittävän ongelman kaltaisten asioiden yhteydessä vääränlainen säädöksen saattaminen osaksi kansallista lainsäädäntöä saattaa aiheuttaa haitallisia seurauksia.
<P>
Samanaikaisesti korostan, kuten totesin avauspuheenvuorossani, että komissio selkeästi vastustaa tarpeettomia viivästyksiä. Olemme täysin tietoisia asian kiireellisyydestä. Tästä syystä toivon, että lisäjouston ja tiiviiden neuvottelujen kautta löydämme ratkaisun ongelmaan. Komissio pyrkii olemaan mahdollisimman avulias, jotta voimme hyväksyä tämän säädöksen ennen bluetongue-taudin mahdollisen puhkeamiskauden alkua.
<P>
Mitä tulee komission valmiuteen panna tämä toimenpide täytäntöön, haluan vakuuttaa jäsenille Schnellhardtille ja Uggiasille, että komissio on tehnyt osuutensa. Täytäntöönpanotoimenpiteemme ovat lähes valmiita. Tarvitsemme vain lainsäätäjän hyväksynnän tälle ehdotukselle. Kunhan saamme sen, voimme edetä hyvin nopeasti.
<P>
Haluan vielä kerran kiittää esittelijää ja parlamenttia tälle toimenpiteelle antamastanne vahvasta tuesta.
<SPEAKER ID="071" NAME="Janusz Wojciechowski" LANGUAGE="PL">
Arvoisa puhemies, haluan kiittää kaikkia jäseniä, jotka osallistuivat keskusteluun ja ilmaisivat tukensa mietinnölleni. Kiitos kaikille varjoesittelijöille ja maatalousvaliokunnan jäsenille, joiden ansiosta saatoimme edetä niin nopeasti ja tehokkaasti mietinnön laadinnassa. Ei ole tavanomaista, että olemme näin yksimielisiä hyväksyessämme myönteisen asiakirjan, jonka tavoitteena on parantaa nykyistä tilannetta.
<P>
Mitä tulee vastaavuustaulukoihin, joihin viitattiin keskustelun aikana mahdollisena ongelmien lähteenä, luulen, että olisi vaikeaa suhtautua myötämielisesti jäsenvaltioiden hallintoelimiä tai hallituksia kohtaan. Taulukoiden luominen ja niiden lähettäminen komissiolle ei todellakaan ole ongelmallista. Mikä on varmaa, on se, että kansalaisilla, jotka haluavat tarkistaa, onko heidän jäsenvaltionsa lainsäädäntö Euroopan unionin lainsäädännön mukaista, tulee olemaan suurempia ongelmia. Kansalaisten on tehtävä ponnisteluja ja tutkimusta, jos taulukoita ei ole, niin kuin on ollut tähän asti. Hyvin usein on vaikeaa saada selkoa Euroopan unionin lainsäädännöstä. Luulen ja toivon, että kyseinen väline tulee olemaan kaikkien asiasta kiinnostuneiden saatavilla, ei pelkästään komission, ja että se on helppokäyttöinen asiakirja, joka on saatavissa kun sitä tarvitaan. Se tulee myös olemaan hyvin hyödyllinen asiakirja.
<P>
Pyydän neuvostolta, ettei se olisi eri mieltä vastaavuustaulukoista, ja jos sen täytyy näin toimia, niin ei kuitenkaan tässä tilanteessa, jotta uudet rokotteet voivat tulla voimaan tämän kauden aikana, niin kuin on odotettu. Emme voi sallia viivästyksiä, koska tämä tekisi tyhjäksi nopean ja tehokkaan työmme. Kiitoksia vielä kerran kaikille yhteistyöstänne tässä mietinnössä.
<SPEAKER ID="072" NAME="Puhemies">
(EN) Keskustelu on päättynyt.
<P>
Äänestys toimitetaan pian.
