<CHAPTER ID="012-02">
2. Bangladesh
<SPEAKER ID="183" NAME="Puhemies">
Esityslistalla on seuraavana keskustelu kuudesta Bangladeshia koskevasta päätöslauselmaesityksestä.
<SPEAKER ID="184" NAME="Jaromír Kohlíček " AFFILIATION="GUE/NGL">
esittäjä. - (CS) Hyvät kollegat, Bangladesh on maailman liikakansoittuneimpia ja köyhimpiä maita. Maa oli 1940-luvulla jakaantunut uskonnon perusteella kahteen kansanosaan, mikä ei helpottanut jo entisestään monimutkaista tilannetta. Tilannetta seurannut itsenäisyyssota Pakistania vastaan vain pahensi äärimmäistä köyhyyttä eikä pelkästään maaseudulla.
<P>
Bangladeshin perustuslaissa säädetään erityisestä järjestelystä, jolla valta siirretään istuvalle hallitukselle vaalien järjestelyjen ajaksi. On yleisesti tunnettu asia, että mikrolainajärjestelmä on ollut suuri menestys. Huonommin tiedetään se, että tämä menestys tässä vahvasti islamilaisessa maassa johtuu erityisesti naisten sitoutumisesta. Kuten kaikilla voimakkaasti liikakansoittuneilla ja erittäin köyhillä mailla, myös Bangladeshilla on valtavia huonosti toimivaan infrastruktuuriin sekä uskonnolliseen ja eettiseen suvaitsemattomuuteen liittyviä ongelmia. Uskon, että näitä ongelmia voidaan vähentää ja että maallinen linja voi voittaa.
<P>
Vaikea ongelma kaikissa vaaleissa eikä pelkästään kehitysmaissa käytävissä vaaleissa on kysymys siitä, kuka on äänioikeutettu. Bangladeshissa ongelmaa pahentaa se, että osa kansasta on lukutaidotonta. Toiseksi tärkein asia vaaliluetteloiden korjaamisen jälkeen on se, että ehdokkailla on mahdollisuus esitellä ohjelmansa. Ei olekaan ihme, että ehdotetussa päätöslauselmassa korostetaan myös tätä. Haluaisin tässä vaiheessa lisäksi korostaa, etten allekirjoita ajatusta, jonka mukaan demokratia-aste voidaan määrittää sen perusteella, tunnustaako jokin maa toimittajien oikeudet. Lehdistönvapaus liittyy kuitenkin läheisesti ajatuksilla ja ohjelmilla käytävään demokraattiseen kilpailuun. Tätä asiaa ei saa missään tapauksessa asettaa kyseenalaiseksi näin vaalien alla. Samalla tavalla kaikilla hallituksilla on myös pysyvä vastuu siitä, että terroristiryhmät tuhotaan.
<P>
Monimutkaisempi kysymys on se, miten sana "terroristi" määritellään ja miten torjua terrorismia demokraattisessa yhteiskunnassa. Kaakkois-Aasian maiden yhteistyöryhmän viimeisessä kokouksessa, jonka puheenjohtajana minulla oli kunnia toimia, läsnäolijat ilmaisivat näkökannan, jonka mukaan Bangladeshissa voitaisiin todellakin pitää aidosti demokraattiset vaalit.
<P>
Päätöslauselmaesityksessä esitetyt huomautukset antoivat oman leimansa johtamaani kokoukseen, ja uskon, että Euroopan parlamentin tarkkailijaryhmän lähettäminen edistäisi vaalien demokraattisuutta.
<P>
Euroopan yhtyneen vasemmiston konfederaatioryhmä / Pohjoismaiden vihreä vasemmisto tukee nyt esillä olevaa päätöslauselmaesitystä, ja mielestäni meidän on tuettava Bangladeshin demokratisoitumiskehitystä, johon kuuluu maan auttaminen mahdollisimman demokraattisten vaalien järjestämisessä.
<SPEAKER ID="185" NAME="Frédérique Ries " AFFILIATION="ALDE">
esittäjä. - (FR) Arvoisa puhemies, Bangladesh, jolla on demokraattiset perinteet ja joka on kunnioittanut ihmisoikeuksia, oikeuslaitoksen riippumattomuutta sekä lehdistönvapautta, kärsii nykyään väkivaltaisen islamilaisen fundamentalismin leviämisestä. Toimittajat ilman rajoja -järjestön tuoreimmassa raportissa paljastetaan satoja lehdistönvapauteen kohdistuneita rikkomuksia. Pelkästään tänä vuonna on tapettu kolme toimittajaa, vähintään 95 on pahoinpidelty ja kymmenet ellei jopa sadat kirjeenvaihtajat ovat joutuneet pakenemaan ulkomaille kirjoitettuaan artikkeleita, jotka on tuomittu epäislamilaisiksi.
<P>
Olin toivonut, että parlamentti ilmaisisi tänään nopeasti kantansa Bangladeshin tilanteesta, koska juuri nyt Salah Choudhury vastaa Dhakassa oikeudessa kansankiihotusta koskeviin syytöksiin. Tämä Weekly Blitz -lehden päätoimittaja on innokas maltillisen islamin kannattaja, joka puolustaa uskontojen välistä avoimuutta ja vuoropuhelua sekä kannattaa sitä, että Bangladesh tunnustaa Israelin. Näistä syistä ja ainoastaan näistä syistä hän on vaarassa ja hänet saatetaan tuomita kuolemaan.
<P>
Kehotamme komissiota seuraamaan oikeudenkäynnin edistymistä varmistaakseen, että vastaajan oikeuksia kunnioitetaan ja että lehdistönvapautta koskevia kansainvälisiä sopimuksia noudatetaan.
<P>
Koska minulla on enää vähän aikaa jäljellä, haluan ilmaista tukeni väliaikaisen hallituksen toimenpiteille, joilla varmistetaan, että myös vaalien alla noudatetaan kansainvälisiä demokratian sääntöjä, joihin kuuluvat asianmukaisen vaaliluettelon laatiminen, aidosti puolueettoman vaalilautakunnan nimeäminen sekä, palaan tähän asiaan jälleen kerran, luonnollisesti tiedotusvälineiden vapaus ja niiden välinen tasapaino vaalikampanjan aikana. On selvää, että maan neljällä yksityisellä televisiokanavalla on vaikeuksia esittää hallituksen kannasta erilaisia näkemyksiä, jos ne haluavat säilyttää toimilupansa.
<P>
Kaksi terroristijohtajaa on pidätetty Bangladeshissa, ja toimenpiteitä on jatkettava, jotta islamilaiset miliisijoukot, jotka yrittävät vaalien alla painostaa äänestäjiä, saadaan riisuttua aseista. Toivomme, että maan hallitus vahvistaa sitoutumisensa myös tähän asiaan.
<SPEAKER ID="186" NAME="Lidia Joanna Geringer de Oedenberg" AFFILIATION="PSE">
esittäjä. - (PL) Arvoisa puhemies, Bangladesh on Euroopan unionin tärkeä kumppani. Se on maa, jonka talous on viime vuosien aikana kehittynyt nopeasti. Tällä hetkellä maan kuuluisin asukas on Mohammad Junus, joka sai tänä vuonna Nobelin rauhanpalkinnon pyrkimyksistä vähentää köyhyyttä mikroluottojärjestelmän avulla.
<P>
Bangladesh ei kuitenkaan taistele pelkästään köyhyyttä vastaan vaan myös korruptiota ja islaminuskoisten yhä vihamielisemmäksi muuttunutta asennetta vastaan. Presidentti Iajuddin Ahmedin johtaman väliaikaisen hallituksen perustaminen nostatti maassa protesteja. Ulkopuolisten tarkkailijoiden ja oppositiossa olevan Awami-liiton raporttien mukaan maan viranomaiset lisäsivät vaaliluetteloon laittomasti 13 miljoonaa nimeä. Väliaikaisen hallituksen on taattava vapaat vaalit, jotka ovat täysin kansainvälisten normien mukaiset. Myös vaalilautakunnan riippumattomuus on taattava, ja vaaliluettelon on oltava luotettava.
<P>
Bangladeshin kansallispuolueen, Awami-liiton ja muiden puolueiden tekemä sopimus yhteisen talousohjelman laatimisesta, joka on elintärkeä bangladeshilaisten elinolojen ja kansalaisvapauksien parantamiseksi, olisi ilman muuta maan poliittisen vakauden perusta. Väliaikaisen hallituksen on keskeisten kansainvälisten ihmisoikeussopimusten nojalla taisteltava laittomuuksia sekä ilman oikeudenkäyntejä tapahtuvia teloituksia ja kidutuksia vastaan, joihin syyllistyvät yleensä poliisi ja turvallisuusjoukot.
<P>
Tilanne on seuraavanlainen: Viime vuonna kolme toimittajaa tapettiin ja lähes sata ihmistä joutui uhkailun ja fyysisten loukkausten uhriksi. Hyökkäykset kansalaisjärjestöjen henkilökuntaa vastaan ovat lisääntyneet päivä päivältä. Uskonnolliset vähemmistöt, erityisesti hindut ja kristityt, ovat hengenvaarassa. Raiskaukset sekä naisiin ja lapsiin kohdistuva ihmiskauppa ovat arkipäivää. Kaikki se, mitä tässä maassa on demokratian aikana saavutettu, tuntuu katoavan islamilaisten fundamentalistien harjoittaman lisääntyneen väkivallan vuoksi.
<P>
Neuvoston ja Euroopan komission pitäisi järjestelmällisesti valvoa Bangladeshin ihmisoikeustilannetta. Niiden pitäisi myös valvoa sananvapauden ja lehdistönvapauden tilannetta. Toivomme, että Euroopan unionin suunnitelma lähettää vaalitarkkailuvaltuuskunta Bangladeshiin valvomaan tammikuussa pidettäviä vaaleja auttaa varmistamaan vaaliprosessin demokraattisuuden.
<SPEAKER ID="187" NAME="Thomas Mann " AFFILIATION="PPE-DE">
esittäjä. - (DE) Arvoisa puhemies, kaikki alkoi kaksi viikkoa sitten, kun Bangladeshin eroava pääministeri Khaleda Zia piti televisiossa kiistanalaisen puheen, jonka jälkeen pääkaupungin Dhakan kaduilla puhkesi väkivaltaisia yhteenottoja, joissa kolme ihmistä sai surmansa ja satoja loukkaantui.
<P>
Oppositio väitti, että Zia oli täyttänyt väliaikaisen hallituksensa keskeiset virat omilla kannattajillaan, syytti vaalilautakunnan puheenjohtajaa puolueellisuudesta sekä väitti, että vaaliluettelossa oli 13 miljoonaa mitätöntä nimeä. Väkivaltaisuudet puhkesivat uudelleen tämän viikon alussa, kaikki Dhakaan maitse tai vesitse johtavat tiet suljettiin, toimittajien kimppuun hyökättiin ja monet heistä saivat vakavia vammoja ja 20 000 turvallisuusjoukkojen sotilasta turvautui katutaisteluissa kyynelkaasuun ja kumiluoteihin. Kaiken tämän tuloksena 17 ihmistä kuoli ja tuhansia haavoittui.
<P>
Islamistit ovat lisänneet hyökkäyksiä muiden uskontojen harjoittajia kohtaan, ja tuomitsen Euroopan kansanpuolueen (kristillisdemokraatit) ja Euroopan demokraattien ryhmän puolesta nämä veriset väkivaltaisuudet, islamististen fundamentalistien jatkuvat hyökkäykset uskonnollisia vähemmistöjä, kuten kristittyjä, ahmadeja ja hinduja, kohtaan sekä lehdistönvapauden kumoamisen, jonka muut jäsenet ovat jo tuominneet.
<P>
Bangladeshin kansallispuolueeseen kuuluvien valtaapitävien ja oppositiossa olevan Awami-liiton on kerta kaikkiaan unohdettava keskinäiset vihamielisyytensä ja aloitettava määrätietoinen vuoropuhelu. Vaaleille on määrätty päivämäärä, ja päivämäärästä on pidettävä kiinni. Vaalilautakunnan on aloitettava vaalien valmistelut nyt, ja tämä tarkoittaa ennen kaikkea vaaliluettelon asianmukaisuuden varmistamista.
<P>
Nykyiset olot - jotka vastaavat käytännössä sisällissotaa - on normalisoitava mahdollisimman nopeasti, ja islamilaiset fundamentalistit on riisuttava aseista. Jos demokratialle halutaan antaa mahdollisuus, kansalaisten on voitava käyttää äänioikeuttaan pelkäämättä kostotoimia.
<P>
Olen tyytyväinen komission valmiuteen lähettää vaalitarkkailijoita Bangladeshiin, ja Euroopan parlamentin pitäisi toimia samalla tavalla.
<SPEAKER ID="188" NAME="Gérard Onesta " AFFILIATION="Verts/ALE">
esittäjä. - (FR) Arvoisa puhemies, arvoisa komission jäsen, Euroopan parlamentti esitti muutama viikko sitten Euroopan unionin ja Etelä-Aasian maiden suhteita käsittelevän parlamenttien välisen valtuuskunnan kokouksessa vierailukutsun monille Bangladeshin kansalaisyhteiskunnan edustajille, mikä oli erittäin kiinnostava ajatus.
<P>
Oli erittäin mielenkiintoista ensinnäkin nähdä Bangladeshin suurlähettilään reaktio. Suurlähettiläsraukka oli nimetty virkaan samana päivänä, ja tässä tilaisuudessa hänelle selvisi, miten Euroopan parlamentti toimii: hän näki minkälaista tuhoa demokratian ja avoimuuden soveltaminen voivat saada aikaan! Opimme kyseisenä päivänä todellakin monia asioita, mikä oli erittäin hyödyllistä, koska paikalla olleet komission edustajat eivät olleet erityisen innostuneita ottamaan heti aamusta selvää, mitä paikalla tapahtuu. Kuultuaan sen, minkä me kaikki kuulimme, heidän oli kokouksen päätteeksi aivan oikeasti myönnettävä, että tilanne on niin vakava, että väliintulo on välttämätöntä.
<P>
En palaa siihen, mitä kollegani ovat sanoneet köyhyydestä, korruptiosta, väkivallasta ja kidutuksesta, jota ovat harjoittaneet erilaisten miliisijoukkojen lisäksi myös poliisin edustajat. Kidutusta koskevat tilastot ovat järkyttäviä: vuonna 2005 rekisteröitiin yhteensä 2 297 poliisin suorittamaa kidutustapausta. Haluan tuoda esiin toimittaja Salah Uddin Shoaib Choudhuryn tapauksen. Häntä uhkaa kuolemantuomio ainoastaan sen perusteen nojalla, että hän ilmaisi mielipiteensä vapaasti. Tämä on täysin sietämätöntä! Arvoisa komission jäsen, voisin siteerata myös teiltä komissiosta peräisin olevaa lukua: omat yksikkönne arvioivat, että vaaliluetteloon on lisätty 13 miljoonaa haamunimeä. Miten vaaleja voidaan suunnitella, kun jo nyt on selvää, että niihin liittyy niin paljon huijausta, niin paljon järjestäytynyttä huijausta?
<P>
Sen lisäksi, että äänestämme toivottavasti selvällä enemmistöllä päätöslauselmaesityksen hyväksymisen puolesta, komission on edellä mainitusta syystä todellakin käytettävä kaikki sen käytettävissä olevat keinot viestittääkseen maan hallitukselle, että sen on ensinnäkin nopeasti muutettava vaalien sääntöjä niin, että ne olisivat jälleen demokraattisten standardien mukaisia, kuten muutama vuosi sitten, sekä toiseksi lopetettava institutionaalinen väkivalta, joka on valitettavasti pahentumassa yhteiskunnalliseksi väkivallaksi.
<SPEAKER ID="189" NAME="Charles Tannock">
PPE-DE-ryhmän puolesta. - (EN) Arvoisa puhemies, yksi EU:n ensisijaisista tavoitteista on oltava sen varmistaminen, että perinteisesti maallisessa ja demokraattisessa 140 miljoonan asukkaan Bangladeshissa ensi vuonna pidettävät vaalit ovat vapaat ja tasapuoliset.
<P>
Monia vuosia vuonna 1971 tapahtuneen perustamisensa jälkeen Bangladesh oli poikkeus islamilaisessa maailmassa, sillä se jatkoi rauhanomaisena, demokraattisena ja itsenäisenä bengalivaltiona. Vuodesta 2001 islamilaistuminen on kuitenkin valitettavasti lisääntynyt, ja islamistit ovat yrittäneet täyttää tyhjiön, jonka korruptiota vastaan taistelevat maalliset puolueet ovat jättäneet. Task Force against Torture -kansalaisjärjestö on dokumentoinut yli 500 tapausta, joissa radikaalit islamistit ovat syyllistyneet kidutukseen ja uhkailuun. Islamistit ovat myös tappaneet kommunistipuolueen kannattajia. Hyökkäysten kohteeksi on joutunut myös hinduja, ahmadeja, kristittyjä, Chittagong Hill Tract -alueen heimojen jäseniä sekä buddhalaisia.
<P>
Äskettäiset kansalaislevottomuudet levisivät väkivaltaisina kaduille, kun oppositiossa oleva Awami-liitto epäili vaalilautakunnan puolueettomuutta, vaaliluettelon oikeellisuutta ja jopa väliaikaisen hallituksen alkuperäisen pääministeriehdokkaan rehellisyyttä.
<P>
Vuonna 2000 allekirjoitettu EU:n ja Bangladeshin välinen yhteistyösopimus perustuu 1 artiklansa mukaan demokraattisten periaatteiden kunnioittamiseen. Sopimuksen rikkomisen perusteella sopimus voidaan purkaa ja maa voidaan näin ollen jättää EU:n yleisen tullietuusjärjestelmän ulkopuolelle ja siltä voidaan evätä EU:n myöntämä ulkoinen tuki, jonka osuus on 70 prosenttia Bangladeshin koko ulkomaanavusta.
<P>
EU:n ja kaikkien suurimpien avunantajien on nyt koordinoitava toimiaan, jotta Bangladeshia voidaan painostaa toteuttamaan uudistuksia ja kunnioittamaan täysimääräisesti demokratian periaatteita, lehdistönvapautta ja kaikkien bangladeshlaisten ihmisoikeuksia ennen ensi tammikuuksi suunniteltuja parlamenttivaaleja. Meidän on lähetettävä Bangladeshiin lyhyeksi aikaa lukuisia Euroopan parlamentin poliittisia tarkkailijoita. Näillä vaaleilla on ratkaiseva merkitys, ja on ensisijaisen tärkeää, että EU on näkyvästi läsnä koko väliaikaisen hallituksen kauden ajan, sillä muussa tapauksessa jotkut turhautuneet ja vallanhimoiset kenraalit saattaisivat harkita sotilasvallankaappauksen käynnistämistä.
<SPEAKER ID="190" NAME="Marek Aleksander Czarnecki">
UEN-ryhmän puolesta. - (PL) Arvoisa puhemies, kuten hyvin tiedämme, Gangesin ja Brahmaputran suiston väestö ei peittele ihailevansa Afganistanin talibaneja ja haluaa samanlaisen hallinnon myös omaan maahansa matkiakseen Mullah Omarin hallitsemaa Afganistan emiirikuntaa. Tavoitteiden saavuttamiseksi nämä pyhät soturit turvautuvat häikäilemättömästi väkivaltaan.
<P>
Oli valitettavaa, ettei Bangladeshin hallitus ottanut riittävän vakavasti alussa annettuja varoituksia näiden terroristiryhmien kasvamisesta. Tapahtumat ovat nopeasti osoittaneet, etteivät nämä ryhmät ole kateellisen opposition tai sensaationälkäisten toimittajien mielikuvituksen tuote. Monet opposition ja lehdistön edustajat ovat joutuneet maksamaan korkeimman mahdollisen hinnan totuuden paljastamisesta, ja monet muut ovat joutuneet pakenemaan maasta.
<P>
Tässä tilanteessa on lohduttavaa tietää, että kaksi ihmistä on pidätetty epäiltynä terroristijärjestön johtamisesta. Emme kuitenkaan saa tyytyä tähän. Voimme todeta yhä hyytäviä ja painajaismaisia tapahtumia, jos tutkimme perusteellisesti tilannetta maassa, joka ei ole moneen vuoteen täyttänyt tunnustettuja eurooppalaisia normeja ihmisoikeuksien alalla, vaikka hallitus on toteuttanut tiukkoja toimia ääriainesten uskonnollisiin vähemmistöihin kohdistaman väkivallan ehkäisemiseksi.
<P>
Maalla on myös lukuisia muita ongelmia, mistä syystä tuen täydestä sydämestä komission päätöstä lähettää maahan vaalitarkkailuvaltuuskunta ja pyytää Euroopan parlamenttia toimimaan samoin.
<SPEAKER ID="191" NAME="Kathy Sinnott">
IND/DEM-ryhmän puolesta. - (EN) Arvoisa puhemies, Euroopan parlamentin jäseninä vaadimme sitoutumista ihmisoikeuksiin. Tästä syystä toivon, että omaksumme tiukan kannan Salah Choudhuryn surkeaan tilanteeseen.
<P>
Salah Choudhury on toimittaja, jota syytetään kapinanlietsonnasta, ja syyte liittyy artikkelisarjaan, jonka hän kirjoitti ja jota Bangladeshin viranomaiset pitivät Israel-mielisenä ja ääri-islamistien vastaisena. Hänen maltillisuutta ja vuoropuhelua puolustavat kantansa saavat varmasti kannatusta kaikilta tämän parlamentin jäseniltä. Kaikki hänen toteamuksensa olivat perusteltuja, ja missä tahansa nykyajan demokraattisessa valtiossa tällaisia artikkeleita pidettäisiin lukijoiden kannalta objektiivisina ja informatiivisina.
<P>
Näin ei kuitenkaan ole Bangladeshissa, jossa Salah Choudhurya vastaan on nostettu syyte ja jossa hänet voidaan teloittaa näiden artikkeleiden takia. Hänen henkeään on uhattu, hänen kimppuunsa on hyökätty, hänet on vangittu, häntä on hakattu ja häntä on kidutettu. Salah Choudhurylla on nyt edessään epäoikeudenmukainen oikeudenkäynti, ja hänellä on huonot mahdollisuudet saada oikeutta. Tuomioistuimen presidentti on avoimesti todennut, että Salah Choudhury on loukannut muslimien tunteita. On selvää, että tuomari toivoo kuolemantuomiota.
<P>
Euroopan parlamentin jäseninä emme voi katsella joutilaana, kun viatonta toimittajaa odottaa epäoikeudenmukainen oikeudenkäynti ja todennäköisesti kuolemantuomio. Olen iloinen siitä, että hänen tilanteensa mainittiin tässä päätöslauselmassa, sekä siitä, että päätöslauselmassa ilmaistaan tuki vapaille ja oikeudenmukaisille vaaleille Bangladeshissa.
<P>
(Suosionosoituksia)
<SPEAKER ID="192" NAME="Olli Rehn">
komission jäsen. (EN) Arvoisa puhemies, komissio jakaa parlamentin huolen ja on tyytyväinen siihen, että meillä on tänään tilaisuus keskustella Bangladeshista.
<P>
Maa on tällä hetkellä hauraan demokratiansa kanssa kriittisessä tilanteessa. Tämän runsasväkisen valtion tulevissa vaaleissa on paljon pelissä. Valitettavasti hallintoelimet ja kahden suurimman puolueen väliset kitkerät välit eivät kuitenkaan enteile hyvää vaaliprosessin rauhanomaisuuden ja demokraattisuuden kannalta.
<P>
Viimeisten viikkojen ja kuukausien aikana komissio ja seitsemän jäsenvaltiota, joilla on edustusto Dhakassa, sekä kansainvälinen yhteisö laajemminkin ovat olleet tiiviisti yhteydessä keskeisten puoluejohtajien ja muiden vaalien kanssa tekemisissä olevien henkilöiden kanssa sekä kehottaneet heitä kaikkia hyväksymään sellaisen vaalilainsäädännön, jolla saavutetaan kaikkien osapuolten hyväksyntä. EU:n alueellisten johtajien troikka korosti vierailullaan helmikuussa ja myös EU:n paikallinen edustusto sekä monet komission ja jäsenvaltioiden korkea-arvoiset vierailijat ovat johdonmukaisesti korostaneet, että väliaikaisen hallituksen on johdettava maata puolueettomasti vaalien valmistelujen aikana ja että maahan on saatava puolueeton vaalilautakunta ja luotettava äänestäjärekisteri.
<P>
Kuten varmaan tiedätte, komission jäsen Ferrero-Waldner on tehnyt poliittisen päätöksen lähettää EU:n vaalitarkkailuvaltuuskunta seuraamaan vaaleja. EU:n tarkkailijoiden lähettämistä koskevat valmistelut ovat käynnissä, ja niihin sisältyy myös valtuuskunnan rahoittamiseen liittyviä toimielinten välisiä sisäisiä menettelyjä. Presidentille, eli ylimmälle neuvonantajalle, osoittamassaan kirjeessä komission jäsen korostaa edellä mainittujen kysymysten olevan Euroopan unionin suurimpia huolenaiheita.
<P>
Vaalitarkkailuvaltuuskunta voitaisiin lähettää paikalle noin kuusi viikkoa ennen vaaleja, ja se voisi jäädä maahan 2-3 viikoksi vaalipäivän jälkeen seuraamaan vaalien jälkeisiä tapahtumia ja pitämään silmällä erityisesti vaalien jälkeisiä väkivaltaisuuksia, etenkin vähemmistöjä vastaan kohdistettavia väkivaltaisuuksia, jotka ovat valitettavasti mahdollisia.
<P>
Komissio jakaa parlamentin huolen laajalle levinneestä toimittajiin kohdistuvasta väkivallasta. Se, että Toimittajat ilman rajoja -järjestön tuoreimman raportin mukaan Bangladesh on erittäin vaarallinen paikka toimittajille, puhuu valitettavasti puolestaan. Komissio on johdonmukaisesti tuominnut pelottelun ja sen, että erittäin suuri osa toimittajiin kohdistuneiden väkivaltaisuuksien tekijöistä on jäänyt ilman rangaistusta.
<SPEAKER ID="193" NAME="Puhemies">
Keskustelu on päätynyt.
<P>
Äänestys toimitetaan keskustelun jälkeen.
