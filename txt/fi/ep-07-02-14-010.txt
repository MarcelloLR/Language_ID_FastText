<CHAPTER ID="010">
EY:n ja Venäjän sopimus lyhytaikaista oleskelua varten myönnettävien viisumien myöntämisen helpottamisesta - EY:n ja Venäjän federaation välinen takaisinottosopimus (keskustelu)
<SPEAKER ID="266" NAME="Puhemies">
Esityslistalla on seuraavana yhteiskeskustelu
<P>
da Assunção Estevesin laatimasta kansalaisvapauksien sekä oikeus- ja sisäasioiden valiokunnan mietinnöstä ehdotuksesta neuvoston päätökseksi lyhytaikaista oleskelua varten myönnettävien viisumien myöntämisen helpottamista koskevan sopimuksen tekemisestä Euroopan yhteisön ja Venäjän federaation välillä (KOM(2006) 188 - C6-0169/2006 -
<P>
da Assunção Estevesin laatimasta kansalaisvapauksien sekä oikeus- ja sisäasioiden valiokunnan mietinnöstä ehdotuksesta neuvoston päätökseksi Euroopan yhteisön ja Venäjän federaation välisen takaisinottosopimuksen tekemisestä (KOM(2006) 191 - C6-0168/2006 -.
<SPEAKER ID="267" NAME="Günter Gloser" AFFILIATION="neuvoston puheenjohtaja" LANGUAGE="DE">
Arvoisa puhemies, puhun nyt sekä komission että neuvoston puolesta. Molempien mielestä parlamentti on täysin aiheellisesti huolissaan ihmisoikeuksien kunnioittamisesta Venäjän federaatiossa. Komissio ja neuvosto myöntävät, että ihmisoikeuksien kunnioittaminen on oleellista pantaessa täytäntöön Euroopan yhteisön ja Venäjän federaation väliset sopimukset viisumien myöntämisen helpottamisesta ja laittomien maahanmuuttajien takaisinottamisesta.
<P>
Näiden sopimusten nojalla perustettavissa sekakomiteoissa voitte seurata tarkasti, miten ihmisoikeusnäkökohdat toteutuvat takaisinottosopimuksessa ja viisumien myöntämisen helpottamista koskevassa sopimuksessa. Viisumien myöntämisen helpottamista koskevan sopimuksen yhteydessä voitte tarkkailla myös vastavuoroisuussäännön noudattamista sopimuksen täytäntöönpanossa, tasa-arvoista kohtelua Euroopan unionin ja Venäjän federaation kansalaisten rekisteröinnissä sekä henkilöjen vapaata liikkuvuutta Venäjän federaation alueella.
<P>
Ihmisoikeuksien ja perusvapauksien noudattaminen on oleellista Euroopan unionin ja Venäjän välisissä suhteissa, jotka perustuvat kumppanuus- ja yhteistyösopimuksiin sekä yhteisiä alueita koskeviin etenemissuunnitelmiin.
<P>
Vapauteen, turvallisuuteen ja oikeuteen perustuvaa yhteistä aluetta koskevan etenemissuunnitelman mukaisesti Euroopan unioni ja Venäjän federaatio ovat myös sopineet tehostavansa yhteistyötään kunnioittamalla yksilöiden, myös maahanmuuttajien ja vähemmistöjen jäsenten, oikeuksia EU:n jäsenvaltioissa ja Venäjällä sekä kunnioittamalla ihmisoikeuksien ja perusvapauksien suojaamisesta tehdyssä yleissopimuksessa sekä kaikkinaisen rotusyrjinnän poistamista koskevassa kansainvälisessä yleissopimuksessa määrättyjä perusoikeuksia ja perusvapauksia. Kyseisen etenemissuunnitelman mukaisesti on edistettävä myös lasten oikeuksien suojelussa tehtävää yhteistyötä, jonka yhteydessä on tunnusteltu mahdollisuutta liittyä asiaa koskeviin kansainvälisiin sopimuksiin.
<P>
Euroopan unioni voi ottaa esiin yleisiä asioita myös Venäjän kanssa puolen vuolen välein käytävissä ihmisoikeuksia koskevissa keskusteluissa.
<SPEAKER ID="268" NAME="Benita Ferrero-Waldner" AFFILIATION="komission jäsen" LANGUAGE="EN">
Arvoisa puhemies, haluan aluksi kiittää kansalaisvapauksien sekä oikeus- ja sisäasioiden valiokunnan esittelijää da Assunção Estevesiä sekä ulkoasiainvaliokunnan lausunnon valmistelijoita Pinioria ja Vatasta asiakirjoista, jotka he ovat laatineet viisumien myöntämisen helpottamista koskevasta sopimuksesta ja takaisinottosopimuksesta. Näissä asiakirjoissa tuodaan esiin Euroopan parlamentin huolenaiheet ja annetaan suosituksia, jotka komissio ottaa tarkasti huomioon valvoessaan näiden kahden sopimuksen täytäntöönpanoa. Vahvistan äsken kuulemanne neuvoston ja komission yhteisen julkilausuman, jonka olemme varapuheenjohtaja Frattinin kanssa antaneet kansalaisvapauksien sekä oikeus- ja sisäasioiden valiokunnalle sen puheenjohtajan Cavadan pyynnöstä.
<P>
Euroopan unionin ilmaisemia huolia Venäjän ihmisoikeustilanteesta ei pidä mielestäni aliarvioida. Olemme edelleen huolissamme etenkin oikeusvaltion periaatteiden ja tiedotusvälineiden vapauden puutteellisesta toteutumisesta Venäjällä. Ymmärrän, että Euroopan parlamentti on huolissaan näistä asioista, ja yhdyn sen ilmaisemiin huoliin.
<P>
Komissio on aina luottanut siihen, että Euroopan parlamentti tukee sitä sen pyrkimyksissä edistää demokratian ja ihmisoikeuksien yleismaailmallisuuden periaatteita suhteissamme Venäjän kaltaisiin kumppanivaltioihin. Näitä periaatteita on edistettävä paitsi näiden valtioiden oman edun vuoksi myös siksi, että ne ovat rauhan ja ihmiskunnan kehityksen kulmakiviä. Ne ovat todellakin yhdessä hyväksyttyjä arvoja, ja ne muodostavat perustan EU:n ja Venäjän väliselle pitkän aikavälin strategiselle kumppanuudelle, joka on Euroopan unionin tavoitteena.
<P>
Komissio on painottanut alusta alkaen ja aikoo vastedeskin painottaa Venäjän viranomaisille, että strategisen kumppanuutemme perustana ovat yhteiset arvot, joihin koko EU:n ja Venäjän suhteet perustuvat, kuten kumppanuus- ja yhteistyösopimuksessa sekä yhteisiä alueita koskevissa etenemissuunnitelmissa todetaan. Niissä nimenomaisesti todetaan, että yhteistyötämme on tehostettava kunnioittamalla yksilön oikeuksia EU:n jäsenvaltioissa ja Venäjällä.
<P>
Takaisinottosopimuksessa kunnioitetaan täysimääräisesti ihmisoikeuksia ja perusvapauksia sekä noudatetaan ihmisoikeuksia koskevia EU:n toimintaperiaatteita. Sopimuksen 18 artiklassa täsmennetään nimenomaisesti, että sopimus ei rajoita sellaisten Euroopan yhteisöön, sen jäsenvaltioihin ja Venäjän federaatioon sovellettavien oikeuksien, velvollisuuksien ja vastuiden soveltamista, jotka johtuvat kansainvälisestä oikeudesta, erityisesti vuonna 1951 tehdystä pakolaisten oikeusasemaa koskevasta Geneven yleissopimuksesta, vuonna 1950 tehdystä Euroopan ihmisoikeussopimuksesta sekä vuonna 1984 tehdystä kidutuksen ja muun julman, epäinhimillisen tai halventavan kohtelun tai rangaistuksen vastaisesta yleissopimuksesta.
<P>
Takaisinottosopimuksen käytännön täytäntöönpano kuuluu jäsenvaltioiden ja Venäjän kansallisten viranomaisten yksinomaiseen toimivaltaan. Edellä mainitut kansainväliset oikeudelliset välineet sitovat suoraan kaikkia näitä viranomaisia, ja niiden yksittäisten palauttamispäätösten laillisuus tutkitaan kansallisissa tuomioistuimissa.
<P>
Haluan täsmentää, etteivät turvapaikanhakijat kuulu takaisinottosopimuksen soveltamisalaan. Heillä on oikeus oleskella väliaikaisesti jäsenvaltioiden alueella turvapaikkamenettelynsä ajan. Sopimuksen soveltamisalaan kuuluvat ainoastaan laittomat maahanmuuttajat, joilla tarkoitetaan henkilöitä, jotka eivät ole täyttäneet tai eivät enää täytä maahantulon, oleskelun tai asumisen edellytyksiä alueella.
<P>
Rajalla tehtävien turvapaikkahakemusten kohdalla jäsenvaltioiden on noudatettava täysimääräisesti erityisesti palautuskiellon periaatetta (non-refoulement) sopimuksen 18 artiklan mukaisesti.
<P>
Hyvät parlamentin jäsenet, koska meillä on EU:n laajentumisen jälkeen aiempaa pitempi yhteinen raja Venäjän kanssa, myös EU:n ja Venäjän välinen yhteistyö on laajentunut. Venäjä on ja sen pitääkin olla Euroopan unionin strateginen kumppani ja tärkeä naapuri. Maahanmuuttopolitiikasta ja henkilöjen liikkuvuudesta on tullut nyt EU:n ulkosuhteiden strategisia painopisteitä yleisesti ja etenkin Venäjän-suhteissa. Olen vakuuttunut siitä, että voimme saavuttaa konkreettisia tuloksia molempien osapuolten kannalta tärkeillä aloilla vain, jos teemme Venäjän kanssa yhteistyötä.
<P>
Helpottamalla viisumien myöntämistä edistämme huomattavasti yhteisen tavoitteemme saavuttamista eli sellaisen uuden Euroopan rakentamista, jossa ei ole jakolinjoja, sekä helpotamme kansalaistemme matkustamista. Edistämme myös luottamusta ja vuoropuhelua. Ihmisten väliset kontaktit vahvistuvat, ja taloudellinen ja yhteiskunnallinen kanssakäymisemme lisääntyy kaikkien kansalaistemme hyväksi. Takaisinottomenettelyllä torjutaan tehokkaasti laitonta maahanmuuttoa ja edistetään yhteistä muuttoliikkeiden hallintaa.
<P>
Lopuksi totean, että ensimmäinen yhteisön neuvottelema viisumien myöntämisen helpottamista koskeva sopimus ja ensimmäinen suuren kumppanivaltion kanssa tehty takaisinottosopimus ovat konkreettisia osoituksia käytännön yhteistyöstämme vapauteen, turvallisuuteen ja oikeuteen perustuvalla yhteisellä alueella. Ne osoittavat, että olemme päättäneet käsitellä Venäjän kanssa yhteisiä haasteita menestyksekkäin tuloksin. Uskon, että nämä alakohtaiset sopimukset jäävät merkkipaaluiksi strategiseen sopimukseen perustuvassa uudessa, yleisessä toimintakehyksessä. Toivomme, että Venäjän kanssa voidaan pian alkaa neuvotella tästä strategisesta sopimuksesta.
<SPEAKER ID="269" NAME="Maria da Assunção Esteves " AFFILIATION="PPE-DE">
esittelijä. - (PT) Arvoisa puhemies, arvoisa komission jäsen, arvoisa neuvoston puheenjohtaja, hyvät parlamentin jäsenet, kansalaisvapauksien sekä oikeus- ja sisäasioiden valiokunnassa on keskusteltu EU:n ja Venäjän federaation välillä tehtävistä viisumien myöntämisen helpottamista ja laittomien maahanmuuttajien takaisinottoa koskevista sopimuksista. Keskustelu oli kaikkea muuta kuin rutiinimaista, koska useimmat valiokunnan jäsenet osallistuvat siihen aktiivisesti ja koska jäsenet Lax, Vatanen ja Roure, joita haluan kiittää, olivat erittäin suureksi avuksi. Keskustelussa esitettiin huolestuneita näkemyksiä, sillä olemme aina tarkkailleet Venäjän federaation poliittisia oloja sekä sen ongelmallista suhdetta demokratiaan ja ihmisoikeuksiin.
<P>
Ensinnäkin totean, että parlamenttia kuultiin vasta siinä vaiheessa, kun sopimusten sisältöön ei voitu enää vaikuttaa. Komission ja neuvoston on toimitettava tällaiset sopimukset parlamentin käsiteltäväksi varhaisemmassa vaiheessa osana perustamissopimuksissa määrättyä toimielinten välistä yhteistyötä. Tiedämme, ettei meillä ole kaikkia parlamentille tavallisesti kuuluvia toimivaltuuksia, koska EU:n ulkopolitiikka perustuu edelleen hallitusten väliseen toimintaan. Jonain päivänä meillä vielä on nämä valtuudet, kunhan Euroopan perustuslakia koskeva kriisi on ohitse.
<P>
Nyt esillä olevien sopimusten sanamuoto ja niiden taustalla olevat poliittiset olot herättävät kysymyksiä, joita parlamentin on syytä käsitellä. Viisumien myöntämisen helpottamista koskevalla sopimuksella ei varmisteta aitoa vastavuoroisuutta EU:n ja Venäjän federaation välillä. Sitä ei taata sopimuksen sanamuodolla eikä sillä, miten asioiden oletetaan tapahtuvan. Viisumin saaminen Venäjän federaatiossa on valtavan monimutkainen prosessi. Jokainen Venäjällä tehtävä matka on rekisteröitävä, erityisesti Tšetšeniaan ja Itä-Venäjän tiettyihin osiin matkustaminen edellyttää lisämaksua tai erikoislupaa, maahan saapuminen edellyttää kutsua, mikä edistää korruptiota, ja matkustamiselle on lisäksi byrokraattisia esteitä. Esteitä on suoraan sanoen valtavasti. Kuten kaikki tiedämme, viisumien saannin yksinkertaistaminen on epävarmaa Venäjällä. Parlamentti toivoo ja odottaa, että komissio ja neuvosto sitoutuvat päättäväisesti painostamaan Venäjän viranomaisia.
<P>
Kaikista vaikeuksista huolimatta parlamentti panee tyytyväisenä merkille, että viisumien myöntämisen helpottamista koskevat järjestelyt lisäävät kansojemme välisten suhteiden avoimuutta. Juuri tällaista avoimuutta tarvitaan uudessa Euroopassa, laajentuneessa Euroopan unionissa ja meidän kaikkien tavoitteena olevalla laajalla oikeuteen perustuvalla alueella. Myös maahanmuuttajien takaisinottoa koskevat sopimukset herättivät intohimoista keskustelua kansalaisvapauksien valiokunnassa. Hylkäsimme yksinkertaisen ja vaarallisen luokittelun, jonka mukaan kyse on pelkästä teknisestä sopimuksesta. Ihmisiin sovellettavaa sopimusta ei sinänsä voida koskaan pitää teknisenä sopimuksena. Tämä pätee etenkin laittomiin maahanmuuttajiin sovellettavaan sopimukseen, joka tuo esiin köyhyydestä ja sosiaalisesta syrjäytymisestä johtuvan ihmisten kurjuuden. Joidenkin onneton tilanne vaikuttaa meihin kaikkiin. Maahanmuutto on nimenomaan se ala, jolla ihmisoikeuksien takaaminen voi olla haavoittavaa.
<P>
Parlamentti on huolissaan nimenomaan ihmisoikeuksien takaamisesta nopeutetussa takaisinottomenettelyssä sekä turvapaikanhakijoiden ja kansalaisuudettomien henkilöjen aseman kunnioittamisesta kansainvälisessä lainsäädännössä. Menettelyn nopeus ei ole mikään arvo, mutta ihmisarvon säilyminen koko prosessin ajan sen sijaan on arvo, joka on taattava myöntämällä asianmukaiset oikeudet koko laittoman maahanmuuton koettelemuksen ajan. Näitä oikeuksia ovat oikeus puolustautua, pidätettyjen oikeus ihmisarvoiseen kohteluun, oikeus perheiden yhdistämiseen sekä oikeus fyysiseen ja psyykkiseen loukkaamattomuuteen. Sopimuksessa mainitun takaisinoton sekakomitean on siksi valvottava aktiivisesti ihmisoikeuksia, koska Euroopan unionin identiteetti ja koko Euroopan unioni perustuvat niihin. Ihmisoikeudet ovat ainoa seikka, jonka perusteella voidaan arvioida, noudattavatko osapuolet sopimuksia ja toimivatko ne rehellisesti.
<P>
Arvoisa komission jäsen, arvoisa neuvoston puheenjohtaja, vallitseva tilanne vaikuttaa aina poliittiseen toimintaan. Tässä tapauksessa tilanne on se, että EU etsii energiaa ja Venäjän federaatio kieltäytyy itsepintaisesti allekirjoittamasta tärkeitä ihmisoikeusjulistuksia. Vaikenemalla asiasta EU antaisi ymmärtää, että se kieltää oikeuksiin perustuvat periaatteensa. EU ei saa vaientaa tätä kulttuuria. Reaalipolitiikka ei saa missään maailman kolkassa kyseenalaistaa jatkuvasti ihanteitamme. Tärkeintä, mitä voimme nyt tehdä on nimenomaan antaa luvatun, parlamentin päätöstä tukevan julkilausuman kaltainen neuvoston ja komission yhteinen kompromissijulkilausuma. Onko tämä pieni askel vai valtava harppaus? Vastaus riippuu keskeisten toimijoiden eettisestä omastatunnosta. Vain aika näyttää.
<P>
Arvoisa puhemies, varauduin lyhyempään puheaikaan, joten muille puhujille jää nyt enemmän aikaa.
<SPEAKER ID="270" NAME="Puhemies">
Koska olitte laatinut kaksi mietintöä, teillä oli oikeus puhua kaksi kertaa viisi minuuttia eli yhteensä kymmenen minuuttia. Puhuitte kuitenkin ytimekkäästi ja hoiditte tehtävänne erinomaisesti.
<SPEAKER ID="271" NAME="Ari Vatanen " AFFILIATION="PPE-DE">
ulkoasiainvaliokunnan lausunnon valmistelija. - (FI) Arvoisa puhemies, arvoisat kollegat, jos tarkastelemme aikaansaatua sopimusta objektiivisesti, ei voi kieltää, etteikö se olisi askel parempaan suuntaan, joskin hyvin vaatimaton askel. Meidän on muistettava, että lähtökohta oli erittäin vaatimaton. Yksi kolmesta tärkeimmästä asiasta, jotka aiheuttavat edelleenkin matkailijoille vaikeuksia Venäjällä, on rekisteröintivaatimus. Miten tänä päivänä edelleen voidaan matkailijalta vaatia eri paikoissa rekisteröintiä poliisin luona? Käytännössä tämä estää normaalin automatkailun Venäjällä täysin.
<P>
Venäjän federaatiossa on äskettäin otettu käyttöön laki, jolla estetään ei-toivottujen henkilöiden pääsy Venäjälle. Millä kriteereillä? Estetäänkö sellaisten henkilöiden pääsy Venäjälle, jotka ovat arvostelleet Venäjää, Kremliä, Putinia tai hänen Münchenin-puhettaan? Nekö ovat ne kriteerit, joilla tulee Venäjällä ei-toivotuksi henkilöksi? Venäjällä on alueita, kuten Tšetšenia ja muita alueita, joille matkailija ei voi päästä.
<P>
Vaikeata tässä koko tilanteessa on se, että tämä kertoo EU:n ja Venäjän välisestä suhteesta. Se kertoo siitä, että me emme pysty ratkaisemaan ongelmia tasavertaisella tavalla. Komission jäsen puhui hyvin kauniisti yhteisistä arvoista, mutta missä ovat ne yhteiset arvot? Jos meillä on yhteiset arvot, silloin me pystymme tekemään myös tasavertaisia sopimuksia, jotka palvelevat kumpaakin osapuolta ja meidän yhteistä tulevaisuuttamme. Jos me hyväksymme näin yksipuoliset sopimukset niin kuin tämänkin, me itse asiassa hidastamme Venäjän kehitystä oikeusvaltioksi. Tässä sopimuksessa on vielä kaikuja menneeltä ajalta, ja jos me tarkastelemme rehellisesti yhteistyötämme ja sen kehittämistä, meidän on aloitettava välittömästi uuden sopimuksen suunnitteleminen.
<SPEAKER ID="272" NAME="Józef Pinior " AFFILIATION="PSE">
ulkoasiainvaliokunnan lausunnon valmistelija. - (PL) Arvoisa puhemies, olen valmistellut ulkoasiainvaliokunnan lausunnon neuvoston päätöksestä lyhytaikaista oleskelua varten myönnettävien viisumien myöntämisen helpottamista koskevan sopimuksen tekemisestä Euroopan yhteisön ja Venäjän federaation välillä. Ulkoasiainvaliokunta kannattaa Euroopan yhteisön ja Venäjän federaation välistä takaisinottosopimusta ja sen ohella tehtävää viisumin myöntämisen helpottamista koskevaa sopimusta. Näiden sopimusten tekeminen edistää vapauden, oikeuden ja turvallisuuden alueen toteuttamista Euroopan unionin ja Venäjän strategisen kumppanuuden puitteissa.
<P>
Ulkoasiainvaliokunta katsoo lisäksi, että Venäjän federaation valmiuksia maahanmuuttoasioiden käsittelyssä on parannettava, jotta Venäjän viranomaiset kykenevät täyttämään takaisinottosopimuksen mukaiset velvoitteensa sopimuksen tultua voimaan. Valiokunta on huolestunut myös sopimuksen täytäntöönpanoa koskevien sääntöjen puuttumisesta. Komission on pyrittävä antamaan Venäjän viranomaisille tarvittavaa asiantuntija-apua, jotta Venäjä voi täyttää hyväksyttyjen kansainvälisten normien mukaiset velvoitteensa. Tämä on nyt kaikkein tärkeintä.
<SPEAKER ID="273" NAME="Laima Liucija Andrikienė">
PPE-DE-ryhmän puolesta. - (LT) Haluan puhua Euroopan unionin ja Venäjän välisestä takaisinottosopimuksesta, vaikka molempia sopimuksia - takaisinottosopimusta ja lyhytaikaista oleskelua varten myönnettävien viisumien myöntämismenettelyjen helpottamista koskevaa sopimusta - käsitellään itse asiassa yhdessä.
<P>
Euroopan unionin ja Venäjän suhteet kattavat yhä useampia aloja. Jos näiden suhteiden halutaan todella onnistuvan, niiden on ulotuttava pelkkiä teknisiä näkökohtia pidemmälle, eli arvojen on oltava keskeisessä asemassa. Vain siten voimme saavuttaa tavoitteenamme olevan avoimemman Euroopan, jossa kunnioitetaan perusarvoja ja joka voi muuttaa maailmaa myönteiseen suuntaan.
<P>
Euroopan unionin ja Venäjän välisen takaisinottosopimuksen perusongelmana mielestäni on epäselvyys siitä, painotetaanko siinä ensisijaisesti ihmisoikeuksia vai henkilöjen palauttamista koskevaa yleistä lähestymistapaa, eli painotetaanko turvallisuusseikkoja humanitaaristen näkökohtien sijasta. Olen samaa mieltä siitä, että takaisinottosopimuksia laadittaessa on vastustettava kiusausta rinnastaa laiton maahanmuutto rikolliseen toimintaan. Tällaisia sopimuksia laadittaessa on myös vältettävä palauttamiskäytännön painottamista maahanmuuttopolitiikan kulmakivenä. Pyrittäessä saavuttamaan tyydyttäviä tilastollisia tuloksia ihmisoikeuksiin on edelleen kiinnitettävä erityishuomiota. Käytännön seikkoja ei toisin sanoen saa pitää moraalisia näkökohtia tärkeämpinä. Yksi ainoa ihmisoikeuksien loukkaamistapaus herättää jo huolestusta.
<P>
Arvoisa puhemies, arvoisa komission jäsen, mielestäni on tuotava esiin yksi suure puute, nimittäin se, että sopimukselta puuttuu sen täytäntöönpanoa koskeva sääntelyjärjestelmä. Tätä sopimusta voitaisiin mielestäni lähtökohtaisesti kannattaa, mutta haluan vielä kerran korostaa, että Venäjän federaation on ehdottomasti tehostettava muuttoliikkeiden valvontaa, jotta sen hallituksen elimet voivat täyttää takaisinottosopimuksen mukaiset velvoitteensa sopimuksen tultua voimaan.
<SPEAKER ID="274" NAME="Martine Roure">
PSE-ryhmän puolesta. - (FR) Arvoisa komission jäsen Ferrero-Waldner, arvoisa neuvoston puheenjohtaja Gloser, täytyy todeta, että olemme erittäin huolissamme näistä kahdesta meille tänään esittelemästänne Venäjän kanssa tehtävästä kansainvälisestä sopimuksesta. Toinen koskee toimia, joilla on tarkoitus helpottaa viisumien myöntämistä, ja toinen koskee laittomien maahanmuuttajien takaisinottoa.
<P>
Euroopan unionin ja Venäjän välisessä yhteistyössä on edistettävä aiempaa tehokkaammin perusoikeuksien, myös maahanmuuttajien ja turvapaikanhakijoiden oikeuksien, suojelua. Näillä sopimuksilla saadaan varmasti aikaan parannuksia. Etenkin viisumin hinta halpenee, ja sen myöntämismenettely yksinkertaistuu, mutta useita ongelmia jää vielä ratkaisematta. Venäjän viimeaikaiset tapahtumat todellakin osoittavat, ettei Venäjällä taata järjestelmällisesti lehdistönvapautta eikä sananvapautta. Euroopan unionin on siksi asetettava Venäjälle edelleen tiukkoja vaatimuksia, jotta ihmisoikeuksien suojelu voidaan varmistaa.
<P>
Käsittelitte julkilausumassanne joitakin huolenaiheitamme. Komissio on sitoutunut takaamaan vastavuoroisuuden viisumisopimuksen täytäntöönpanossa, tasa-arvoisen kohtelun rekisteröintimenettelyissä ja vapaan liikkuvuuden Venäjällä. Olisin tietenkin toivonut, että etenkin maahanmuuttajien ja lasten oikeuksia olisi sitouduttu suojelemaan tehokkaammin. Olen huolissani erityisesti takaisinottosopimuksen mukaisesta nopeutetusta menettelystä. Aikooko komissio myös varmistaa, että kyseisessä menettelyssä noudatetaan palautuskiellon periaatetta?
<P>
Olimme pyytäneet myös selkeämpiä viisumimenettelyjä koskevia sitoumuksia, mikä olisi pitkällä aikavälillä tarkoittanut kutsu- ja rekisteröintijärjestelmien lakkauttamista sekä vilpittömässä mielessä matkustavia henkilöjä koskevien menettelyjen yksinkertaistamista.
<P>
Lopuksi minun on vielä kerran tuotava esiin parlamentin tyytymättömyys siihen, että sitä ainoastaan kuultiin näiden kansainvälisten sopimusten yhteydessä ja että kuuleminenkin tapahtui vasta, kun sopimukset olivat aikoja sitten tehty. On todettava, että Euroopan parlamentin kuuleminen neuvottelujen aikana ennen sopimusten tekemistä tehostaa demokraattista valvontaa.
<SPEAKER ID="275" NAME="Henrik Lax">
ALDE-ryhmän puolesta. - (SV) Arvoisa puhemies, arvoisa komission jäsen, arvoisa neuvoston puheenjohtaja, hyvät kollegat, oikeus matkustaa Euroopassa on erittäin oleellinen ja elintärkeä asia. On ilman muuta hyvä, että EU keskustelee nyt viisumin myöntämisen helpottamista koskevista sopimuksista itänaapurinsa kanssa. Emme voi painottaa tarpeeksi, miten oleellisesti nimenomaan viisumisäännöt vaikuttavat siihen, millaiseksi muu maailma mieltää Euroopan unionin ja millaisen käsityksen EU:n kansalaiset saavat tietystä kolmannesta maasta, tässä tapauksessa Venäjästä. Tämä on usein ensimmäinen asia, jonka EU:n raja-alueilla matkustavat kohtaavat. Meillä parlamentin jäsenillä on suuri vastuu. Meidän velvollisuutenamme on arvioida tätä sopimusta ja sen tosiasiallista sisältöä. Ei ole mikään salaisuus, että Euroopan liberaalidemokraattien liiton ryhmä on ollut tyytymätön.
<P>
Venäjälle muuten kuin ryhmämatkalla matkustavat EU:n kansalaiset kohtaavat kaksi käytännön ongelmaa. He tarvitsevat kutsun joltakin venäläiseltä organisaatiolta tai yksityishenkilöltä. Kellä tavallisella EU:n kansalaisella on tällaisia kontakteja? Toinen este on se, että heidän on rekisteröidyttävä Venäjän paikallisviranomaisen luona kolmen päivän kuluessa saapumisestaan, ja rekisteröintimenettely voi kestää useita päiviä. Mitä he tekevät, elleivät he ole Moskovassa tai Pietarissa? Sopimuksessa ei käsitellä mitään näistä asioista. On ymmärrettävä, että tämä sopimus on pelkkä julistus eikä sisällöltään merkityksellinen asiakirja. Myös monet parlamentin jäsenet arvatenkin luulevat, että sopimuksen ansiosta kaikkien nuorten ja opiskelijoiden on aiempaa helpompi saada viisumi. Tämä ei pidä paikkaansa. Ainoastaan niille, joilla jo on opiskelupaikka, myönnettäisiin joitakin vähäisiä helpotuksia viisumivaatimuksista, ja vierailu saa tällaisissakin tapauksissa kestää enintään 90 vuorokautta. Niin lyhyitä opiskeluohjelmia ei ole paljon.
<P>
Kaikista puutteista huolimatta parlamentti on osoittanut rakentavaa asennetta. Ymmärrämme, että on tärkeää lähettää poliittinen viesti. Kaikkien kansalaistemme kannalta on kuitenkin oleellista, että komissio ja neuvosto sitoutuvat työskentelemään sekä nyt että jatkossa määrätietoisesti sen puolesta, että viisumivaatimukset helpottuvat tuntuvasti. Elleivät ne lupaa tehdä näin, ALDE-ryhmä äänestää ehdotuksia vastaan.
<P>
Komissio ja neuvosto ovat antaneet julkilausuman, jossa parlamentin toiveet on otettu osittain huomioon. Kysyn kuitenkin komission jäseneltä Ferrero-Waldnerilta, mitä hän aikoo tehdä seuraavaksi, jotta rekisteröintivelvollisuus ja kutsujärjestelmä voitaisiin poistaa käytännössä. Molemmat asiat sopivat tietenkin koko sopimuksen suureen, yleiseen tavoitteeseen, joka on viisumijärjestelmän lakkauttaminen.
<SPEAKER ID="276" NAME="Hanna Foltyn-Kubicka">
UEN-ryhmän puolesta. - (PL) Arvoisa puhemies, nyt käsiteltävänä olevilla sopimuksilla tiivistetään merkittävästi Euroopan unionin ja Venäjän välisiä suhteita, etenkin kun rajan ylittäminen helpottuu huomattavasti näiden sopimusten ansiosta.
<P>
Näin on teoriassa. Käytännössä tilanne ei kuitenkaan ole ihanteellinen useasta syystä.
<P>
Venäjän federaation tietyille alueille, erityisesti Tšetšeniaan, matkustamiseen tarvitaan edelleen erikoislupa. On varmasti selvää, miksi Venäjän viranomaiset tekevät tällaisia päätöksiä. Viisumien myöntämisen helpottamista koskevassa sopimuksessa ei ole ihmisoikeuksia ja demokratiaa koskevaa vastavuoroisuuslauseketta, joka olisi sisällytettävä EU:n ja kolmansien maiden välisiin sopimuksiin ilman eri toimenpiteitä.
<P>
Lisäksi on vaikea ymmärtää, miksi takaisinoton sekakomitealla ei ole lupaa valvoa ihmisoikeuksien noudattamista ja miksi poliittista turvapaikkaa hakevat henkilöt kuuluvat sopimuksen soveltamisalaan. Käytännön asiat ja tekniset seikat asetettiin näköjään etusijalle kyseisiä asiakirjoja laadittaessa, ja ihmisarvon kunnioittamiseen liittyvät asiat jätettiin taka-alalle, vaikka niillä pitäisi olla keskeinen merkitys kaikissa - etenkin Venäjän kanssa tehtävissä - sopimuksissa.
<SPEAKER ID="277" NAME="Tatjana Ždanoka">
Verts/ALE-ryhmän puolesta. - (EN) Arvoisa puhemies, haluan kiittää esittelijää johdonmukaisesta työstä, jota hän teki laatiessaan nyt käsiteltävänä olevan parlamentin mietinnön.
<P>
Olen varjoesittelijänä tyytyväinen etenkin siihen, että kansalaisvapauksien sekä oikeus- ja sisäasioiden valiokunnassa käydyn kaksi tuntia kestäneen keskustelun jälkeen valiokunta hyväksyi ehdotukseni. Ehdotin, että mietinnössä todetaan, että pakollista rekisteröintimenettelyä koskeva vaatimus on vakava este Venäjällä ja EU:ssa matkustamiselle.
<P>
Venäjällä toteutettavaa rekisteröintimenettelyä koskevasta vaatimuksesta on tullut valtava ongelma sellaisille EU:n kansalaisille, jotka hakevat yksityistä viisumia lyhytaikaiseen oleskeluun Venäjällä. Tämä ongelma on tuttu Latvian kansalaisille ja muille heidän aikaisempien kielteisten kokemustensa perusteella, koska monet meistä, etenkin venäjänkieliset, matkustavat Venäjälle lähinnä siellä asuvien sukulaistemme ja ystäviemme luo.
<P>
Uusi laki muiden valtioiden kansalaisten ja kansalaisuudettomien henkilöjen maahantulon rekisteröinnistä Venäjän federaatiossa tuli voimaan 15. tammikuuta 2007. Kyseisessä laissa säädetään joistakin rekisteröintimenettelyä koskevista helpotuksista ja poistetaan rekisteröintimaksut, mutta järjestelmä on sinänsä edelleen käytössä.
<P>
Tällainen järjestelmä on valitettavasti vastavuoroinen, sillä myös jotkin EU:n jäsenvaltiot edellyttävät tiettyjen kolmansien maiden kansalaisryhmien rekisteröintiä. Sekä Venäjän että EU:n on pyrittävä kiireesti löytämään ratkaisu, jotta henkilöjen liikkuvuutta voidaan helpottaa tuntuvasti Venäjän ja EU:n välillä.
<P>
Poliittinen ryhmämme kannattaa kuitenkin viisumien myöntämisen helpottamista koskevaa sopimusta, koska on parempi, että edes lyhytaikaista oleskelua varten myönnettävien viisumien myöntämistä helpotetaan kuin ettei viisumimenettelyihin tehdä minkäänlaisia helpotuksia. Suhtaudumme kuitenkin joihinkin takaisinottosopimuksen keskeisiin kohtiin edelleen hyvin varauksellisesti.
<SPEAKER ID="278" NAME="Esko Seppänen">
GUE/NGL-ryhmän puolesta. - (FI) Arvoisa puhemies, sekä EU-maiden että Venäjän kansalaisilta vaaditaan matkustusasiakirjaksi viisumia. Venäläinen osapuoli on aktiivisesti vaatinut viisumivapautta. Viisumin myöntämisen helpottamiseksi on ensin tehtävä vastavuoroisia sopimuksia, joista esimerkkeinä ovat nyt käsillä olevat esitykset. Parlamentin valiokuntien mietinnöissä arvostellaan oikeusvaltion tilaa, itse asiassa sen puutetta Venäjällä. Niissä ilmaistaan huoli viisumin myöntämättä jättämisen uhkasta vapaalle kansalaistoiminnalle. Niissä myös arvostellaan pakollista rekisteröintimenettelyä ja muistutetaan takaisinottosopimuksen täytäntöönpanosäännösten puutteesta ja ihmisoikeusongelmista ja niin edelleen.
<P>
Näyttää siltä, että aika ei ole vielä kypsä viisumivapaalle matkustamiselle. Niin kauan kuin viisumit vaaditaan, niiden saaminen on tehtävä helpoksi ja halvaksi kunniallisille kansalaisille. On varottava viisumien politisoimista.
<SPEAKER ID="279" NAME="Genowefa Grabowska" AFFILIATION="PSE">
(PL) Arvoisa puhemies, vastavuoroisuus ja yhteisvastuu ovat ne kaksi arvoa, joilla pitäisi olla ratkaiseva merkitys Euroopan unionin ja Venäjän välisissä suhteissa. Ne ovat myös tämän suhteen perusedellytyksiä. Kaikki kansainväliset suhteet perustuvat vastavuoroisuuteen. Valtioiden välillä ei mielestäni voi olla sellaisia sopimuksia, joissa sopimuspuolten molemminpuoliset oikeudet ja velvoitteet eivät ole samanarvoisia. Pienikin epätasapaino herättäisi heti vastustusta. Olen siksi täysin vakuuttunut siitä, että Euroopan unionin ja Venäjän federaation välisissä sopimuksissa on noudatettava vastavuoroisuuden periaatetta.
<P>
Toiseen mainitsemaani arvoon eli yhteisvastuuseen liittyy mielestäni kaksi näkökohtaa, jotka on syytä ottaa huomioon. Ensimmäinen näkökohta on molempien sopimusten laadinnan hyväksyneiden EU:n jäsenvaltioiden välinen yhteisvastuu. Olen iloinen, että kotimaani Puola osallistui tähän prosessiin. Puola on ollut Venäjän naapuri vuosisatojen ajan, ja suhteissamme on ollut hyviä ja huonoja aikoja, mikä on tavanomaista naapurien välisissä suhteissa. Nyt esillä olevat sopimukset osoittavat, että haluamme hyvät ja normaalit naapuruussuhteet Venäjän kanssa.
<P>
Toinen huomioon otettava näkökohta on EU:n kansalaisten ja Venäjän federaation kansalaisten välinen yhteisvastuu. Osoitamme tätä yhteisvastuuta, jos kohtelemme Venäjän kansalaisia EU:n alueella vilpittömässä mielessä matkustavina henkilöinä sekä helpotamme heidän pääsyään EU:n alueelle ja oleskeluaan täällä. Haluan korostaa, että uusien jäsenvaltioiden kansalaiset tietävät erityisen hyvin, miten ilahduttava asia matkustusvapaus on. Tiedämme, mitä rajanylitystä koskevien muodollisuuksien vähentäminen merkitsee, ja arvostamme sitä kovasti. Haluamme jakaa nämä edut Venäjän kansalaisten kanssa vastavuoroisuuden periaatteen ja ihmisoikeuksien kunnioittamista koskevan periaatteen mukaisesti. Parlamentin pitäisi mielestäni kannattaa näitä sopimuksia, koska niiden avulla Euroopan unioni harjoittaa hyvää naapuruuspolitiikkaa.
<SPEAKER ID="280" NAME="Paavo Väyrynen" AFFILIATION="ALDE">
(FI) Arvoisa puhemies, EU:n ja Venäjän välisissä suhteissa ei ole pitkään aikaan saavutettu edistystä. Tästä syystä nyt käsiteltävinä olevat sopimukset ovat tärkeitä, vaikka ne ovatkin sisällöllisesti melko vaatimattomia.
<P>
On hyvin valitettavaa, ettei vieläkään ole päästy neuvottelemaan uudesta sopimusjärjestelystä EU:n ja Venäjän välillä. Ponnistuksia neuvottelujen käynnistämiseksi on jatkettava. Uutta sopimusta koskevien neuvottelujen viipymisen ei pidä kuitenkaan antaa estää molemmille osapuolille tärkeän yhteistyön kehittämistä. Uutta strategista kumppanuutta voidaan ja sitä tulee rakentaa myös nykyisen kumppanuussopimuksen puitteissa.
<SPEAKER ID="281" NAME="Inese Vaidere" AFFILIATION="UEN">
(LV) Hyvät kollegat, on tärkeää, että viisumien myöntämisen helpottamista ja laittomien maahanmuuttajien takaisinottoa koskevat kysymykset ratkaistaan, sillä se vahvistaa yhteisiä arvoja. Tämä keskustelu sekä komission ja neuvoston antamat vastaukset kuitenkin osoittavat, ettei Venäjän kanssa käydyissä neuvotteluissa ole tosiasiassa saavutettu mitään. Rekisteröintimenettelyä ei ole poistettu eikä kutsujärjestelmää ole yksinkertaistettu. Nämä asiat on jätetty Venäjän hyväntahtoisuuden varaan. On epäselvää, miksi Venäjälle on myönnetty siirtymäaika kolmansien maiden kansalaisten takaisinottoon. Toukokuussa 2005 laatimassamme EU:n ja Venäjän suhteita koskevassa mietinnössä painotettiin, että Euroopan parlamentti kehottaa toistamiseen Venäjää ratifioimaan Viron kanssa tehdyn rajasopimuksen sekä allekirjoittamaan ja ratifioimaan Latvian kanssa tehtävän rajasopimuksen ilman viivytyksiä. Rajojen määrittäminen ja takaisinottosopimuksen tekeminen ovat mielestäni edellytyksiä viisumien myöntämisen helpottamista koskevan sopimuksen allekirjoittamiselle. Venäjä ei ole tehnyt yhtään näitä asioita koskevaa aloitetta, mutta se on juuri sanellut ehtonsa molemmille maille. Parlamenttia on todella nöyryytetty tässä asiassa, eikä näitä sopimuksia voida siksi mielestämme kannattaa. Niiden parantamiseksi on tehtävä vielä paljon perusteellista työtä.
<SPEAKER ID="282" NAME="Vladimír Remek" AFFILIATION="GUE/NGL">
(CS) Arvoisa puhemies, hyvät parlamentin jäsenet, Venäjän kanssa tehtävä viisumien myöntämisen helpottamista koskeva sopimus on mielestäni edistysaskel kaikista esitetyistä huomautuksista ja varauksista huolimatta. Se osoittaa, että Euroopan unioni ja Venäjä voivat tehdä kompromissin myös monimutkaisissa asioissa.
<P>
Meidän on kuitenkin myös mietittävä, haluammeko helpottaa ja nopeuttaa opiskelijoiden, tutkijoiden, liikemiesten ja perheenjäsenten viisumimenettelyjä ja halventaa heidän viisumiensa hintoja. Uskon, että haluamme. Muuten henkilöillä ei ole yhtäläisiä mahdollisuuksia päästä maahan, mikä on meille Tšekin tasavallassa erittäin tuttua Tšekin tasavallan ja EU:n suhteiden perusteella. Esimerkiksi Schengenin sopimukseen liittyminen oli hidas ja erittäin hankala prosessi.
<P>
Olen viettänyt vuosia Venäjällä ja olen EU:n ja Venäjän parlamentaarisessa yhteistyövaliokunnassa olevan valtuuskunnan jäsen, joten tiedän luonnollisesti viisumeihin liittyvät hankaluudet. Edes viisumiprosessin osittainen yksinkertaistaminen on siksi mielestäni parempi kuin ei mitään. Kiitos.
<SPEAKER ID="283" NAME="Justas Vincas Paleckis" AFFILIATION="PSE">
(LT) Euroopan unioni on poistamassa menettelyt, jotka estävät hyväntahtoisten ihmisten keskinäisen kanssakäymisen. Venäjän kanssa käytyjen viisi vuotta kestäneiden neuvottelujen jälkeen EU:n ja Venäjän välistä viisumimuuria on onnistuttu hieman madaltamaan. Kun viisumien myöntämisen helpottamista koskeva sopimus ja takaisinottosopimus tulevat voimaan, monien ihmisten matkustus ja vuorovaikutus helpottuvat.
<P>
Epäsuotuisassa asemassa ovat edelleen Kaliningradin asukkaat, jotka haluavat vierailla Liettuassa ja Puolassa, sekä liettualaiset ja puolalaiset, jotka haluavat käydä Kaliningradissa. Sopimuksella on tarkoitus helpottaa heidän elämäänsä, mutta maksuton viisumi maksaa tämän sopimuksen voimaantulon jälkeen 35 euroa. Tämä on rajatylittävän yhteistyön periaatteiden vastaista ja myös ristiriidassa sekä Venäjän ja EU:n etujen mukaisen Kaliningradin alueen eristäytymisen vastaisen politiikan kanssa. Vilna, Varsova, Bryssel ja Berliini samoin kuin Moskova yrittävät neuvotella kahdenvälisiä ratkaisuja Schengenin sopimuksen määräysten sallimissa rajoissa.
<P>
Liettua on näyttänyt tietä, sillä se on ensimmäinen ja toistaiseksi ainoa EU:n jäsenvaltio, joka on tehnyt Venäjän kanssa takaisinottosopimuksen. Sopimuksesta kolmen vuoden aikana saadut kokemukset ovat olleet myönteisiä. Takaisinottosopimuksen voimaantulon jälkeen lähes 2 miljoonaa ihmistä on ylittänyt Liettuan ja Venäjän välisen rajan, mutta sopimuksen määräyksiä ei ole tarvinnut soveltaa vielä kertaakaan.
<P>
Olen samaa mieltä niiden kollegojen kanssa, jotka ovat arvostelleet sopimusta ankarasti etenkin siksi, ettei siinä kiinnitetä riittävästi huomiota ihmisoikeuksiin ja kansalaisvapauksiin. Sopimus on kuitenkin oikeansuuntainen askel. Viisumimuurin murtamiseen johtavalla pitkällä tiellä on vielä paljon esteitä. Venäjälle saapuvien EU:n kansalaisten on rekisteröidyttävä, ja he tarvitsevat erityisluvan voidakseen vierailla tietyillä alueilla. Nämä piilevät sisäiset viisumit on poistettava, koska ne rajoittavat EU:n kansalaisten vapaata liikkuvuutta. Tästä asiasta on puhuttava avoimesti.
<SPEAKER ID="284" NAME="Günter Gloser" AFFILIATION="neuvoston puheenjohtaja" LANGUAGE="DE">
Arvoisa puhemies, hyvät parlamentin jäsenet, haluan kiittää teitä monista tärkeistä huomautuksistanne. Jos olemme kuitenkin realistisia, ymmärrämme, ettei kaikkeen tietenkään voida suostua. Meillä kaikillahan oli omat näkemyksemme ja toiveemme. Kuten eräs puhuja totesi, tämä on tärkeä edistysaskel, mutta niitä tarvitaan vielä paljon lisää.
<P>
Komission ja neuvoston yhteisestä julkilausumasta käy selvästi ilmi, että olemme noudattaneet eri aloilla tärkeää vastavuoroisuuden periaatetta. Myös ihmisoikeuksien kunnioittaminen on tärkeää, mistä aiheellisesti muistutitte meitä. En halua sekoittaa näitä kahta näkökohtaa, vaikka ne tietenkin liittyvät jollain tapaa toisiinsa. Eri keskusteluissa on jo korostettu, että Venäjän kanssa on tärkeää käydä vuoropuhelua.
<P>
Aina esitetään vaatimuksia siitä, mitä kaikkea meidän on toteutettava, mutta jos emme esimerkiksi vieläkään ala neuvotella Venäjän kanssa kumppanuus- ja yhteistyösopimuksesta, emme voi myöskään esittää vaatimuksia emmekä toiveita eikä teidänkään pyyntöänne voida ottaa huomioon. Tästä syystä on vihdoinkin aika näyttää vihreää valoa.
<P>
Toivon, että onnistumme löytämään sopivan ratkaisun tätä asiaa vielä varjostavaan ongelmaan. Ihmisoikeuksien kunnioittamiseen liittyy edelleen asioita, joita emme voi hyväksyä, mutta voimme ottaa tällaisia asioita esiin Euroopan unionin ja Venäjän välillä puolen vuolen välein käytävissä ihmisoikeuksia koskevissa keskusteluissa.
<P>
Jotkut teistä puhuivat virkavaltaistumisesta. Olisimme tietenkin halunneet tehdä tässäkin yhteydessä monta asiaa toisin, mutta kutsukäytäntöä on joka tapauksessa helpotettu. Komission jäsen puhuu tästä varmasti lisää. Jotkut teistä tietenkin vaativat vielä enemmän, mutta tästä käy hyvin ilmi, että asiassa edistytään, vaikka usein vain pieni askel kerrallaan. Etenkin Venäjän kanssa käytävässä vuoropuhelussa pienikin edistysaskel on kuitenkin tärkeä.
<SPEAKER ID="285" NAME="Benita Ferrero-Waldner" AFFILIATION="komission jäsen" LANGUAGE="EN">
Arvoisa puhemies, hyvät parlamentin jäsenet, olen pannut tarkasti merkille monet esiin tuomanne huolenaiheet, mutta haluan aivan ensiksi huomauttaa, että EY:n perustamissopimuksen 300 artiklan 1 kohdassa todetaan selvästi, että komissio käy neuvotteluja yhteisön toimivaltaan kuuluvia asioita koskevista kansainvälisistä sopimuksista noudattaen neuvoston antamia direktiivejä. Euroopan parlamenttia on kuultava ennen sopimuksen tekemistä, kuten edellä mainitun artiklan 3 kohdassa määrätään. Tätä määräystä sovelletaan myös yhteispäätösmenettelyyn, joten EY:n perustamissopimuksessa määrättyjä menettelyjä on nähdäkseni noudatettu täysimääräisesti sekä takaisinottosopimuksen että viisumien myöntämisen helpottamista koskevan sopimuksen yhteydessä. Halusin sanoa tämän, kun asia kerran otettiin esiin keskustelussa. Samalla voin kuitenkin toistaa, että annamme teille tietenkin kaikki merkitykselliset tiedot myös meneillään olevien neuvottelujen aikana.
<P>
Olen täysin samaa mieltä siitä, että EU:n ja Venäjän suhteissa ja etenkin näissä sopimuksissa on ehdottomasti edistettävä ihmisoikeuksia ja varmistettava, että niitä noudatetaan. Komissio aikoo siksi EU:n jäsenvaltioiden avulla valvoa ihmisoikeuksia erittäin tarkasti sopimusten nojalla perustettavissa sekakomiteoissa. Myös ihmisarvo on tietenkin erittäin tärkeä ja ensisijainen asia tässä yhteydessä. Voimme ottaa esiin suuria huolenaiheitamme myös säännöllisissä puolen vuoden välein järjestettävissä Euroopan unionin ja Venäjän välisissä ihmisoikeuksia koskevissa keskusteluissa. Lisäksi ihmisoikeusasioita käsitellään aina huippukokouksissa ja ministerien kokouksissa, kuten pitääkin.
<P>
Nykytilanne todellakin parantuu viisumien myöntämisen helpottamista koskevan sopimuksen ansiosta. Kuten kollegamme totesi, tämä sopimus on todellinen edistysaskel. Sillä helpotetaan huomattavasti lyhytaikaista oleskelua varten myönnettävien viisumien myöntämistä, ja näitä helpotuksia sovelletaan vastavuoroisuuden periaatteen mukaisesti sekä Schengen-valtioiden että Venäjän federaation kansalaisiin. Joitakin helpotuksia sovelletaan kaikkiin viisuminhakijoihin ja joitakin vain sellaisiin henkilöryhmiin, joilla on erityinen tarve matkustaa. Sopimuksessa määrätään myös oikeudellisesti sitovista oikeuksista ja velvoitteista, joilla varmistetaan, että viisumimenettelyt ovat hieman aiempaa joustavampia.
<P>
Haluan teidän kiinnittävän huomiota etenkin siihen, että komissio on onnistunut neuvottelemaan merkittävän viisumihelpotuksen esimerkiksi toimittajille. He eivät enää tarvitse kutsua eivätkä Venäjän viranomaisten vahvistusta. Erityishuomiota kiinnitetään myös tosiasialliseen vastavuoroisuuteen sopimuksen täytäntöönpanossa, tasa-arvoiseen kohteluun EU:n ja Venäjän kansalaisten rekisteröintimenettelyissä sekä henkilöjen vapaaseen liikkuvuuteen Venäjän alueella.
<P>
Otitte esiin kaksi aihetta: rekisteröintivaatimukset ja kutsujärjestelmän lakkauttamisen. Haluan vain huomauttaa, että sopimuksessa sitoudutaan yksinkertaistamaan rekisteröintimenettelyjä EU:n ja Venäjän kansalaisten tasa-arvoisen kohtelun varmistamiseksi. Lisäksi haluan muistuttaa, että myös Schengenin säännöstössä asetetaan sopimuksen ulkopuolisten valtioiden kansalaisia koskeva yleinen rekisteröintivelvoite. Olemme ottaneet tämän asian esiin Venäjän viranomaisten kanssa useaan otteeseen, ja Venäjällä viime kuussa voimaan tulleella uudella lainsäädännöllä helpotetaan jo näitä menettelyjä. Tämän lainsäädännön nojalla rekisteröintimenettelyssä ei enää edellytetä henkilökohtaista käyntiä viranomaisen luona. Seuraamme nyt tietenkin tilannetta ja pyrimme vielä selkeyttämään näitä sääntöjä. Lisäksi haluan todeta, että viisumien myöntämisen helpottamista koskevalla sopimuksella toteutetaan toinenkin tärkeä muutos. Enää ei nimittäin edellytetä, että Venäjän viranomaiset vahvistavat kutsut. Tämä parantaa mielestäni merkittävästi suuren ihmisryhmän tilannetta verrattuna nykykäytäntöön, jonka mukaan venäläisiltä isänniltä saatu kutsu on vahvistettava.
<P>
Sopimuksella ei tietenkään poisteta kutsua ja sen vahvistamista koskevaa vaatimusta kaikkien Venäjän viisumia hakevien EU:n kansalaisten osalta. On kuitenkin pidettävä mielessä, että myös Schengenin säännöstössä edellytetään, että kaikki viisumia hakevat henkilöt perustelevat matkansa tarkoituksen ja esittävät todisteeksi asiakirjoja.
<P>
Lisäksi totean, että takaisinottosopimukseen sisältyy tärkeitä seikkoja, joilla taataan vastedes inhimillinen ja aiempaa tehokkaampi palauttamismenettelyjen hallinnointi. Haluan tältä osin ainoastaan toistaa sen, mitä totesin alussa. Rajalla tehtävien turvapaikkahakemusten yhteydessä jäsenvaltioiden on noudatettava täysimääräisesti palautuskiellon periaatetta sopimuksen 18 artiklan mukaisesti. Tämä on selvästikin tärkeä asia.
<P>
Voisin esittää teille kaikki yksityiskohdat, koska olen kuunnellut erittäin tarkkaavaisesti. Tästä asiasta on kuitenkin nähdäkseni jo keskusteltu kansalaisvapauksien sekä oikeus- ja sisäasioiden valiokunnassa. Esitän siksi vain toiveeni, että parlamentti noudattaa valiokunnan suositusta ja antaa puoltavan lausunnon molemmista sopimuksista. Ne parantavat kansalaistemme tilannetta, ja sehän nimenomaan on loppujen lopuksi kaikkein tärkeintä.
<SPEAKER ID="286" NAME="Puhemies">
Keskustelu on päättynyt.
<P>
Äänestys toimitetaan huomenna torstaina.
<P>
Kirjalliset lausumat (työjärjestyksen 142 artikla)
<SPEAKER ID="287" NAME="Marianne Mikko " AFFILIATION="PSE">
kirjallinen. - (ET) Lyhytaikaista oleskelua varten myönnettävien viisumien myöntämisen helpottamista koskevan sopimuksen tekemisestä Euroopan unionin ja Venäjän välillä päätettiin Pietarin huippukokouksessa toukokuussa 2003. Sopimus oli tarkoitus tehdä osana prosessia, jossa osapuolten välisiä suhteita vahvistetaan luomalla yhteinen vapauteen, turvallisuuteen ja oikeuteen perustuva alue.
<P>
Sopimus on kyllä tehty, mutta tavoitteena ollut yhteinen alue ei nähdäkseni ole toteutunut. Parlamentti pitää itsepintaisesti kiinni jo useaan otteeseen esittämästään vaatimuksesta, jonka mukaan Euroopan unionin puolesta allekirjoitettuihin kansainvälisiin sopimuksiin on sisällytettävä vastavuoroinen ihmisoikeus- ja demokratialauseke. Venäjän kanssa tehtävässä lyhytaikaista oleskelua varten myönnettävien viisumien myöntämisen helpottamista koskevassa sopimuksessa ei ole tällaista lauseketta.
<P>
Venäjä on sitä paitsi antanut tyhjiä lupauksia, kun sille on esitetty tärkeitä vaatimuksia viisumien myöntämisen helpottamista koskevan EU:n politiikan yhteydessä. Takaisinottosopimuksen pitäisi olla jo tehty tai ainakin aktiivisessa neuvotteluvaiheessa. Parlamentti ehdotti takaisinottosopimuksen tekemistä yhdessä viisumien myöntämisen helpottamista koskevan sopimuksen kanssa. Venäjälle on myös myönnetty erittäin pitkä siirtymäkausi, ennen kuin takaisinottomenettelyä aletaan tosiasiassa soveltaa.
<P>
Huomautin toistamiseen siitä järjettömästä tilanteesta, että Euroopan unioni helpottaa Venäjän kansalaisten rajanylitystä, mutta Venäjä ei itse tunnusta koko rajaa. Venäjän hallitus ei ole vielä ratifioinut Viron ja Venäjän välistä rajasopimusta. On loogista, että Viron ja Venäjän välisen rajan tunnustaminen asetetaan rajajärjestelyjen soveltamisen ja muuttamisen edellytykseksi.
<P>
Edistääkseen demokratiaa Euroopan unioni ja Yhdysvallat päättivät 16 vuotta sitten kohdella Venäjää lupaavana uutena valtiona. Tämä liian suopea kohtelu jatkuu, vaikka siihen ei ole enää mitään perustetta.
<P>
On Euroopan unionin edun mukaista kohdella Venäjää täysimääräisenä kumppanina, jonka on noudatettava kansainvälisiä velvoitteitaan, kuten kaikkien muidenkin valtioiden.
