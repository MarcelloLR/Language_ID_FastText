<CHAPTER ID="018">
Eurooppalainen tilastohallinnoinnin neuvoa-antava lautakunta - Yhteisön tilastotietopolitiikan eurooppalainen neuvoa-antava komitea (keskustelu) 
<SPEAKER ID="197" NAME="Puhemies">
(PL) Esityslistalla on seuraavana yhteiskeskustelu
<P>
Sharon Bowlesin talous- ja raha-asioiden valiokunnan puolesta laatima mietintö ehdotuksesta Euroopan parlamentin ja neuvoston päätökseksi eurooppalaisen tilastohallinnoinnin neuvoa-antavan lautakunnan perustamisesta [Khttp://ec.europa.eu/prelex/liste_resultats.cfm?CL=pl&ReqId=0&DocType=COM&DocYear=2006&DocNum=0599" - C6-0348/2006 - http://www.europarl.eu.int/oeil/FindByProcnum.do?lang=2&procnum=COD/2006/0199" ] (http://www.europarl.ep.ec/sides/getDoc.do?type=REPORT&reference=A6-2007-0327&language=PL&mode=XML" ) ja
<P>
Ieke van den Burgin talous- ja raha-asioiden valiokunnan puolesta laatima mietintö ehdotuksesta Euroopan parlamentin ja neuvoston päätökseksi yhteisön tilastotietopolitiikan eurooppalaisen neuvoa-antavan komitean perustamisesta [http://ec.europa.eu/prelex/liste_resultats.cfm?CL=pl&ReqId=0&DocType=COM&DocYear=2006&DocNum=0653" - C6-0379/2006 - http://www.europarl.eu.int/oeil/FindByProcnum.do?lang=2&procnum=COD/2006/0217" ] (http://www.europarl.ep.ec/sides/getDoc.do?type=REPORT&reference=A6-2007-0328&language=PL&mode=XML" ).
<SPEAKER ID="198" NAME="Joaquín Almunia">
komission jäsen. - (ES) Arvoisa puhemies, hyvät parlamentin jäsenet, vuonna 2005 komissio käynnisti neuvoston ja Euroopan parlamentin tuella prosessin Euroopan unionin tilastohallinnoinnin uudistamiseksi tavoitteenaan vahvistaa kaikkien unionin jäsenvaltioiden kansallisten tilastolaitosten ja tietenkin myös Euroopan tilastoviraston Eurostatin riippumattomuutta, koskemattomuutta ja vastuullisuutta.
<P>
Prosessin ensivaiheessa toukokuussa 2005 hyväksyttiin Euroopan tilastoja koskevat käytännesäännöt. Niiden täytäntöönpano johti Eurostatin ja kansallisten tilastolaitosten aiempaa tiiviimpään yhteistyöhön ja moniin tarkoituksiin kerätyn tilastotiedon suurempaan luotettavuuteen. Haluaisin kuitenkin viitata erityisesti yhteen tavoitteeseen, josta täällä on keskusteltu vuosien mittaan, eli julkistalouden liiallisia alijäämiä koskevaan menettelyyn.
<P>
Ehdottaessaan käytännesääntöjä komissio suositteli myös, että itsesääntelyyn keskittymisen vastapainoksi olisi perustettava raportointijärjestelmä sääntöjen noudattamisen valvomiseksi. Tästä syntyi ajatus riippumattomasta ulkoisesta neuvoa-antavasta elimestä, jolla olisi aktiivinen rooli käytännesääntöjen noudattamisen valvonnassa Euroopan tilastojärjestelmässä kokonaisuudessaan.
<P>
Komissio totesi myös, että oli paikallaan tarkistaa Euroopan talous- ja sosiaalitilastoja käsittelevän neuvoa-antavan komitean toimintaa ja kokoonpanoa. Näin pyrittiin lisäämään sen tehokkuutta ja antamaan sille strategisempi rooli. Ecofin-neuvosto ja yleisemmin kansalliset tilastoviranomaiset suhtautuivat myönteisesti molempiin suosituksiin, ja komissio pani ne täytäntöön viime vuoden lokakuussa kahdella ehdotuksella. Keskustelemme näistä ehdotuksista tänä päivänä toiveenamme - ja toivon saavani vahvistuksen siitä, yhdyttekö näkemykseeni - että ne hyväksytään ensimmäisessä käsittelyssä.
<P>
Näin ollen haluaisin onnitella erityisesti esittelijöitä Sharon Bowlesia ja Ieke Van den Burgia heidän työstään sekä heidän mietintöjensä laadusta.
<P>
Euroopan tilastohallinnoinnin vahvistamiseen tähtäävää prosessia täydentää 16. lokakuuta eli vain pari päivää sitten hyväksytty uusi komission ehdotus Euroopan tilastojen tuottamista koskevan asetuksen tarkistamiseksi. Myös tämä ehdotus edellyttää yhteispäätösmenettelyn mukaisesti neuvoston ja parlamentin suostumusta, joten saamme tilaisuuden keskustella siitä jälleen täällä tulevina kuukausina.
<P>
Näillä aloitteilla unionille luodaan nykyaikainen, luotettava ja tehokas eurooppalainen tilastojärjestelmä, joka parantaa kansalaisten luottamusta viralliseen tilastotietoon. Viittaan jälleen kerran täällä parlamentissa viime vuosina useaan otteeseen käymiimme keskusteluihin luotettavan talousarviota koskevan tiedon tärkeydestä, muiden julkistaloudellisten tietojen kuten BKT-tietojen luotettavuudesta, tai sellaisen hintaindeksin tarpeesta, johon kansalaiset voivat luottaa täysin.
<P>
Tänä iltana keskusteltavien mietintöjen osalta haluaisin huomauttaa vain, että meidän kannaltamme olisi ollut suotavampaa vaalia alkuperäisessä ehdotuksessa hahmoteltua toimielinten välistä tasapainoa eurooppalaisen tilastohallinnoinnin neuvoa-antavan lautakunnan jäsenten nimittämisessä sekä lautakunnan kertomusten laadinnassa ja toimittamisessa. Komissio tunnustaa joka tapauksessa, että alkuperäisiin ehdotuksiin tehdyt tarkistukset ovat ehdottoman tärkeitä, niillä on neuvoston ja parlamentin tuki eivätkä ne muuta alkuperäisten ehdotustemme sisältöä.
<P>
Näin ollen, arvoisa puhemies, ennen kuin päätän puheenvuoroni, haluaisin kiittää vielä kerran esittelijöitä sekä talous- ja raha-asioiden valiokuntaa erinomaisesta työstä ja jatkuvasta tuesta komission ponnisteluille tilastojärjestelmämme nykyaikaistamiseksi sekä sen luotettavuuden ja vakauden lisäämiseksi.
<SPEAKER ID="199" NAME="Sharon Bowles  " AFFILIATION="ALDE">
esittelijä. - (EN) Arvoisa puhemies, tämä päätös koskee eurooppalaisen tilastohallinnoinnin neuvoa-antavan lautakunnan perustamista. Tilastoja käyttävät jäsenvaltiot, EU, kansainväliset toimijat ja monet muut tahot moniin eri tarkoituksiin. Muun muassa Euroopan keskuspankki käyttää niitä taloudellisessa analyysissä; komissio puolestaan laatii Eurostatin välityksellä tilastoja, jotka kootaan jäsenvaltioiden antamien tietojen pohjalta.
<P>
Muutama vuosi sitten eräiden jäsenvaltioiden EU:n toimielimille antamien tilastojen luotettavuus kyseenalaistettiin, jolloin tarve jonkinlaiselle laadunvalvonnalle ilmeni selvästi. Kuten komission jäsen sanoi, tämän seurauksena laadittiin tilastoja koskevat käytännesäännöt. Johdonmukaisuuden sekä käytännesääntöjen noudattamisen varmistamiseksi kukin kansallinen tilastovirasto tarkastetaan vertaisarvioinnissa, johon osallistuvat jokin toinen jäsenvaltio ja Eurostat. Lisätarkastusta varten ehdotettiin riippumattoman korkean tason neuvoa-antavan lautakunnan perustamista. Mietintö käsittelee nimenomaan kyseistä lautakuntaa, joka tunnetaan nykyään nimellä eurooppalainen tilastohallinnoinnin neuvoa-antava lautakunta.
<P>
On oikeutettua sanoa, että kaikki osapuolet ovat varsin herkkätunteisia sen suhteen, kuinka tunkeileva rooli lautakunnalla voi olla. Olen kiitollinen tämänhetkiselle puheenjohtajalle Portugalille ja sitä edeltäneelle puheenjohtajalle Saksalle sekä komissiolle siitä, että ne ovat kertoneet minulle avoimesti arkaluontoisista aiheista. Parlamentti oli tietenkin päättäväinen sen suhteen, että lautakunnan on oltava muutakin kuin pelkkä kumileimasin komission mietinnölle. Olemme kuitenkin päässeet sopimukseen tasapainoisesta ja toimivasta ehdotuksesta, johon sisältyy jossakin muodossa suurin osa parlamentin tarkistuksista. Olen erityisen tyytyväinen siihen, että onnistuimme sopimaan neuvoston kanssa, että vuoropuhelua on kannustettava ei vain lautakunnan sekä tilasto-ohjelmakomitean ja eurooppalaisen tilastoja käsittelevän neuvoa-antavan komitean välillä, vaan myös jäsenvaltioiden sidosryhmiä edustavien elinten kanssa.
<P>
Lautakunta raportoi parlamentille ja neuvostolle, ja se arvioi raportissaan käytännesääntöjen täytäntöönpanoa Euroopan tilastojärjestelmässä kokonaisuudessaan. Lautakunta avustaa lisäksi komissiota asianmukaisten toimenpiteiden toteuttamisessa, jotta käytännesääntöjen täytäntöönpanoa Eurostatin osalta sekä Euroopan tilastojärjestelmässä yleensä voidaan helpottaa. Se avustaa myös käytännesääntöjen tiedottamisessa käyttäjille ja tietojen toimittajille, ja neuvoo käytännesääntöjen päivittämisessä. Olemme lisäksi sisällyttäneet toimenpiteitä, joilla varmistetaan lautakunnan riippumattomuus ja parlamentin osallistuminen nimityksiin. Komissiota kuultuaan neuvosto nimeää siis ehdokkaan lautakunnan puheenjohtajaksi ja Euroopan parlamentti hyväksyy nimityksen. Parlamentti ja neuvosto nimittävät kumpikin lautakuntaan kolme jäsentä. Puheenjohtajaksi ei voida valita henkilöä, joka on kansallisen tilastolaitoksen tai komission jäsen tai on ollut jäsen kahden viimeisen vuoden aikana. Harkitsimme samanlaisen rajoitteen soveltamista kaikkiin jäseniin, mutta se ei olisi käytännöllistä. Olemme kuitenkin lisänneet vaatimuksen siitä, että lautakunnan jäsenillä on oltava erilaisia, toisiaan täydentäviä taitoja ja kokemuksia. Siltä varalta, ettemme löydä sopivaa tasapainoa, lautakunta itse tietänee parhaiten mahdollisen pettymyksensä, joten olemme sisällyttäneet lausekkeen uudelleentarkastelusta kolmen vuoden kuluttua. Se jättää riittävästi aikaa lautakunnalle ja muille tahoille sen arvioimiseksi, ovatko menettelyt toimivia ja tehokkaita vai ovatko muutokset tarpeen. Tämän uudelleentarkastelun on oltava perinpohjaista.
<P>
Parlamentti, puheenjohtajavaltio Portugali ja komissio ovat käyneet tehokasta vuoropuhelua asiasta, ja kiitän niitä tästä. Iloitsen siitä, että voin viedä tämän ehdotuksen läpi yhdessä käsittelyssä varjoesittelijöiden tuella, ja kiitän myös heitä.
<SPEAKER ID="200" NAME="Ieke van den Burg  " AFFILIATION="PSE">
esittelijä. - (EN) Arvoisa puhemies, haluaisin ensi alkuun esittää kaksi alustavaa huomiota. Ensinnäkin, tilastot eivät tietenkään ole seksikäs aihe ja tätä kysymystä käsitellään aina esityslistan loppupuolella. Olen kuitenkin hieman huolissani siitä, että jotkut poliitikot, parlamentin jäsenet ja eräät muut valittavat usein mielellään tilastojen tuottamisesta. Kuitenkin saadessaan tilaisuuden parantaa todellakin asioita, he eivät juuri osallistu aktiivisesti tilanteen parantamiseen.
<P>
Toisekseen toivon, että ainakin komission jäsen arvostaa tämän keskustelun käymistä. Sharon Bowles ja minä olemme sanoneet, ettei keskustelulle ole mielestämme todellista tarvetta. On kuitenkin tärkeää korostaa sitä seikkaa, että te olette todellakin tehneet työtä tilastojen eteen, ja tämä kysymys ansaitsee huomiota. Toivon siis, ettette moiti meitä siitä, että pidämme teidät täällä näin myöhään.
<P>
Haluan siis onnitella teitä hyvin konkreettisista toimista, joihin olette ryhtyneet tilastoihin liittyvien ongelmien suhteen, joita on ilmennyt useaan otteeseen lähimenneisyydessä. Olen tietoinen siitä, että jouduitte toimimaan neuvoston teille myöntämän poliittisen liikkumatilan rajoissa, sillä kuten tiedämme, Euroopan komissio ei voi pakottaa jäsenvaltioita perustamaan riippumattomia tilastolaitoksia eikä määrätä niiden työskentelytavoista tai lukujen ja tietojen käsittelystä.
<P>
Ne ministerit ja parlamentin jäsenet, jotka valittavat kaikkein äänekkäimmin ja lujimmin muiden toimittamien lukujen luotettavuuden puutteesta, ovat samat, jotka eivät halua teidän puuttuvan heidän toimintaansa tai loukkaavan heidän itsehallintoaan ja tilastojen käsittelytapojaan. Tämä on ongelmallista.
<P>
Tässä suhteessa kuitenkin uskon teidän toimineen viisaasti, arvoisa komission jäsen, omaksumalla käytännöllisen ja lähtökohtaisen lähestymistavan, keskittymällä vertaisarviointeihin ja käytännesääntöihin ja uudistamalla tilastojärjestelmän hallinnointirakenteen luomalla uuden korkean tason hallinnointielimen, josta Sharon Bowles kertoi, sekä uudistamalla nykyistä Euroopan talous- ja sosiaalitilastoja käsittelevää neuvoa-antavaa komiteaa (CEIES). Tähän asti talous- ja sosiaalitilastoihin keskittyneestä komiteasta tehdään aiempaa virtaviivaisempi ja pienempi neuvoa-antava komitea, ja sen toimenkuvaa laajennetaan.
<P>
Sharon Bowlesin mietinnössä ja omassa mietinnössäni olemme pyrkineet parantamaan järjestelmää entisestään, sekä lujittamaan ja vahvistamaan komission lähestymistapaa. Samalla olemme varmistaneet ehdotuksenne mukaisesti, että nämä kaksi eurooppalaisen perheen uutta elintä voivat toimia asianmukaisesti ja olla entistä riippumattomampia komissioon ja Eurostatiin nähden.
<P>
Tämä ei ehkä ollut täysin yhdessä linjassa komission aikeiden kanssa. Haluan kuitenkin ilmaista kiitollisuuteni Eurostatin pääjohtajalle siitä, että hän hyväksyi hyvin jalomielisesti sen, että laatimassamme järjestelmässä häneltä viedään äänioikeus.
<P>
Haluan myös esittää kiitokseni puheenjohtajavaltio Portugalille sekä Helena Cordeirolle, joka toimi tehokkaasti neuvoston työryhmän puheenjohtajana ja neuvotteli kanssamme asiaa koskevan sopimuksen ensimmäisessä käsittelyssä. Menettely oli hyvin tehokas sekä aikaa ja hallinnollista työtä säästävä. Näin ollen Hans-Peter Martin, joka on myös pyytänyt puheenvuoroa, voi nähdä esimerkin siitä, kuinka voimme toimia hyvin tehokkaasti tällaisessa yhteispäätösmenettelyssä.
<P>
Sallikaa minun kertoa hyvin lyhyesti eräistä tilastolautakuntaan liittyvistä seikoista, jonka teen kirjallisesti. Jos luette kyseiset asiakirjat, voitte todeta, mihin kohtiin olemme tehneet muutoksia, joten en aio toistaa niitä. Pidän kiinni toiveestani, että nämä kaksi elintä tuovat todellakin lisää tarkkuutta ja parannuksia tilastojärjestelmien toimintaan, ja auttavat meitä saamaan todellakin luotettavia lukuja ja pohjaamaan taloudellisen toimintamme luotettavaan tietoon.
<SPEAKER ID="201" NAME="Jean-Paul Gauzès">
PPE-DE-ryhmän puolesta. - (FR) Arvoisa puhemies, arvoisa komission jäsen, hyvät parlamentin jäsenet, eurooppalaisen tilastojärjestelmän parantaminen tapahtuu unionin taloushallinnon ja etenkin vakaus- ja kasvusopimuksen mukauttamisen yleisemmässä asiayhteydessä. Jaan sekä komission että jäsenvaltioiden ilmaiseman huolen tilastotietojen laadun nostamisesta. Katson nimittäin, että liiallisen alijäämän määrittely riippuu tietojen luotettavuudesta. Luotettavuuden puute vaarantaa koko vakaus- ja kasvusopimuksen.
<P>
Eurooppa-neuvoston maaliskuussa 2005 hyväksymän uudistuksen myötä lisääntynyt joustavuus sopimuksen täytäntöönpanossa edellyttää vastapainoksi, että luvut ovat kiistattomia ja varmistettavissa. Luotettavuus on myös tärkeää nyt euroaluetta laajennettaessa. On paikallaan oppia menneisyydestä! Euroopan unioni on jo joutunut tarkistamaan budjettialijäämää ja jäsenvaltion velkaa koskevia tilastoja. Nyt monien jäsenvaltioiden ollessa ehdolla euroalueen jäseniksi käsiteltävien tilastotietojen ja eri keskustelukumppaneiden määrä kasvaa entisestään.
<P>
Euroopan tilastojärjestelmän ehdotettu parannus pyrkii vastaamaan oikeutettuihin huoliin jäsenvaltioiden antamien tietojen oikeellisuudesta ja tarkistamisesta. On paikallaan välttää epäilysten kohdistuminen koko tilastojärjestelmään sekä Eurostatin kykyyn valvoa jäsenvaltioiden antamien talousarviotietojen oikeellisuutta.
<P>
Tästä syystä kannatan uudistusta, jolla perustetaan yhteisön tilastotietopolitiikan eurooppalainen neuvoa-antava komitea ja eurooppalainen tilastohallinnoinnin neuvoa-antava lautakunta, jotka voivat aktiivisesti valvoa käytännesääntöjen täytäntöönpanoa Euroopan tilastojärjestelmässä kokonaisuudessaan.
<P>
Kannatan epäröimättä kahden erinomaisen esittelijämme ehdotuksia.
<SPEAKER ID="202" NAME="Wolf Klinz">
ALDE-ryhmän puolesta. - (DE) Arvoisa puhemies, arvoisa komission jäsen, hyvät parlamentin jäsenet, kuten komission jäsen jo huomautti, tilastot ovat Euroopan unionille ja jäsenvaltioille elintärkeitä monilla politiikanaloilla. Väärien päätösten ja ei-toivotun kehityksen välttämiseksi tilastojen on oltava mielekkäitä, luotettavia, yksiselitteisesti tulkittavia ja sen vuoksi myös vertailukelpoisia. Näin ei valitettavasti ole ollut aina. Suhtaudun siksi myönteisesti eurooppalaisen tilastoja käsittelevän neuvoa-antavan komitean sekä eurooppalaisen tilastohallinnoinnin neuvoa-antavan lautakunnan perustamiseen. Euroopan parlamentin esittämillä tarkistuksilla molemmat elimet varustetaan toivoakseni tarvitsemallaan päätäntävallalla.
<P>
Haluan korostaa ensinnäkin, että tilastoja käsittelevä neuvoa-antava komitea on riippumaton ja siinä ovat edustettuina kaikki sidosryhmät. Komitean jäsenmäärä on huomattavasti edeltäjäänsä Euroopan talous- ja sosiaalitilastoja käsittelevää neuvoa-antavaa komiteaa (CEIES) pienempi. Jäsenmäärän laskeminen 79 jäsenestä 24:ään tehostaa huomattavasti komitean toimintaa. Pidän myönteisenä, että Euroopan tietosuojavaltuutetun on määrä olla neuvoa-antavan komitean äänioikeutettu jäsen, kun taas Eurostatin pääjohtajasta tehdään vain äänetön jäsen. Tämä korostaa komitean riippumattomuutta.
<P>
Toisekseen, tilastohallinnoinnin neuvoa-antava lautakunta täydentää hyödyllisesti neuvoa-antavaa komiteaa. Lautakunta valvoo ja edistää toivottavasti aktiivisesti käytännesääntöjen soveltamista kaikissa Euroopan tilastokysymyksissä.
<P>
Voidaan vain toivoa, että näiden kahden elimen ansiosta käyttäjien tarpeet huomioidaan paremmin tilasto-ohjelmassa ja käytännesäännöt juurtuvat niin syvälle, että väärien tai virheellisten tietojen antaminen tarkoituksella tai erehdyksessä jää menneisyyteen.
<P>
Haluaisin lopuksi kiittää molempia esittelijöitä heidän työstään ja halukkuudestaan keskustella avoimesti ja rakentavista kiistanalaisista kysymyksistä.
<SPEAKER ID="203" NAME="Mieczysław Edmund Janowski">
UEN-ryhmän puolesta. - (PL) Arvoisa puhemies, haluaisin antaa Sharon Bowlesille ja Ieke van den Burgille tunnustusta heidän laatimistaan mietinnöistä.
<P>
Meidän olisi oltava tietoisia Euroopan tilastojärjestelmän roolista, onhan se mahdollisesti maailman paras järjestelmä. Kyse ei ole vain numerolistojen, taulukoiden tai kaavioiden selkeydestä. Tärkeintä on tilastotiedon luotettavuus ja kattavuus Euroopan unionin ja jäsenvaltioiden sekä - haluan korostaa tätä - alueiden tasolla. Tästä syystä on ratkaisevan tärkeää varmistaa tiedon jatkuvuus ja saatavuus. Lisäisin tässä yhteydessä, että vain samoin menetelmin ja tilastointiperiaatteita noudattaen kerätyt tilastotiedot voivat olla luotettavia ja läpinäkyviä, eikä lyhyen aikavälin etunäkökohdilla ja ohimenevillä painopisteillä ole niihin vaikutusta. Kokemukseni aluepolitiikasta on osoittanut selvästi tällaisen riskin olemassaolon.
<P>
Tästä syystä olisi iloittava siitä, että meillä on EU:n tilasto-ohjelma vuosille 2008-2012. Sen toimivuus edellyttää kuitenkin asianmukaista rahoitusta ja ennen kaikkea asianmukaista kuulemista, tilastoinnin käytännesääntöjen noudattamisen valvontaa sekä tilastohallinnointia. Jäsenvaltioissa käytettävät erilaiset järjestelmät huomioon ottaen on tärkeää koordinoida ja yhdenmukaistaa menettelyjä 27 jäsenvaltion ja kansallisen tilastoviraston sekä Eurostatin tasolla. Kannatan näin ollen molempia mietintöjä.
<SPEAKER ID="204" NAME="Hans-Peter Martin" AFFILIATION="NI">
(DE) Arvoisa puhemies, tilastojen tärkeydestä ollaan yhtä mieltä yleisesti, eikä vain parlamentissa tänä myöhäisenä hetkenä viipyvien kesken. Kysymys kuuluu, saavutetaanko tavoite, johon oletan meidän kaikkien pyrkivän, nyt päätettävillä toimenpiteillä. Kuuntelin ihmeissäni puhettanne toisesta uudesta asetuksesta, josta aiotte neuvotella kanssamme, arvoisa komission jäsen. Ehkäpä voisitte kertoa meille, onko sillä vaikutusta myös näihin neuvoa-antaviin elimiin.
<P>
Toinen kysymys on seuraava: neuvoa-antaviin elimiin liittyy aina se riski, että ne tekevät oman päänsä mukaan ja puuttuvat kaikkeen. Eikö olisi ollut viime kädessä järkevämpää analysoida Eurostatin toiminnassa ilmenneitä ongelmia lyhyesti ja selvästi, käyttäen tarvittaessa apuna ulkopuolisia hallintokonsultteja, ja päästä nopeasti sopimukseen parlamentin kanssa sen sijaan, että vastuuta siirretään jälleen ja kysymyksen ratkaisua lykätään? Loppujen lopuksi itse kukin meistä tietää, että ongelman ydin on Eurostatin ja kansallisten tilastovirastojen välinen yhteys. Neuvoa-antava elin voi parhaimmillaan vain nostaa tämän kysymyksen uudelleen asialistalle, mutta se ei taatusti saa aikaan todellista avoimuutta ja tehokkuutta.
<SPEAKER ID="205" NAME="Joaquín Almunia">
komission jäsen. - (ES) Arvoisa puhemies, haluan ensinnäkin kiittää kaikkia teitä, etenkin esittelijöitä mutta myös kaikkia muita keskustelun osanottajia, panoksestanne ja yhteistyöstänne Euroopan unionin tilastohallinnoinnin parantamiseksi sekä, toisen komiteauudistuksen kautta, käyttäjien Euroopan talous- ja yhteiskuntaelämään osallistumisen lisäämiseksi. Näin pyritään entistä parempaan ja luotettavampaan tilastojärjestelmään.
<P>
Kyse on järjestelmästä, ja kuten Ieke Van den Burg sanoi, niin Euroopan tilastoviraston (Eurostat) kuin 27 jäsenvaltion kansallisten tilastovirastojenkin on oltava niille asettamiemme vaatimusten ja toiveiden arvoisia. Niiden on tehtävä yhteistyötä ja toimittava koordinoidusti sekä kannustettava toisiaan. Käytännesäännöt ja niiden soveltamistapa ovat tässä yhteydessä mielestäni hyvin myönteisiä. Toivon, että uusi elin kykenee arvioimaan niiden arvoa ja edistämään niitä tulevaisuutta ajatellen, sillä hyvän tilastotiedon saatavuus on tärkeää monilla aloilla.
<P>
Jean-Paul Gauzès mainitsi vakaus- ja kasvusopimuksen. Tein samoin ensimmäisessä puheenvuorossani. Luotettavat luvut ovat meille hyvin tärkeitä valvoessamme budjettikuria tässä monenvälisessä kehyksessä. On kuitenkin myös tärkeää saada luotettavaa tietoa kansantuotteesta Euroopan unionin rahoittamista varten; luotettava hintaindeksi on tärkeä sekin; yhtä lailla tärkeitä ovat ulkokauppaa koskevat tilastot, kuin myös ulkoisia investointeja, kaupan suuntauksia tai rahavirtoja koskevat tilastot.
<P>
Edellisessä keskustelussa energiasta, jota omalta osaltani vain kuuntelin, energiatilastoja pidettiin kaikissa kysymyksissä tavattoman tärkeinä. Sama koskee maahanmuuttotilastoja tai kolmantena pilarina tunnettuun kysymykseen liittyviä tilastoja. Laadukkaat tilastot ovat tarpeen niin hyvin monilla toimialueilla, käytännöllisesti katsoen kaikilla Euroopan unionin toiminta-alueilla, että tämän keskustelun merkitys on päivänselvä, vaikkei se olekaan Ieke Van den Burgin sanoin varsin ”seksikäs” aihe. Toivon, että nämä elimet ovat niille asetuksissa asettamiemme vaatimusten tasolla.
<P>
Toinen tärkeä sääntökokoelma eli tilastolainsäädäntö on tuloillaan. Kyseisen paketin samoin kuin Eurostatin sekä Euroopan tilastoviraston ja 27 jäsenvaltion kansallisten tilastolaitosten virkamiesten arvokkaiden ponnistelujen valossa toivon, että Euroopan tilastojen laatuun mahdollisesti kohdistuvat epäilykset haihtuvat tulevien vuosien kuluessa. Se johtaa toivottavasti suurempaan tehokkuuteen sekä politiikkamme ja päätöstemme sovittamiseen paremmin yhteen Euroopan kansalaisten vaatimusten ja toiveiden kanssa, sillä tilastoissa on pohjimmiltaan kyse juuri siitä.
<SPEAKER ID="206" NAME="Puhemies">
(PL) Keskustelu on päättynyt.
<P>
Äänestys toimitetaan keskiviikkona 24. lokakuuta.
