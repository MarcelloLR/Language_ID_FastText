<CHAPTER ID="016-03">
3. Valko-Venäjä (keskustelu) 
<SPEAKER ID="337" NAME="Puhemies">
(EN) Esityslistalla on seuraavana keskustelu kuudesta Valko-Venäjää koskevasta päätöslauselmaehdotuksesta.
<SPEAKER ID="338" NAME="Jiří Maštálka" LANGUAGE="CS">
Arvoisa puhemies, arvioinneissamme emme saa unohtaa, että niin kuin me yritämme objektiivisesti arvioida omia maitamme, myös kumppanimme tai naapurimme ansaitsevat täsmälleen samanlaisen kohtelun.
<P>
Lääkärinä haluaisin sanoa, että väkivalta on väkivaltaa, missä se sitten tapahtuukaan. Se on yhteisten arvojemme vastaista. Meidän on pyrittävä varmistamaan, että niille, jotka ovat parhaillaan vankilassa, tarjotaan terveyden ja ihmisarvoisen kohtelun osalta asianmukaiset olot, missä päin maailmaa he sitten ovatkaan.
<P>
Äskettäin perustetun Euronestin edustajakokouksen tulisi toimia ajatustenvaihdon ja yhteistyön välineenä. Valko-Venäjän tapauksessa tätä tavoitetta ei voida valittujen keinojen vuoksi täysin toteuttaa. Päätöksen kokonaistulos merkitsee Prahan julkilausuman rikkomista ja keskinäistä yhteistyötä koskevan mahdollisesti myönteisen kehityksen hidastumista.
<P>
Pyrkimyksemme suuntautuvat yhtenäisen Euroopan luomiseen, jonka etenkin nuoret ihmiset - myös Valko-Venäjällä - ansaitsevat. Siksi meidän tulisi harkita asemaamme uudelleen ja miettiä, ovatko rajoitukset oikea väline, jotta Valko-Venäjän kansalaisyhteiskunta saadaan näkemään meidät todellisena ystävänä.
<P>
Tšernobylin katastrofin 25-vuotispäivään liittyen pyydän teitä yrittämään nähdä Valko-Venäjän erilaisten linssien läpi - maana, joka on kärsinyt hyvin paljon. Katastrofi vaikutti erityisesti Valko-Venäjään, ja mielestäni on loukkaus tätä kansakuntaa vastaan estää Valko-Venäjän kansaa osallistumasta viralliseen muistotilaisuuteen.
<P>
Haluaisin osoittaa vielä yhden huomion kollega Tannockille. Tiedän, miten vaikeaa on puhua nopeasti englantia. Rakastan englannin kieltä Shakespearen kielenä. Yrittäkää seuraavalla kerralla puhua nopeasti Johann von Goethen kielellä, niin ehkä ymmärrämme teitä paremmin. Sanon tämän tšekkinä.
<SPEAKER ID="339" NAME="Justas Vincas Paleckis">
laatija. - (LT) Arvoisa puhemies, joulukuun 19. päivän jälkeen kuluneiden viiden kuukauden aikana poliittinen ilmapiiri Valko-Venäjällä on dramaattisesti huonontunut. Demokraattisen opposition, vapaan lehdistön ja kansalaisyhteiskunnan tukahduttaminen pahenee. Valko-Venäjä rikkoo myös kansainvälisiä sopimuksia. Kannatin aina vuoropuhelua Minskin kanssa, mutta nykyoloissa se on muuttumassa hyvin vaikeaksi ellei jopa mahdottomaksi. Tilannetta pahentaa vielä se, että Minskin suunnalta on esitetty Euroopan unionia vastaan mielivaltaisia syytöksiä ja jopa häirintää. Päätöslauselmassa vaaditaan, että on löydettävä uusia toimia valkovenäläisen kansalaisyhteiskunnan ja opposition auttamiseksi, mikä on pelkästään reilua. Ehkä tämä on toiveajattelua, mutta luulisin, että jopa Moskova ja Kiova voisivat auttaa puhumalla Minskille poliittisten vankien vapauttamisesta.
<SPEAKER ID="340" NAME="Cristian Dan Preda" LANGUAGE="RO">
Arvoisa puhemies, edellisessä keskustelussa minäkin monien kollegojeni tavoin viittasin viime viikolla pidettyyn Euronestin parlamentaarisen edustajakokouksen istuntoon, jossa Valko-Venäjän edustajat eivät olleet paikalla, kuten tiedätte. Heidän poissaolonsa on perusteltu, koska Valko-Venäjällä kansanedustajia ei valita vapaasti. Myös ihmisoikeustilanne maassa on pahempi kuin kriittinen.
<P>
Uskon, että me kaikki kauhistuimme keinoista, joilla mielenosoitus joulukuussa tukahdutettiin. Tällä hetkellä presidentti Lukašenkaa vastustaneista seitsemästä ehdokkaasta kuutta vastaan on edelleen käynnissä oikeudenkäynti ja heitä ahdistellaan. Monet muut, muun muassa näiden ehdokkaiden työntekijät, ovat vankilassa pelkästään osallistumisensa vuoksi.
<P>
Mielestäni on kaksi tärkeää asiaa, jotka nyt on tehtävä:
<P>
1. tukahduttamistoimista on tehtävä riippumaton selvitys
<P>
2. mielestäni taloudelliset pakotteet on ulotettava Valko-Venäjää vastaan soveltamalla niitä valtionyrityksiin, joilla on merkittävä rooli alueen muokkaamisessa.
<SPEAKER ID="341" NAME="Kristiina Ojuland">
laatija. - (EN) Arvoisa puhemies, keskustelemme nyt Valko-Venäjän tilanteesta neljättä kertaa tänä vuonna, mutta joulukuussa pidätettyjä poliittisia vankeja ei edelleenkään ole vapautettu.
<P>
Olemme neuvostolle kiitollisia siitä, että se otti viisumisanktiot uudelleen käyttöön ja jäädytti korkeiden valkovenäläisten viranomaisten resurssit, mikä osoittaa, ettei syvä huolemme Valko-Venäjän kansasta ole pelkkää tyhjää retoriikkaa. Ehkä emme ole ilmaisseet itseämme riittävän selvästi. Siksi vetoamme Euroopan unioniin, jotta se ulottaisi rajoittavat toimenpiteet Lukašenkan hallintoa vastaan. Valtio-omisteisia yrityksiä vastaan suunnatut harkitut, oikein kohdennetut taloudelliset sanktiot vaikuttavat tavalla, jota Valko-Venäjän viranomaiset eivät voi jättää huomiotta.
<P>
Lukašenkan rikollinen hallinto on paljolti valtio-omisteisten yritysten kemikaalien viennistä, raskaasta teollisuudesta ja tekstiiliteollisuudesta saamien tulojen varassa. Jos katkaisemme sen yhteydet eurooppalaisiin markkinoihin, voimme osoittaa, että aikomuksenamme on määrätietoisesti syrjäyttää Lukašenkan hallinto. Me voimme todella vaikuttaa. Valko-Venäjän kansa tarvitsee kipeästi uutta hallintoa. Emme saisi evätä heiltä heidän pitkään odottamaansa vapautta.
<SPEAKER ID="342" NAME="Michał Tomasz Kamiński" LANGUAGE="PL">
Arvoisa puhemies, puheenaiheenamme on politiikka ja ihmisoikeudet Valko-Venäjällä. Tänään haluaisin omaksua hieman epäsovinnaisen lähestymistavan ja palauttaa mieleen kaksi nimeä, jotka liittyvät tähän aiheeseen. Toinen heistä on ystävänä Anatol Ljabedzka, upea valkovenäläinen ja eurooppalainen, joka vapautettiin vasta äskettäin vankilasta, jossa häntä oli pidetty pidätettynä yli 100 päivän ajan: olen vahvasti vakuuttunut, että tämä oli lainvastaista. Tänään haluaisin lähettää hänelle tämän parlamentin solidaarisuuden ilmauksen - uskon, että parlamentin jäsenten enemmistö yhtyy siihen -, koska hän on henkilö joka todellakin ansaitsee sen.
<P>
Toinen henkilö, jonka haluaisin mainita, on Andrzej Poczobut, toimittaja, joka kirjoittaa Gazeta Wyborczaan, yhteen Puolan suurimmista sanomalehdistä. Minä ja sadattuhannet puolalaiset haluamme vedota hänen vapauttamisensa puolesta. Hänkin on tällä hetkellä pidätettynä ja häntäkin vainotaan pelkästään siksi, että Lukašenkan hallinto pelkää vapaata ilmaisua - toisin sanoen sananvapautta, joka on jokaisen demokratian perusta. Mielestäni meillä eurooppalaisilla, jotka tänään olemme kokoontuneet tähän saliin, ei ole muuta vaihtoehtoa kuin sanoa kovaan ääneen 'kyllä' vapaalle Valko-Venäjälle, 'kyllä' demokratialle Valko-Venäjällä ja 'kyllä' Valko-Venäjän kansakunnalle Euroopassa.
<P>
(Suosionosoituksia)
<SPEAKER ID="343" NAME="Raül Romeva i Rueda">
laatija. - (EN) Arvoisa puhemies, taas kerran paheksun jatkuvaa pelon ja uhkailun ilmapiiriä, joka Valko-Venäjällä edelleen vallitsee poliittisia vastustajia vastaan, sekä jatkuvaa oppositiojohtajien pelottelua ja vainoa joulukuun 2010 presidentinvaaleista lähtien.
<P>
Toiseksi tuomitsen voimakkaasti kaikki tuomiot, jotka perustuvat joukkomellakointia koskeviin rikossyytteisiin, ja pidän niitä poliittisina ja kyseenalaisina. Haluan korostaa, että kyseiset oikeudenkäynnit pidettiin suljettujen ovien takana. Pidätetyiltä evättiin mahdollisuus kutsua omia todistajia ja tavata asianmukaisissa oloissa ja säännöllisesti oikeudellisia asiamiehiään. Syytettyjen asianajajat saivat oikeusministeriöltä useita varoituksia, ja joiltakin heistä on viety oikeudet toimia asianajajina. Mielestäni tällaiset oikeudenkäynnit eivät ole olleet puolueettomia.
<P>
Lopuksi paheksun valkovenäläisten viranomaisten osoittamaa kunnioituksen puutetta kokoontumis- ja ilmaisunvapauden perusoikeuksia kohtaan sekä vaadin vielä vangittuina olevien mielenosoittajien välitöntä ja ehdotonta vapauttamista ja luopumista kaikista heitä koskevista syytteistä.
<SPEAKER ID="344" NAME="Jacek Protasiewicz" LANGUAGE="PL">
Arvoisa puhemies, Valko-Venäjän tilanne on todellakin huononemassa, kirjaimellisesti yhdessä yössä, sekä poliittisesti että taloudellisesti. Poliittiselta ja kansalaisvapauksien kannalta näemme, miten Aljaksandr Lukašenkan päävastustajia vastaan ryhdyttiin viime presidentinvaalien yhteydessä oikeudenkäynteihin, ja näemme, miten skandaalimaisia menettelyjä näissä oikeudenkäynneissä noudatetaan. Olemme myös todistaneet riippumattoman median tukahduttamista, muun muassa sitä, miten Andrzej Poczobutia on pidetty vangittuna nyt jo useita viikkoja. Taloudellinen alamäki näkyy ruplan uudelleenmäärittelyssä, rahoituskriisissä ja ongelmissa nykyisten maksujen kanssa. Tämän lisäksi Aljaksandr Lukašenka on menettämässä paitsi maan tilanteen myös oman käytöksensä hallinnan: tämä näkyy niissä ällistyttävissä, järkyttävissä ja loukkaavissa lausumissa, joita hän on esittänyt Ukrainan presidentistä ja puhemies Barrososta.
<P>
Hyvät kuulijat, komissio, neuvosto, on aika lopettaa puheet ja vetoomukset ja ryhtyä toimiin. Päätöslauselmamme 8 kohdassa sanotaan selvästi: on aika ottaa käyttöön taloudelliset pakotteet, koska se on ainoa kieli, jota Lukašenka ymmärtää. Jos me tänään otamme käyttöön taloudellisia pakotteita, voimme odottaa, että pöyristyttävät oikeudenkäynnit ja pöyristyttävä sorto lopultakin loppuu, koska vain tätä kieltä Lukašenka ymmärtää. Siksi on aika siirtyä uuteen, määrätietoisempaan tapaan reagoida Valko-Venäjän tapahtumiin.
<SPEAKER ID="345" NAME="Mitro Repo" LANGUAGE="FI">
Arvoisa puhemies, Valko-Venäjää ei turhaan kutsuta Euroopan viimeiseksi diktatuuriksi. Valko-Venäjällä voi joutua vankilaan asettumalla ehdolle vaaleissa tai kertomalla mielipiteensä julki.
<P>
Viime presidentinvaalit eivät olleet demokraattiset. Eivätkä Valko-Venäjän lait mahdollista kokoontumisvapautta saati sananvapautta. Opposition ja riippumattomien ihmisoikeusryhmien häirintä on muodostunut maassa jo krooniseksi ongelmaksi. Toimivaan demokratiaan kuuluu, että oppositio ja kansalaisyhteiskunta osallistuvat aktiivisesti poliittiseen keskusteluun. Ihmisoikeudet ovat universaaleja, erottamattomia ja toisistaan riippuvia oikeuksia. Valko-Venäjällä on velvollisuus turvata kansalaistensa ihmisoikeudet ja kunnioittaa niitä.
<P>
Valko-Venäjää tulee tukea kaikin tavoin toimivan demokratian ja ihmisoikeuksien kehittämisessä Euroopan unionin itäisen kumppanuuden puitteissa. EU:n on syytä pohtia kohdistettuja pakotteita ja niiden käyttöä, sillä kansalaisyhteiskuntaa ei Valko-Venäjän nykytilanteessa tulisi rangaista.
<SPEAKER ID="346" NAME="Leonidas Donskis">
ALDE-ryhmän puolesta. - (EN) Arvoisa puhemies, ei ole mitään merkkejä siitä, että Valko-Venäjän hallinto itsestään muuttuisi tulevina kuukausina tai vuosina. Ainoastaan erittäin voimakkaalla Euroopan unionin painostuksella voimme odottaa mitään tapahtuvan.
<P>
Valko-Venäjä rikkoo jatkuvasti kaikkia perusoikeuksia ja kansalaisvapauksia. Viime kuukausina olemme nähneet, miten valkovenäläiset viranomaiset ovat toistuvasti osoittaneet halveksuvansa ja ylenkatsovansa kokoontumisvapautta ja sananvapautta koskevia perusoikeuksia.
<P>
Voisimme puhua tässä Lukašenkan ja hänen hallintonsa muuttumattomuudesta, mutta emme voi pysähtyä tähän pessimismiin. Meidän pitäisi ymmärtää, että oikea tapa reagoida olisi viestittää Valko-Venäjälle - Valko-Venäjän kansalle -, että he ovat tervetulleita Eurooppaan, painostamalla samanaikaisesti hallintoa ja lausumalla muutamia hyvin periaatteellisia sanoja heidän ihmisoikeusrikkomuksistaan.
<P>
Emme saa antaa Lukašenkan johtaa meitä harhaan pelkästään Venäjän raivostuttamiseksi tekemillään satunnaisilla hyvittelyillä Euroopan unionin suuntaan tai päinvastoin. Tätä ei voi hyväksyä. Valko-Venäjän tapahtumia on arvioitava erittäin periaatteellisesti, ja maata on painostettava voimakkaammin.
<SPEAKER ID="347" NAME="Tomasz Piotr Poręba" LANGUAGE="PL">
Arvoisa puhemies, olemme keskustelleet tässä salissa Valko-Venäjän tapahtumista keskimäärin joka toinen kuukausi vuoden alusta lähtien: tämä on nyt kolmas kerta. Olemme puhuneet ihmisoikeusrikkomustapauksista, maininneet vangittujen oppositioaktivistien nimiä ja keskustelleet siitä, kuinka monien kansalaisjärjestöjen toimintamahdollisuuksia on rajoitettu. Meidän pitäisikin tuomita kaikki nämä asiat ja protestoida erittäin voimakkaasti niitä vastaan. Uskon kuitenkin, että yhtä tärkeää - ehkä jopa tärkeämpää - on se, että Euroopan unioni sitoutuu rakentamaan kansalaisyhteiskuntaa, tarjoamaan rahoitustukea kansalaisjärjestöille ja vapaalle medialle sekä myös asettamaan taloudellisia pakotteita. Taloudellisten pakotteiden osalta uskon, että oikea hetki on koittanut ja että ne olisi otettava käyttöön mahdollisimman nopeasti.
<P>
Tänään äänestämme päätöslauselmasta, jonka tarkoituksena on tarjota moraalista tukea valkovenäläiselle yhteiskunnalle. Mielestäni päätöslauselmaan tulisi liittää erityisiä toimenpiteitä, myös rahoituksellisia toimenpiteitä ja talouspakotteita, jotta vapaus ja demokratia voidaan palauttaa Valko-Venäjälle.
<SPEAKER ID="348" NAME="Krisztina Morvai" AFFILIATION="NI">
(HU) Arvoisa puhemies, hyvät kollegat, keskustellessamme ihmisoikeustilanteesta Valko-Venäjällä mieleeni tuli kaksi kysymystä. Ensimmäinen on tämä: mitä sanoisitte, jos vuoden tai kahden kuluttua joku Lukašenkan nykyisen hallituksen jäsenistä olisi täällä Euroopan parlamentissa, vieläpä sellaisella paikalla kuin kansalaisvapauksista ja ihmisoikeuksista vastaavan LIBE-valiokunnan varapuheenjohtajana? Toinen kysymykseni on tämä: milloin tulemme siihen pisteeseen, että näissä torstai-iltapäivien keskusteluissa esityslistalla mainitaan EU:n ulkopuolisten maiden joukossa vaikkapa Yhdysvallat tai Israel, etenkin, kun jo nyt jatkuvasti keskustelemme niiden ihmisoikeustilanteista?
<P>
Antakaa minun lisätä muutama näitä kahta kysymystä koskeva yksityiskohta jäljellä olevien kahden minuutin aikana: Ensimmäinen kysymys koski Lukašenkan hallituksen jäsentä. Hyvät kuulijat, Kinga Göncz, Unkarin Lukašenkan Ferenc Gyurcsányn hallituksen jäsen, on parhaillaan LIBE-valiokunnan varapuheenjohtajana ja luennoi Italian, Ranskan ja muiden demokratioiden edustajille ihmisoikeuksista.
<P>
Mikä tarkalleen ottaen teki tästä Unkarin Lukašenkasta, Ferenc Gyurcsánysta, kuuluisan? Samat asiat, tietyssä määrin jopa kärjistyneempinä, joita tässä raportissa luetellaan Lukašenkaan ja Valko-Venäjään liittyvinä: niitä te vastustatte ja asetatte näin riman huomattavasti korkeammalle Lukašenkalle ja Valko-Venäjälle - Euroopan unionin ulkopuoliselle maalle - kuin aikanaan Unkarille ja Ferenc Gyurcsánylle, myös sen tosiasian osalta, että Unkarin Lukašenka hajotti voimakeinoin kaikki merkittävät hallituksen vastaiset mielenosoitukset. Henkilökohtaisesti olen nyt saanut korvauksen ja anteeksipyynnön poliisilta, joka ampui minun, Euroopan parlamenttivaalien ehdokkaan, kasvoilleni lähietäisyydeltä kyynelkaasua. Häkellyttävintä on se, että hallituksen vastaisten mielenosoitusten johtohahmoja on yhä tälläkin hetkellä vankilassa, osa heistä suorittamassa lainvoimaisia vankeustuomioita ja osa tutkintavankeudessa.
<P>
Toinen kysymykseni koski Yhdysvaltoja. Yhdysvalloissakin on käytössä kuolemanrangaistus, ja Guantánamossa harjoitettu kidutus on samaa kuin Valko-Venäjällä tapahtuva kidutus, jota te vastustatte. Voisiko olla, että jotkut yrittävät päästä käsiksi Valko-Venäjän varallisuuteen? Eikö tämä olekin se syy, miksi tämä maa on mielivaltaisesti valittu, etenkin, kun otetaan huomioon se, että uhkaatte käyttää kansalliseen varallisuuteen ja valtion omistamiin yhtiöihin kohdistuvia pakotteita?
<SPEAKER ID="349" NAME="Bernd Posselt" AFFILIATION="PPE">
(DE) Arvoisa puhemies, en usein ole yhtä mieltä kollega Maštálkan kanssa, mutta tänään olen. Ensinnäkin haluaisin sanoa, että kaikkien puolueiden on taisteltava, jotta demokratia ja oikeusvaltio lopultakin voittaisivat Valko-Venäjällä. Toiseksi haluan nostaa esiin monikielisyyskysymyksen. Kollegani tavoin minäkin tulen eräänlaisesta mini-Euroopasta, entisestä Habsburgien valtakunnasta, joka ei monessa suhteessa ollut huono, mutta joka hajosi, koska suurin kieliryhmä - nimittäin oma kieliryhmäni, saksankieliset - vaati aina, että kaikkien olisi puhuttava saksaa. Tämä merkitsi monikansallisen yhteisön loppua. Charles, pidän sinua suuressa arvossa, mutta olemme täällä puolustamassa monikielisyyttä ja erityisesti pienten kielten oikeuksia.
<P>
Palatakseni takaisin Valko-Venäjään haluan sanoa, että 20 vuotta sitten Kroatiasta ja Sloveniasta tuli vapaita maita - olin itse paikalla - ja elokuussa Baltian maat, Venäjä ja Ukraina seurasivat perässä. Kukaan ei olisi uskonut, että 20 vuotta myöhemmin Euroopassa olisi vielä diktatuureja. Valitettavasti niitä on enemmän kuin yksi. Valko-Venäjä kuuluu näihin, mutta myös Venäjällä on pyrkimyksiä kohti diktatuuria; Ukrainassa on liu'uttu taaksepäin, ja Moldovassa ja Transnistriassa on ongelmia. Siksi meidän on aivan yksinkertaisesti ymmärrettävä, että koko itäisessä naapurustossamme vapaus on eri asteisesti uhattuna. Siksi meidän on ilmaistava itseämme erittäin selvästi, ajateltava strategisesti ja tehtävä vapaudesta ja oikeusvaltiosta suhteidemme mitta koko itäisessä naapurustossamme, erityisesti Valko-Venäjällä.
<SPEAKER ID="350" NAME="Marek Henryk Migalski" AFFILIATION="ECR">
(PL) Arvoisa puhemies, aloitan henkilökohtaisesta huomiosta. Libereco Parntership for Human Rights -järjestö on pyytänyt minua ryhtymään valkovenäläisessä vankilassa olevan oppositioaktivistin vankilakummiksi. Kyseinen aktivisti on Dmitry Bondarenko. Ehdottaisin, että kaikki te, jotka olette tekemisissä näiden asioiden kanssa, pyytäisitte kyseiseltä järjestöltä, että saisitte henkilökohtaisesti ryhtyä sorrettujen valkovenäläisten ja heidän perheidensä kummeiksi: se olisi yhdenlainen vastaus kysymykseen, mitä voimme tehdä niiden puolesta, jotka ovat itse asiassa lähellä meitä, maassa, joka on Euroopan unionin rajanaapuri.
<P>
Olen kuitenkin varma, että kaikki meistä puoltavat vahvoja ja selkeitä toimia. Tässä salissa on jo todettu, että tarvitaan pakotteita ja tarvitaan painokkaita sanoja, koska voimme puhua Lukašenkalle vain kieltä, jota hän ymmärtää: no, hän varmasti ymmärtää oman etunsa kieltä ja vallan kieltä. Ihmisoikeuksien pelastamiseksi ja demokratian pelastamiseksi meidän on käytettävä kieltä, jota Minskissä ymmärretään.
<P>
Minulla on vaikutelma, että vaikka olemme jo lukuisia kertoja keskustelleet tästä tässä salissa, näillä sanoillamme ei ole ollut paljonkaan vaikutusta. Tämä on tietenkin sekä tälle parlamentille että kaikille Euroopan unionin toimielimille ja elimille suunnattu vetoomus, mutta myös haaste: kehotankin teitä viemään sen omiin kotimaihinne ja kansallisille hallituksillenne, koska niillä on vähintään sama valta taivuttaa Lukašenka vakiinnuttamaan demokratia ja vapaus Valko-Venäjällä kuin meillä Euroopan unionin edustajina.
<SPEAKER ID="351" NAME="Eija-Riitta Korhola" AFFILIATION="PPE">
(FI) Arvoisa puhemies, Valko-Venäjän presidentti Lukašenka ryhtyi joulukuisten presidentinvaalien jälkeen määrätietoisesti nujertamaan ennestäänkin heikkoa poliittista oppositiota ja riippumatonta tiedonvälitystä.
<P>
Noin 40 vaalimielenosoituksiin osallistunutta on asetettu syytteeseen levottomuuksien järjestämisestä, josta uhkaa kovimmillaan 15 vuoden vankeusrangaistus. Demokratian periaatteiden vastaisesti valta keskittyy Valko-Venäjällä tiukasti presidentille.
<P>
Lukašenka istuu nyt neljättä kauttaan ja on 16 vuoden aikana osoittanut, että hänen liikahduksensa demokratian suuntaan ovat hyvin kyynistä peliä. EU:n asettamat rajoitukset Valko-Venäjää kohtaan ovat siten täysin oikeutettuja ja niitä tulisi tehostaa entisestään.
<P>
Tuen vahvasti parlamentin eilen kansainväliselle jääkiekkoliitolle osoittamaa vaatimusta vuoden 2014 MM-kisojen järjestämisoikeuksien poistamisesta Valko-Venäjältä, jollei se vapauta kaikkia poliittisia vankejaan. EU:n tulisi myös asettaa kohdennettuja talouspakotteita sekä tehostaa tukeaan Valko-Venäjän kansalaisjärjestöille.
<SPEAKER ID="352" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, kansainvälinen yhteisö, johon Euroopan unionikin kuuluu, on jo pitkään vedonnut Valko-Venäjän viranomaisiin, jotta ne noudattaisivat tekemiään kansainvälisiä sitoumuksia, lopettaisivat opposition edustajien vastaiset sortotoimet, vapauttaisivat erilaisten mielenilmausten yhteydessä pidätetyt mielenosoittajat, lopettaisivat vapaan lehdistön, kansalaisyhteiskunnan ja ihmisoikeusaktivistien vastaiset tukahduttamistoimet ja sallisivat oikeudenmukaiset, avoimet oikeudenkäynnit. Valko-Venäjän viranomaisten on ymmärrettävä, että elleivät ne itäisen kumppanuuden huippukokouksessa 7. toukokuuta 2009 tehdyn yhteisen julkilausuman (jonka myös Valko-Venäjän hallitus allekirjoitti) mukaisesti kunnioita ihmisoikeuksia ja oikeusvaltiota, Euroopan unioni ei voi sitoutua tarjoamaan niille mitään tukea.
<SPEAKER ID="353" NAME="Ulrike Lunacek" LANGUAGE="EN">
Arvoisa puhemies, pyysin puheenvuoroa, koska halusin kommentoida kollega Morvain aiemmin käyttämää puheenvuoroa. Kinga Göncz ei ole puolueestani, mutta olen tyrmistynyt tavasta, jolla kollega Morvai käytti keskustelua Euroopan viimeisestä diktatuurista - presidentti Lukašenkan hallitsemasta Valko-Venäjästä - halventaakseen tämän parlamentin kunnianarvoisaa jäsentä kutsumalla häntä Unkarin Lukašenkaksi.
<P>
(Suosionosoituksia)
<P>
Tämä ei vastaa yhteisen Euroopan parlamenttimme, johon meidät kaikki on vaaleilla valittu, arvoja tai kunniaa.
<SPEAKER ID="354" NAME="Krisztina Morvai" AFFILIATION="NI">
(EN) Arvoisa puhemies, mahtoikohan kollega Lunacek kuulla, kun sanoin, että kollega Göncz oli jäsenenä Unkarin Lukašenkan hallituksessa - Ferenc Gyurcsányn hallituksessa?
<P>
Olkaa hyvä ja vastatkaa kysymykseen, kollega Lunacek. Mitä tiedätte Unkarissa vuonna 2006 tapahtuneista massiivisista ihmisoikeusrikkomuksista? Esittäkää lyhyt yhteenveto. Kyseiset rikkomukset eivät olleet vakavuudeltaan eivätkä määrältään vähäisempiä kuin ne, joihin Lukašenka on syyllistynyt, ja ihmisoikeusjuristina tuomitsen voimakkaasti molemmat: sekä sen, että teidän toverinne ampuvat ihmisiä silmiin ja pidättävät heitä mielivaltaisesti, että Lukašenkan ihmisoikeusrikkomukset. Kumpaakaan ei voida hyväksyä, ja teidän parlamentin jäseninä tulisi taistella molempia vastaan.
<SPEAKER ID="355" NAME="Ulrike Lunacek" LANGUAGE="EN">
Arvoisa puhemies, luullakseni edellinen puhuja yksinkertaisesti sekoitti tosiasioita keskenään. Unkarissa ei ole mitään Lukašenkon puoluetta. Minä en ole Unkarista enkä edusta täällä sosiaalidemokraattista puoluetta tai ryhmää, mutta kieltäydyn hyväksymästä sitä, että tämän parlamentin jäsen voi arvostella jotakuta toista tässä parlamentissa väittämällä tätä EU:n ulkopuolisen maan diktaattoripuolueen jäseneksi.
<P>
(Suosionosoituksia)
<SPEAKER ID="356" NAME="Martin Schulz" AFFILIATION="S&amp;D">
(DE) Arvoisa puhemies, kollega Göncz on parlamentin jäsen samassa poliittisessa ryhmässä kuin minä. Jokainen voi olla Ferenc Gyurcsánya vastaan tai hänen puolellaan. Jokainen voi paheksua kollega Gönczia tai tukea häntä. Joka ikinen on ehdottomasti vapaa tekemään omat päätöksensä, vapaasti ja riippumattomasti, olivatpa he tietyn henkilön poliittisesta vakaumuksesta samaa tai eri mieltä.
<P>
Täällä käymämme keskustelu koskee Euroopan viimeistä diktatuuria. Se koskee yhtä raakalaismaisimmista ja verisimmistä diktaattoreista Euroopassa. Mielestäni on täysin sietämätöntä, että vapaasti valittua, demokraattista ryhmäni jäsentä verrataan verenjanoiseen diktaattoriin. Koen, että myös parlamentin on torjuttava tämä, erityisesti kun vertauksen esittäjänä on sellaisen puolueen edustaja, jolle on ominaista Unkarin romaniväestöön kohdistuva viha ja vaino, joille ei löydy vertoja muualta Euroopasta. Jos jollakulla täällä ei ole oikeutta arvostella kollega Gönczia, se henkilö on kollega Morvai.
<P>
(Suosionosoituksia)
<SPEAKER ID="357" NAME="Charles Tannock">
laatija. - (EN) Arvoisa puhemies, aion puhua Valko-Venäjästä enkä Unkarin sisäpolitiikasta. Neuvostoliiton hajoamisesta on 20 vuotta, mutta Valko-Venäjän presidentin Lukašenkan osalta on kuin mikään ei olisi muuttunut. Poliittinen sorto rehottaa aivan samaan malliin kuin Neuvostoliiton aikoina, ja Lukašenkan salaista poliisia - jota provokatiivisesti yhä kutsutaan KGB:ksi - käytetään sen täytäntöönpanijana.
<P>
Kuten muistamme viime joulukuun vaalien jälkeisistä mielenosoituksista, Lukašenka ei suvaitse toisinajattelijoita ja näyttää nauttivan väkivallan ja uhkailun käytöstä demokratiaa puolustavia aktivisteja vastaan. Kuten tämä päätöslauselma tänään selvästi osoittaa, Lukašenko on tehostanut sorto- ja häirintäkampanjaansa niitä vastaan, jotka rohkenevat vastustaa hänen rautaista otettaan. Vetoamme häneen, jotta hän lopettaisi tämän tarpeettoman kurinpidon, vapauttaisi kaikki poliittiset vangit ja palauttaisi Valko-Venäjän todellisen, moniäänisen, monipuoluejärjestelmään perustuvan demokratian tielle.
<P>
Viime viikolla Euronestin parlamentaarisen edustajakokouksen perustamisistunnossa Valko-Venäjän edustajat eivät perustellusti olleet paikalla. Valko-Venäjä on Euroopan demokraattisen palapelin puuttuva pala, ja haaveilen päivästä, jolloin se liittyy jälleen eurooppalaiseen perheeseen.
<SPEAKER ID="358" NAME="Alfreds Rubiks" AFFILIATION="GUE/NGL">
(LV) Arvoisa puhemies, tuen täysin Euroopan parlamentin ja läsnä olevien jäsenten määrätietoisesti toistamaa näkemystä, jonka mukaan ihmisoikeudet - paitsi Euroopan unionissa myös kaikkialla maailmassa - ovat perusoikeuksia ja koko elämän perusta. En kuitenkaan kannata sitä, että jotakin maata (erityisiä esimerkkejä mainitsematta), sen johtajaa tai koko sen väestöä syytetään laajasti rikoksista, joita ne eivät ole tehneet. Jos puhumme siitä, että joku oppositiossa oleva (eikä edes pelkästään oppositiossa oleva, vaan muitakin) pidätetään tiettyjen tapahtumien jälkeen, ja näemme siinä jonkinlaista diktatuuria, mikä sitten on tuomioistuinten merkitys demokraattisessa järjestelmässä? Annetaan tuomioistuinten setviä sikäläiset tapahtumat ja selvittää, kuka on tuomittu tai pidätetty oikein ja kuka väärin perustein. Se, että joku kuuluu oppositioon, ei vielä anna lupaa tehdä mitä tahansa huvittaa. Pyydän äärimmäisen suvaitsevaista ja tasapainoista suhtautumista kaikkia kohtaan.
<SPEAKER ID="359" NAME="László Andor">
komission jäsen. - (EN) Arvoisa puhemies, komissio on syvästi huolissaan Valko-Venäjän tilanteesta ja erityisesti 19. joulukuuta 2010 pidetyissä presidentinvaaleissa tapahtuneiden vaalivaatimusten rikkomusten jälkeisistä tapahtumista.
<P>
Kuria on viime aikoina entisestään tiukennettu, ja käynnissä on lukuisia oikeudenkäyntejä aiempia presidenttiehdokkaita sekä useimpia vielä pidätettyinä olevia aktivisteja vastaan. Samaan aikaan käynnissä on oikeudenkäyntejä, joiden tuloksena kaksi jäljellä olevista riippumattomista sanomalehdistä - Nasha Niva ja Narodnaya Volya - saatetaan sulkea; lisäksi poliittisen opposition, kansalaisyhteiskunnan ja riippumattoman median ahdistelu jatkuu.
<P>
Varapuheenjohtaja, korkea edustaja Ashton on esittänyt joukon yleisiä ja erityisiä toteamuksia Valko-Venäjän tilanteesta. Olemme selvin sanoin tuominneet pahenevan tilanteen ja toistuvasti vedonneet Valko-Venäjään, jotta se lopettaisi jatkuvat hyökkäykset poliittista oppositiota ja kansalaisyhteiskuntaa vastaan, vapauttaisi kaikki poliittiset vangit ja lopettaisi poliittiset oikeudenkäynnit. Olemme myös ilmaisseet vakavan huolemme kidutuksen ja muunlaisen pahoinpitelyn, uhkailun sekä oikeuslaitoksen sääntöjenvastaisen toiminnan osalta.
<P>
Sallikaa minun myös muistuttaa, että tammikuussa neuvosto otti käyttöön rajoituksia, joihin kuuluivat muun muassa matkustuskielto ja resurssien jäädyttäminen. Luettelossa on nyt 175 nimeä - mitä pitäisi verrata siihen, että vuoden 2006 vaalien jälkeen varojen jäädyttäminen ja viisumikielto koski neljääkymmentä henkilöä - ja olemme valmiita sisällyttämään siihen uusiakin nimiä, jos tilanteen kehittyminen sitä edellyttää. Lisäksi harkitsemme muita mahdollisia, myös taloudellisia toimenpiteitä koskevia vaihtoehtoja.
<P>
Viesteissämme olemme tehneet selväksi, että haluamme pitää kiinni sitoumuksestamme Valko-Venäjän kansaan ja kansalaisyhteiskuntaan. Viisumin saannin helpottumista koskeva asia etenee. Neuvosto hyväksyi viisumin saannin helpottumista koskevat neuvotteluohjeet ja takaisinottosopimukset 28. helmikuuta, ja kannustamme jäsenvaltioita käyttämään parhaalla mahdollisella tavalla viisumisäännöstön tarjoamia joustomahdollisuuksia, erityisesti mahdollisuutta myöntää viisumimaksuja koskevia vapautuksia tai alennuksia tietyille kansalaisryhmille. Mitä avustuksiin tulee, komissio on nelinkertaistanut Valko-Venäjän väestölle ja kansalaisyhteiskunnalle tarjoamansa avun.
<P>
Pidämme edelleen kiinni kriittisen sitoumuksen politiikastamme Valko-Venäjällä. Tämä tehtiin tammikuun 31. päivänä ulkoasiain neuvoston päätelmissä selväksi. Samaan aikaan on selvää, että kahdenvälisten suhteidemme syveneminen edellyttää sitä, että Valko-Venäjä osoittaa olevansa halukas kunnioittamaan demokratian periaatteita, oikeusvaltiota ja ihmisoikeuksia.
<P>
Sallikaa minun päättää sanomalla, että Valko-Venäjän tilanne on asialistamme kärkipäässä. Minua ilahduttaa nähdä, että suuri enemmistö tässä parlamentissa on sitoutunut jatkamaan vakavaa keskustelua tästä kiihkottomasti. Seuraamme jatkossakin tapahtumien kehittymistä tiiviisti ja olemme valmiita reagoimaan tarvittaessa.
<SPEAKER ID="360" NAME="Puhemies">
(EN) Keskustelu on päättynyt.
<P>
Äänestys toimitetaan hetken kuluttua.
<P>
Kirjalliset lausumat (työjärjestyksen 149 artikla)
<SPEAKER ID="360" NAME="Jacek Olgierd Kurski" LANGUAGE="PL">
Olemme jo pitkään joutuneet todistamaan Euroopan unionin poliittista kyvyttömyyttä Valko-Venäjän traagisen tilanteen edessä. Useat peräkkäiset vetoomukset ja päätöslauselmat eivät ole tehonneet. Aljaksandr Lukašenkan kovakourainen hallinto tukkii opposition suun, tuomitsee sen johtajat ja lähettää nämä vankilaan tai niin sanottuihin rangaistussiirtoloihin. Tässä yhteydessä riittää, kun mainitaan nimeltä vain opposition presidenttiehdokas Andrei Sannikau, jonka oikeudenkäynti alkoi kuukausi sitten, ja Nikolai Statkevich, jota KGB pitää pidätettynä. Mitä unioni on tehnyt turvatakseen heidän vapauttamisensa? Avain vallankumouksen onnistumiseen Valko-Venäjällä on Venäjä, joka on aina ollut Valko-Venäjän hallinnon liittolainen. Siksi olisi hyvä ajatus, että seuraavassa tapaamisessa Kremlin johtajien kanssa ei puhuttaisi Atlantilta Uralille ulottuvasta yhteisestä eurooppalaisesta turvallisuusalueesta, kuten Ranskan ja Saksan johtajat haluavat, vaan tartuttaisiin todellisiin haasteisiin, jotka ovat aivan rajamme toisella puolella. Valko-Venäjän talouskriisi on muutokselle paras ajankohta. Kaiken kansainvälisen avun tulisi olla riippuvaista Valko-Venäjän demokratian tilanteen muutoksesta.
