<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
Hyvät parlamentin jäsenet, tämä on ensimmäinen uutena vuotena 2008 pidettävä istunto, joten toivotan kaikille onnellista uutta vuotta ja toivon, että onnistumme yhdessä meille annetussa tehtävässä viedä Euroopan unioni kohti entistä parempaa tulevaisuutta.
<P>
Kertoisin nyt hieman tulevasta työstämme. Uudistussopimus allekirjoitettiin Lissabonissa 13. joulukuuta 2007, päivänä, jona Euroopan parlamentti piti edellisen istuntonsa täällä Strasbourgissa. Tuolloin käyttämässäni lyhyessä puheenvuorossa - neuvoston puheenjohtajan José Socratesin ja Euroopan komission puheenjohtajan José Manuel Barroson läsnä ollessa - kerroin Euroopan parlamentin enemmistön toivovan, että uudistussopimus saisi lainvoiman ja siten poliittisen hyväksynnän viimeistään 1. tammikuuta 2009. Tämä on vuoden 2008 ykköstavoite.
<P>
Rajoja koskevat rajoitukset poistuivat 21. joulukuuta niiltä yhdeksältä maalta, jotka liittyivät Euroopan unioniin 1. toukokuuta 2004. Nämä olivat todella liikkeelle panevia muutoksia. Satojen vuosien ajan sotilaat ovat tunkeutuneet Euroopan mantereen kansallisten rajojen läpi tuoden sotia, kurjuutta ja kärsimystä. Rajojen poistaminen kansakuntiemme väliltä tarkoittaa, että naapurimme toivottavat meidät tervetulleiksi. Olemme kaikki Euroopan unionin kansalaisia, ja Eurooppa on yhdentynyt entistä paremman tulevaisuuden toivossa, kuten 25. maaliskuuta 2007 annetussa Berliinin julistuksessa todetaan.
<P>
(Suosionosoituksia)
<P>
Malta ja Kypros liittyivät Euroopan rahaliittoon 1. tammikuuta. Yhteinen valuuttamme euro on siten virallinen maksuväline molemmissa maissa. Toivotamme Maltan ja Kyproksen lämpimästi tervetulleiksi rahaliittoon.
<P>
(Suosionosoituksia)
<P>
Eurooppalaisen kulttuurienvälisen vuoropuhelun teemavuotta vietettiin Ljubljanassa 9. tammikuuta vaikuttavissa juhlallisuuksissa, joihin osallistui neuvoston, komission ja parlamentin jäseniä. Kulttuurienvälinen vuoropuhelu on oleellinen osa työtämme tulevana vuonna ja jatkossa. Kehotankin teitä kaikkia tulemaan huomenna kuulemaan Syyrian suurmuftin, sheikki Ahmad Badr Al-Din Hassounin puhetta.
<P>
Seuraavaksi käsittelen kahta viimeistä kysymystä. Ilmasto- ja ympäristökysymykset vaikuttavat suuresti tämän vuoden lainsäädäntötyöhömme. Lainsäätäjinä meillä on suuri vastuu yhtäältä ilmaston- ja ympäristönsuojelusta sekä toisaalta Euroopan kilpailukyvyn ja työpaikkojen turvaamisesta. Meidän on yhdessä löydettävä oikea tasapaino talouden ja ekologisten kysymysten välille.
<P>
Euroopan unioni perustuu arvoihin, oikeuksiin ja vastuuseen. Euroopan parlamentin puhemies sekä neuvoston ja komission puheenjohtajat allekirjoittivat juuri tässä istuntosalissa 12. joulukuuta 2007 perusoikeuskirjan. Se oli merkittävä tapahtuma Euroopan unionin kansalaisten ja myös Euroopan parlamentin kannalta. Allekirjoitustilaisuudessa moni jäsen keskeytti äänekkäillä mielenilmauksillaan allekirjoitusprosessin ja yritti estää puhujia saamasta ääntään kuuluviin. Tällainen käytös ei ole mitenkään perusteltavissa.
<P>
(Suosionosoituksia)
<P>
Sananvapaus on demokratian ja parlamentarismin perusta. Jokaisella Euroopan parlamentin jäsenellä on oikeus ilmaista vapaasti mielipiteensä missä tahansa sovitussa keskustelussa. Tämän oikeuden puolustaminen kaikissa tilanteissa on yhteinen velvollisuutemme. Sitä vastoin puhujien estäminen puhumasta Euroopan parlamentissa erityisesti, kun on kyse kutsuvieraista, loukkaa vapauden, demokratian ja parlamentarismin perusoikeuksia.
<P>
(Suosionosoituksia)
<P>
Tämä oli myös työjärjestyksen vastaista eikä sitä voida missään tilanteessa hyväksyä. Näin ollen ryhdyn työjärjestyksen mukaisiin toimenpiteisiin niitä jäseniä kohtaan, jotka jatkoivat istunnon häiritsemistä siitä huolimatta, että heitä kehotettiin useaan otteeseen palaamaan järjestykseen.
<P>
(Suosionosoituksia)
<P>
Sama koskee jäseniä, jotka käyttäytyivät ala-arvoisella tavalla työtehtäviään hoitaneita vahtimestareita kohtaan.
<P>
(Suosionosoituksia)
<P>
Uusi vuosi tuo tullessaan suuria haasteita. Olen kuitenkin vakuuttunut siitä, että voitamme nuo haasteet osoittamalla kunnioitusta ja arvonantoa toinen toistamme kohtaan. Juuri näihin sanoihin haluan lopettaa, ja toivotan kaikille vielä kerran kaikkea hyvää vuodelle 2008.
<P>
(Suosionosoituksia)
