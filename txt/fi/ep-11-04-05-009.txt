<CHAPTER ID="009">
Kyselytunti (komission puheenjohtaja)
<SPEAKER ID="299" NAME="Puhemies">
(PL) Esityslistalla on seuraavana komission puheenjohtajan kyselytunti.
<SPEAKER ID="300" NAME="Martin Schulz">
S&D-ryhmän puolesta. - (DE) Arvoisa puhemies, kollegamme Euroopan kansanpuolueesta (kristillisdemokraateista) ovat näköjään vielä lounaalla. Arvoisa puhemies, olen iloinen siitä, että hymyilette minulle - aiemmat kommenttinne minusta olivat melko kohtuuttomia, mutta olette selvästi rauhoittuneet hieman lounastauon aikana.
<P>
Arvoisa komission jäsen Günther Oettinger, eräs varsin hyvin tuntemanne henkilö on todennut, että stressitestejä tehdään - ai, siellä hän onkin, en huomannut häntä aiemmin. Arvoisa Günther Oettinger, olen tyytyväinen, että olette täällä tänään. Günther Oettinger on Angela Merkelin korkeasti koulutettu opetuslapsi, joka nyttemmin vastustaa myös ydinvoimaa. Hän kannatti aiemmin atomienergiaa, mutta Fukushiman tapahtumat ovat olleet hänelle kuin Saulin matka Damaskosiin. Hän on myöhempien aikojen Saulin ja monien muiden tavoin nähnyt taivaalla kirkkaan valon. Ainakin hän on paljastanut, että muutamat ydinvoimalat eivät hänen mielestään läpäisisi stressitestejä. Tämä on mielestäni erittäin mielenkiintoista.
<P>
Arvoisa Günther Oettinger, jos uskotte, että stressitesteillä ei saada toivottuja tuloksia, koska testattavat järjestelmät eivät kestä testejä, miksi komissio ei välittömästi kehota sulkemaan tällaisia voimaloita? Jos stressitestit sujuvat samalla tavalla kuin pankkien osalta eli me tajuamme niiden tekemisen jälkeen, että stressitestit eivät olleet riittävän selviä ja että tulokset eivät vastaa todellista tilannetta, ydinvoimaan liittyvä tilanne olisi paljon vaarallisempi kuin pankkien tilanne.
<P>
Näin ollen kysyn seuraavaa: miten on mahdollista, että te tiedätte, että tietyt järjestelmät eivät kestä stressitestejä, mutta te ette silti tee asialle mitään?
<SPEAKER ID="301" NAME="José Manuel Barroso">
komission puheenjohtaja. - (EN) Arvoisa puhemies, jotta tietäisimme testin tuloksen, meidän on ensin tehtävä kyseinen testi. Jos joku laitteisto ei läpäise testiä, meidän on tarkasteltava mahdollisia korjaavia toimia. Jos uudistaminen ei ole teknisesti tai taloudellisesti toteutettavissa, reaktorit on suljettava ja poistettava käytöstä. On kuitenkin täysin mahdollista, että turvallisuutta koskevat uudistukset ovat taloudellisesti järkeviä ja teknisesti toteutettavissa. Juuri tähän voimme tässä vaiheessa sitoutua.
<P>
Hyvä Martin Schulz, mielestäni on tärkeää, että Eurooppa-neuvosto pääsi kiivaiden keskustelujen jälkeen yhteisymmärrykseen komission asemasta. Voin paljastaa, että keskusteluissa käsiteltiin aluksi vain kansallisten sääntelyviranomaisten koordinointia. Vaatimukseni mukaisesti komissiota pyydettiin myöhemmin määrittämään soveltamisalat ja menettelyt, ja sitä myös pyydettiin esittämään ennen tämän vuoden loppua kattava kertomus havainnoista.
<P>
Aiomme tehdä tämän kaikille EU:ssa sijaitseville ydinlaitoksille. Aiomme tehdä tämän täysin avoimesti. On tärkeää tunnustaa kyseinen tosiasia. Uskon, että tällä edistetään ydinturvallisuutta.
<SPEAKER ID="302" NAME="Martin Schulz">
S&D-ryhmän puolesta. - (DE) Arvoisa puhemies, arvoisa komission puheenjohtaja José Manuel Barroso, olette varsin viisas mies. Ette kuitenkaan vastanneet kysymykseeni. Tämän takia esitän kysymyksen uudelleen: kun Günther Oettinger toteaa, että "Oletamme, että jotkut verkkoon nykyisin liitetyt voimalaitokset eivät kestä stressitestejä", tulkitsen tämän tarkoittavan, että te tiedätte, että näiden voimalaitosten turvallisuustaso on niin heikko, että ne eivät vastaa vaatimuksia. Miksi ette siis puuttuisi asiaan välittömästi? Mielestäni tämä on todellinen ja ajankohtainen uhka.
<SPEAKER ID="303" NAME="José Manuel Barroso">
komission puheenjohtaja. - (EN) Komission jäsen Günther Oettinger esitti erittäin varovaisen ja harkitun lausunnon. Näin saattaa tapahtua, mutta voimme tarkastaa, voiko niin tapahtua, vain tekemällä vakavia ja uskottavia testejä. Juuri niin me aiomme tehdä, täysin avoimesti ja parhaimman saatavilla olevan ammattitietämyksen perusteella.
<P>
Kuten tiedätte, komissiolla ei ole toimivaltaa keskeyttää testejä. Asia kuuluu kansalliseen toimivaltaan. Me aiomme - ja toisin kuin aiemmin, ennen edellistä Eurooppa-neuvoston kokousta, meillä on nyt siihen selvä valtuutus - tehdä yhteistyötä riippumattomien kansallisten sääntelyviranomaisten kanssa, jotta voimme yhdessä tehdä erittäin vakavia ja uskottavia stressitestejä jäsenvaltioissa. Olemme nyt määrittämässä kyseisten stressitestien menettelyjä ja soveltamisalaa.
<P>
Haluan todeta Martin Schulzille, että meidän on näissä erilaisissa arkaluonteisissa asioissa toimittava erittäin vastuullisesti, emmekä me saa lietsoa paniikkia. Meidän on edettävä tässä asiassa teknisesti, parhaimman tieteellisen osaamisen perusteella.
<SPEAKER ID="304" NAME="Guy Verhofstadt">
ALDE-ryhmän puolesta. - (EN) Arvoisa puhemies, olemme kaikki samaa mieltä siitä, että Euroopan unionissa on kyse muustakin kuin vain yhtenäismarkkinoista ja että kyseessä on myös poliittinen hanke, jolla varmistetaan, että maanosassa toimitaan demokraattisesti, noudatetaan oikeusvaltion periaatteita ja kunnioitetaan, edistetään ja vahvistetaan ihmisoikeuksia.
<P>
Jos näin ei olisi, en usko, että Kiinan ja meidän välillä olisi kovinkaan suuria eroja. Tämä pätee kaikkiin jäsenvaltioihin, myös Unkariin. Unkarin hallitus on nyt antanut uuden ehdotuksen perustuslaiksi, ja ehdotus on tarkoitus hyväksyä huhtikuun puolessavälissä. Ehdotuksessa esitetään - minun mielestäni - huolestuttavia viittauksia alaikäisten äänestysoikeuteen, raskaudenkeskeytysten kieltämiseen, samaa sukupuolta olevien avioliittojen kieltämiseen, irredentismiin ja toimielinten seurantaan, jotta ne toteuttavat hallituksen tahdon.
<P>
Arvoisa komission puheenjohtaja José Manuel Barroso, mitä komissio tekee puolustaakseen demokratiaa, oikeusvaltion periaatteita ja perusoikeuksia koskevia EU:n yhteisiä periaatteita, joista säädetään perustussopimuksemme 2 artiklassa, jos ne ovat vaarassa jäsenvaltioissa, kuten nyt Unkarissa?
<SPEAKER ID="305" NAME="José Manuel Barroso">
komission puheenjohtaja. - (EN) Olemme täysin samaa mieltä siitä, että Euroopan unionissa ei ole kyse vain yhtenäismarkkinoista. Tärkeimpiä ovat sen arvot. Jotta jäsenvaltiot voivat liittyä Euroopan unioniin, niiden on kunnioitettava kyseisiä arvoja. Yhtenä arvona ovat oikeusvaltion periaatteet, ja meidän on noudatettava kyseisiä periaatteita. Kuten tiedätte, kansallisen perustuslain hyväksyminen on tärkeä askel kaikille jäsenvaltioille - ratkaiseva menettely, josta jäsenvaltion kansalaiset ja toimielimet on täysimääräisesti vastuussa.
<P>
Unkarin toimielimet päättävät uuden perustuslain sisällöstä ja sen hyväksymismenettelystä omien kansallisten sääntöjensä ja tarvittaessa kansainvälisen lainsäädännön ja EU:n lainsäädännön mukaisesti. Seuraamme asian edistymistä EU:n lainsäädännön kannalta tarkasteltuna, mutta tietenkin toivomme, että Unkarin viranomaiset varmistavat, että uudessa, lopultakin hyväksyttävässä perustuslaissa kunnioitetaan arvoja, joihin Euroopan unioni perustuu.
<SPEAKER ID="306" NAME="Guy Verhofstadt">
ALDE-ryhmän puolesta. - (EN) Arvoisa komission puheenjohtaja, ymmärrän vastauksenne, mutta tiedättehän, että kaikkien 27 jäsenvaltion on tarkistettava perustuslakejaan EU:n arvojen mukaisesti. Unkarissa näin tehtiin ennen unioniin liittymistä. Joissakin valtioissa näin on tehty vasta liittymisen jälkeen. Puolassa tarkistaminen on käynnissä. Myös Ranskassa tarkistaminen on käynnissä, koska Ranskan perustuslain tietyt pykälät ovat ristiriidassa Lissabonin sopimuksen kanssa.
<P>
On tärkeää, että te velvoitatte myös Unkarin - vaikka vasta sen jälkeen, kun uusi perustuslaki on hyväksytty - noudattamaan näitä periaatteita. On tärkeää, että komissio tarkastelee tätä asiaa.
<SPEAKER ID="307" NAME="José Manuel Barroso">
komission puheenjohtaja. - (EN) Kaikkien valtioiden perustuslakien on heijastettava ja vastattava EU:n arvoja: demokratiaa, oikeusvaltion periaatteita, ihmisarvoa ja perusoikeuksien kunnioittamista koskevia EU:n perusarvoja. Tästä asiasta ei edes pitäisi keskustella. Yhdessäkään Euroopan unionin jäsenvaltion perustuslaissa ei vielä ole rikottu kyseisiä arvoja, mutta jos näin teoreettisesti tapahtuisi, meidän olisi ryhdyttävä toimiin.
<P>
Hyvä Guy Verhofstadt, kuten tiedätte, olemme aina toimineet varsin tehokkaasti tässä asiassa. Olemme äskettäin puuttuneet useisiin erittäin arkaluonteisiin kysymyksiin, esimerkiksi tiedotusvälineitä koskevaan Unkarin lainsäädäntöön. Jo aluksi Unkarin hallitus totesi, että jos komissio havaitsee sääntöjenvastaisuuksia, se tarkistaisi lakia. Juuri niin se on myös tehnyt.
<P>
Myös muissa jäsenvaltioissa, joissa kysymyksenä on ollut syrjimättömyys, komissio on suhtautunut ongelmiin erittäin tiukasti. Näin ollen voitte luottaa siihen, että komissio seuraa näitä asioita erittäin tarkasti.
<SPEAKER ID="308" NAME="Marian-Jean Marinescu">
PPE-ryhmän puolesta. - (EN) Arvoisa puhemies, tänä vuonna käynnistyvän eurooppalaisen ohjausjakson soveltamisella autetaan vahvistamaan talousarviokuria, makrotaloudellista vakautta ja kasvua. Lisäksi sillä velvoitetaan jäsenvaltiot muuttamaan talous- ja talousarviopolitiikkaansa. Nämä uudet politiikanalat voivat lyhyellä aikavälillä vaikuttaa merkittävästi EU:n kansalaisten elämään useimmissa jäsenvaltioissa.
<P>
Onko komissio määrittänyt vaikutukset tai aikooko se arvioida vaikutuksia, joita tarvittavilla kansallisilla menettelyillä on EU:n tulevaan taloudelliseen, sosiaaliseen ja poliittiseen tilanteeseen?
<SPEAKER ID="309" NAME="José Manuel Barroso">
komission puheenjohtaja. - (EN) Suhtaudumme kyseiseen tehtävään vakavasti. Oli erittäin tärkeää, että hyväksyimme niin sanotun eurooppalaisen ohjausjakson, koska jäsenvaltiot ovat nyt yksimielisesti sitä mieltä, että yhden valtion talouspoliittiset kysymykset voivat vaikuttaa myös muihin valtioihin ja että muiden kysymykset vaikuttavat kyseisten valtioiden politiikkaan. Aiomme esittää tästä asiasta suosituksia, myös niiden ohjelmien perusteella, joita jäsenvaltiot meille esittävät. Teemme niin, jotta voimme parantaa kansalaistemme elämänlaatua.
<P>
Teemme selväksi, että kaikilla julkisen talouden vakauttamiseen tähtäävillä toimenpiteillä, kaikilla rakenneuudistuksiin tähtäävillä toimenpiteillä, itse asiassa edistetään kasvua - kestävää kasvua ja osallistavaa kasvua - mikä on Euroopan unionin tavoitteena. Tästä sovittiin yleisesti niin sanotussa Eurooppa 2020 -strategiassa. Aiomme arvioida esitettäviä kansallisia ohjelmia juuri näiden painopistealojen perusteella ja tehdä niiden osalta yhteistyötä jäsenvaltioidemme kanssa.
<SPEAKER ID="310" NAME="Marian-Jean Marinescu">
PPE-ryhmän puolesta. - (EN) Tämän politiikanalan tärkeimpänä tekijänä on kurinalaisuus. Jos jäsenvaltiot soveltavat näitä vaatimuksia, tulos on myönteinen. Jos jäsenvaltiot eivät ole asioista samaa mieltä, tulos ei vastaa odotuksiamme.
<SPEAKER ID="311" NAME="José Manuel Barroso">
komission puheenjohtaja. - (EN) Hyvä Marian-Jean Marinescu, olen täysin samaa mieltä kanssanne. Juuri tämän takia toimielinten on oltava riippumattomia ja hoidettava tehtävänsä täysin riippumattomasti ja yhteisön aidon hengen mukaisesti. Olemmehan aiemmin huomanneet, että toisinaan houkutuksena on jättää päätöksiä tekemättä tai olla panematta niitä täytäntöön yhdenmukaisella, johdonmukaisella ja uskottavalla tavalla.
<P>
Tämän takia komissio tekee parhaansa varmistaakseen yhdenvertaisten toimintaedellytysten takaamisen ja oikeudenmukaisuuden periaatteiden noudattamisen. Kurinalaisuus tehtyjen sopimusten noudattamisen osalta todella on ratkaisevan tärkeää Euroopan unionin menestyksen kannalta tarkasteltuna.
<SPEAKER ID="312" NAME="Rebecca Harms">
Verts/ALE-ryhmän puolesta. - (DE) Arvoisa puhemies, arvoisa José Manuel Barroso, viime viikolla komissio asetti raja-arvoja sellaisen säädöksen perusteella, jota sovelletaan aina, kun ongelmana on elintarvikkeiden maahantuontiin vaikuttava radioaktiivisuus. Tässä tapauksessa syynä oli Japani. Yllättävää kyllä, japanilaisille tuotteille asetetut raja-arvot ovat tässä tapauksessa korkeampia kuin kyseisiin tuotteisiin itse Japanissa sovellettavat raja-arvot. Ne ovat myös korkeampia kuin elintarvikkeille vastaavissa tapauksissa asetetut raja-arvot esimerkiksi Yhdysvalloissa - valtiossa, jossa ydinvoimaa käytetään laajalti. Raja-arvot ovat myös korkeampia kuin ne arvot, joita sovelletaan Euroopan unioniin ja valtioihin, joista olemme tuoneet tuotteita Tšernobylin onnettomuuden jälkeen, ja joita vielä tietyissä tapauksissa sovelletaan cesiumiin. Mistä tämä mahtaa johtua? Miksi olemme asettaneet näin korkeita raja-arvoja?
<SPEAKER ID="313" NAME="José Manuel Barroso">
komission puheenjohtaja. - (EN) Arvoisa puhemies, vastaan tietenkin mielelläni Rebecca Harmsin kysymykseen, vaikka olemme uskoakseni sopineet, että keskustelua käytäisiin tänään kahdessa osassa - ensin yleisesti ja sitten Japanista.
<P>
Hyvä Rebecca Harms, olette ottaneet esille erittäin tärkeän kysymyksen. Ensinnäkin 25. maaliskuuta hyväksytyillä, rehun ja elintarvikkeiden maahantuontia Japanista koskevilla hätätoimenpiteillä varmistetaan EU:n kuluttajien suojelu ja yhdenmukaisen toimintatavan noudattaminen kaikkialla Euroopan unionin alueella. Uskomme, että toimenpiteet ovat oikeasuhtaisia riskiin nähden. Niitä sovelletaan laajemmin kuin maailman muissa merkittävissä osissa, kuten Yhdysvalloissa ja Kanadassa, sovellettavia toimenpiteitä. Käytössämme olevan tieteellisen tietämyksen perusteella tietääkseni katsomme, että näkökohdat ja toimintatapa ovat turvallisia.
<P>
Tullivalvonnalla varmistetaan, että elintarvikkeita ja rehua voidaan saattaa Euroopan unionin markkinoille vain, jos on varmaa, että niitä voidaan käyttää turvallisesti. Nykyisen järjestelyn mukaisesti Japanin viranomaiset - ja on totta, mitä Rebecca Harms totesi - soveltavat itse jopa tiukempia vaatimuksia kansalliseen kulutukseen ja vientiin tarkoitettuihin elintarvikkeisiin.
<P>
Kun otetaan huomioon Japanissa asetetut tiukemmat tasot, me komissiossa olemme päättäneet, että nykyisin sovellettavia, 25. maaliskuuta voimaan tulleita tasoja on tarkistettava täydentävänä suojatoimenpiteenä, ennen kuin asetuksen (Euratom) N:o 3954/87 nojalla asetettuja tasoja analysoidaan tieteellisesti. Komissio suorittaa analyysin yhdessä asianmukaisten tieteellisten asiantuntijoiden kanssa ennen 30. kesäkuuta, jotta se voi määrittää normit, joita voidaan yhtenäisesti soveltaa maahantuotuihin tuotteisiin.
<P>
Haluan korostaa tässä yhteydessä, että jäsenvaltioiden tekemissä japanilaisten maahantuotujen tuotteiden tarkastuksissa on havaittu, että radioaktiivisuuden tasot ovat olleet vähäisiä eli huomattavasti alle EU:n tai Japanin voimassa olevien normien. Haluan ilmoittaa, että komissio ehdottaa elintarvikeketjusta vastaavalle pysyvälle komitealle ensi perjantaina, että normejamme on tarkistettava niin, että ne vastaavat Japanin normeja. Uudet normit tulevat voimaan ensi viikolla. Korostan jälleen kerran, että kyseessä on ennakoiva toimenpide, jonka avulla voimme käynnistää tarvittavat tieteelliset arvioinnit nykyisistä sallituista tasoista ympäri maailmaa. Näin Euroopan unioni voi osoittaa, että se soveltaa jälleen kerran tiukimpia normeja.
<SPEAKER ID="314" NAME="Rebecca Harms">
Verts/ALE-ryhmän puolesta. - (DE) Arvoisa José Manuel Barroso, mikäli olen ymmärtänyt asian oikein, tämähän tarkoittaa, että Norjasta tuotavien, Tšernobylin radioaktiivisella laskeuma-alueella kasvaneiden kalojen on vastattava tiukempia raja-arvoja kuin Japanin lähivesillä pyydettyjen maahantuotujen radioaktiivisten kalojen. Mielestäni tämä on väärin ja vastuutonta, ja haluankin tietää, oletteko valmiita tarkistamaan näitä raja-arvoja, jotka ovat erittäin korkeita kansainvälisiin normeihin verrattuina.
<SPEAKER ID="315" NAME="José Manuel Barroso">
komission puheenjohtaja. - (EN) Hyvä Rebecca Harms, meidän on tehtävä näistä asioista päätöksiä tieteellisten todisteiden perusteella. Emme voi tehdä päätöksiä vain henkilökohtaisten mielipiteiden perusteella. Annoimme Tšernobylin jälkeen asetuksen. Se perustui parhaisiin saatavilla oleviin tieteellisiin todisteisiin. Japanin elintarvikkeiden turvallisuus on nyt erittäin arkaluontoinen kysymys, ja tähän on useita syitä. Japanissa sovelletaan kynnysarvoja, jotka poikkeavat meidän eurooppalaisista arvoistamme. Juuri näiden EU:n ja Japanin normien poikkeavuuksien takia olemme päättäneet, että sovellamme väliaikaisesti Japanin normeja.
<P>
Sallitut tasot ovat alhaisempia, mikä tarkoittaa, että Japanin normit ovat tiukempia. Teemme näin Japanin hyväksi. Tämän lisäksi aiomme kuulla asiantuntijakomiteoita kansallisella tasolla ja EU:n tasolla, jotta voimme tarvittaessa asettaa yhtenäiset ja yhdenvertaiset säännöt kaikille maahantuoduille tuotteille. Uskomme, että tämä on paras ja oikeasuhtaisin tieteelliseen tietämykseen perustuva toimintatapa. En usko, että muu toimintatapa olisi tässä yhteydessä järkevä.
<SPEAKER ID="316" NAME="Jan Zahradil">
ECR-ryhmän puolesta. - (EN) Arvoisa puhemies, toisin kuin jotkut kollegoistani, minä itse vielä uskon, että Euroopan unionissa on kyse ennen kaikkea taloudellisesta hankkeesta ja että yhtenäismarkkinat ovat tämän kaiken keskiössä. Olemme kuluneina päivinä ja viikkoina kuulleet monia kommentteja talouden ohjausjärjestelmästä, ehkä jopa liian monia kommentteja minun makuuni. Kasvua ja kilpailukykyä ei sen sijaan juuri ole käsitelty.
<P>
Arvoisa José Manuel Barroso, kuten tiedätte, Yhdistyneen kuningaskunnan konservatiivipuolue muodostaa suurimman osan ryhmästäni. Yhdistyneen kuningaskunnan pääministeri David Cameron ja kahdeksan muuta EU:n valtion- ja hallituksenpäämiestä lähettivät teille ja Eurooppa-neuvoston puheenjohtajalle kirjeen, jossa esitettiin erittäin selvästi keinoja, joilla EU:n kasvua voitaisiin uudelleen edistää rahoituskriisin jälkeen. Viime viikolla David Cameron julkaisi myös lehtisen "Let us choose growth", ja kehotankin kaikkia parlamentin jäseniä lukemaan sen.
<P>
Miten oikein aiotte lähitulevaisuudessa edistää kasvua, kilpailukykyä ja Euroopan unionin yhtenäismarkkinoiden toteuttamista? Mitä käytännön toimenpiteitä aiotte toteuttaa näiden tavoitteiden saavuttamiseksi?
<SPEAKER ID="317" NAME="José Manuel Barroso">
komission puheenjohtaja. - (EN) Yhdessä minuutissa ei juurikaan ennätä korostaa sisämarkkinoiden merkitystä. Haluan kuitenkin vakuuttaa Jan Zahradilille, että aiomme tämän kuun aikana esitellä yhtenäismarkkinapaketin, joukon erittäin kunnianhimoisia ehdotuksia yhtenäismarkkinoiden toteuttamiseksi, niiden vahvistamiseksi ja niiden kaikkien palveluihin liittyvien esteiden ja pääasiassa pk-yrityksille aiheutuvan hallinnollisen taakan poistamiseksi.
<P>
Voin tänään ilmoittaa teille seuraavista konkreettisista näkökohdista: konkreettisista toimenpiteistä, jotka koskevat pk-yritysten rahoituksen saatavuutta ja yrityksiimme, etenkin pk-yrityksiin, vaikuttavaa hallinnollista taakkaa.
<P>
Haluan myös todeta, että kirje, jonka sain yhdeksältä eurooppalaiselta pääministeriltä tai valtionpäämieheltä, oli erittäin tärkeä asiakirja. On tärkeää, että juuri nyt, kun talousarvioihimme kohdistuu suurta painetta, me paljastamme yhtenäismarkkinoiden täyden potentiaalin. Tämä on eittämättä yksi Euroopan unionin kasvun lähteistä.
<SPEAKER ID="318" NAME="Jan Zahradil">
ECR-ryhmän puolesta. - (EN) Arvoisa José Manuel Barroso, en halua käynnistää kiistanalaista keskustelua ja uskon siihen, että tahdotte vain hyvää. Tunnette kuitenkin toimielimen, jota johdatte. Euroopan komissiota on toisinaan vaikea ohjata. Voisitteko siis kertoa meille, miten varmistatte, että Euroopan komissio ei teidän johdollanne tällä kertaa toimi tavalliseen tapaansa - mikä on toisinaan hyvinkin selvää - ja anna liikaa säännöksiä sen sijaan, että sääntelyä purettaisiin tai tehostettaisiin?
<SPEAKER ID="319" NAME="José Manuel Barroso">
komission puheenjohtaja. - (EN) Komissioon ei pidä suhtautua ennakkoluuloisesti. Komissio on toiminut tässä asiassa järkevästi myös aiemmin. Olemme saaneet aikaan kehitystä: komissio on vähentänyt hallinnollista taakkaa jo 31 prosentilla, ja tästä 22 prosentille on jo saatu neuvoston ja parlamentin hyväksyntä. Itse asiassa neuvosto vastustaa joitakin toimenpiteitä, joilla taakkaa vähennetään.
<P>
Hyvä Jan Zahradil, olette varmasti samaa mieltä siitä, että yksi byrokratia on parempi kuin 27 erilaista byrokratiaa. Komissio yrittääkin helpottaa eurooppalaisten yritysten elämää toteuttamalla sisämarkkinat. Itse asiassa saamme toisinaan vastalauseita kansallisista hallinnoista, jotka niin sanotusti kultaavat lainsäädäntöä ja niin edelleen. Aiomme tosissamme panna täytäntöön tämän sääntelyn parantamista koskevan suunnitelman, josta uskoakseni olemme samaa mieltä.
<SPEAKER ID="320" NAME="Lothar Bisky">
GUE/NGL-ryhmän puolesta. - (DE) Kysymykseni on samankaltainen kuin Martin Schulzin kysymys. Siksi aion keskittyä tiettyyn näkökohtaan. Luonnollisesti ymmärrätte, että pankkien stressitesteistä saatujen kokemustemme takia olemme entistä varovaisempia stressitestien kanssa, myös ydinvoiman osalta. Kysymykseni liittyy Euratomiin.
<P>
En halua arvostella tai tuomita niitä suuria rahamääriä, joita Euratomissa kuluu tutkimukseen. Mielestäni tämä tutkimukseen osoitettu rahoitus käytetään teknologiaan, johon liittyy lukuisia riskejä. En usko, että riskejä valvotaan yhdessä riittävästi, enkä usko, että asiasta tehdään riittävissä määrin yhteisiä päätöksiä. Ydinvoimahan ei katso kansallisia rajoja. Juuri siinä on ongelman ydin. Eikö ole selvää, että ydinvoimasta on tehtävä päätöksiä yhteisesti, koska säteily ei katso rajoja?
<SPEAKER ID="321" NAME="José Manuel Barroso">
komission puheenjohtaja. - (EN) Hyvä Lothar Bisky, kuten Lissabonin sopimuksessa selvästi tunnustetaan, energialähteiden yhdistelmä kuuluu jäsenvaltioiden kansalliseen toimivaltaan. EU:n toimielinten tehtävänä ei ole päättää, mitä energianlähteitä kussakin valtiossa on käytettävä.
<P>
Viimeisimmässä Eurooppa-neuvoston kokouksessa annetut päätelmät ovat kuitenkin edistysaskel, koska niissä sovittiin kaikkien Euroopan unionin alueella olevien ydinvoimaloiden testaamisesta. Tästä toimenpiteestä vastaavat Euroopan ydinturvallisuuden sääntelyviranomaisten ryhmä ja komissio. Komissio laatii myös kertomuksen, joka julkaistaan.
<P>
Olemme nyt saavuttaneet tilanteen, jossa ydinvoiman kannattajat ja vastustajat - koska EU:n jäsenvaltioiden kannat ovat erilaisia - ovat ainakin samaa mieltä siitä, että kaikkia olosuhteita on kehitettävä ydinturvallisuutta varten. Tämä on todennäköisempää EU:n tasolla kuin kansallisella tasolla.
<SPEAKER ID="322" NAME="Lothar Bisky">
GUE/NGL-ryhmän puolesta. - (DE) Arvoisa José Manuel Barroso, mitä mieltä olette siitä, että perustettaisiin EU:n toimielin, jonka tehtävänä olisi edistää uusiutuvia energialähteitä, ympäristön kannalta kestäviä energian toimituksia ja energian säästämistä EU:n perustamissopimuksen nojalla? Olisiko tätä ehdotusta mielestänne kannatettava, koska ydinvoiman riskeistä päästäisiin sillä eroon entistä nopeammin?
<SPEAKER ID="323" NAME="José Manuel Barroso">
komission puheenjohtaja. - (EN) Olemme jo esittäneet tästä asiasta joitakin ehdotuksia, etenkin niin sanotun 20-20-20-suunnitelman, jossa jäsenvaltiot esimerkiksi hyväksyvät yksimielisesti - koska asiassa vaaditaan yksimielisyyttä - uusiutuvien energialähteiden osuutta vuoteen 2020 mennessä koskevat 20 prosentin tavoitteet. Haluan vain todeta, että me todella pyrimme saavuttamaan kyseisen tavoitteen. Jäsenvaltioita sitovaa lainsäädäntöä tästä asiasta on siis jo annettu.
<P>
Ovatko jäsenvaltiot valmiita muutoksiin? Tästä voimme keskustella, mutta voin kertoa, että mielestäni - ja kuulemisten perusteella - ne nyt uskovat, että niiden on sitouduttava saavuttamaan tämä tavoite ensimmäisenä. Meidän ei siis todennäköisesti tarvitse luoda uusia yhteisön puitteita - toimielimellisiä puitteita - vaan meidän on päättäväisesti sitouduttava tavoitteisiin, joista olemme sopineet, ja mikäli asia hyväksytään, asetettava entistä kunnianhimoisempia tavoitteita.
<SPEAKER ID="324" NAME="Nigel Farage">
EFD-ryhmän puolesta. - (EN) Arvoisa puhemies, arvoisa José Manuel Barroso, olen hämmentynyt. Voisitteko auttaa minua? Mikä on EU:n toimintatapa Libyan osalta? Sain arvoisalta Catherine Ashtonilta 1. huhtikuuta kirjeen, jossa minulle kerrottiin, että EU oli antanut yli 75 miljoonaa euroa humanitaarista apua ja että vaikka tilanne on edelleen epävakaa, EU on luvannut auttaa vuoropuhelun edistämisessä. Hän kuitenkin kirjoitti tästä useita päiviä sen jälkeen, kun pommitukset olivat alkaneet. Näin hän on sanonut.
<P>
Toisaalta meillä on kovan linjan mies Herman Van Rompuy, joka on tehnyt selväksi, että tämän Libyan seikkailun tavoitteena on hallinnon vaihtuminen. Hän on myös todennut, että toiminta Libyassa ei olisi ollut mahdollista ilman Euroopan unionia ja että Ranska ja Saksa eivät olisi voineet ryhtyä sotilaallisiin toimiin ilman Eurooppa-neuvostolta etukäteen saatua tukea. Toisin sanoen kaksi Euroopan unionin suurta johtajaa esittävät täysin eriäviä kommentteja. Voisitteko valaista asiaa hieman ja kertoa meille, mikä on Euroopan unionin toimintatapa Gaddafin ja Libyan osalta?
<SPEAKER ID="325" NAME="José Manuel Barroso">
komission puheenjohtaja. - (EN) Jäsenvaltiot ovat yksimielisesti sitä mieltä, että Gaddafin on luovuttava vallastaan. Ei ole ristiriitaista, että käymme vuoropuhelua niiden ihmisten kanssa, joiden kanssa meidän on mielestämme keskusteltava. Luulen, että Catherine Ashton viittasi juuri tähän. Olemme esimerkiksi saaneet vieraaksemme eversti Gaddafin opposition edustajia.
<P>
On kuitenkin muistettava, että sotilaalliset toimet eivät sinällään olleet Euroopan unionin päätös. Jotkut Yhdistyneiden Kansakuntien turvallisuusneuvostoon kuuluvat jäsenvaltiot päättivät Eurooppa-neuvostossa aikaan saadun yhteisymmärryksen perusteella toteuttaa lentokieltoalueen. Kyseessä ei kuitenkaan ollut Euroopan unionin päätös, koska tilannetta koskevasta toimintatavasta oltiin hieman eri mieltä. Meidän on tunnustettava tämä. Tosiasiassa siitä, miten meidän olisi käsiteltävä Libyan kysymystä, oltiin eri mieltä.
<P>
Olen kuitenkin samaa mieltä siitä, mitä Eurooppa-neuvoston puheenjohtaja Herman Van Rompuy totesi - turvallisuusneuvoston päätöksiä ei olisi voitu tehdä ilman tätä Eurooppa-neuvoston kantaa. Kyseiset päätökset olivat historiallisia, koska niillä pantiin täytäntöön suojeluvelvollisuus.
<SPEAKER ID="326" NAME="Nigel Farage">
EFD-ryhmän puolesta. - (EN) Asiasta todella ollaan eri mieltä. Mahtaakohan José Manuel Barroso olla kanssani samaa mieltä siitä, että äärivasemmistoon kuuluneen pitkäaikaisen passivistin, Campaign for Nuclear Disarmament -järjestön entisen taloudenhoitajan ja työssään epäpäteväksi osoittautuneen naisen nimittäminen ulkoasioista ja ulkoisesta turvallisuudesta vastaavaksi johtajaksi ei välttämättä ollut yksi Euroopan unionin parhaimmista päätöksistä? Voin vain todeta, että luojalle kiitos Catherine Ashtonista. Luulenpa, että ilman häntä olisimme uppoutuneet Libyaan entistä pahemmin.
<SPEAKER ID="327" NAME="José Manuel Barroso">
komission puheenjohtaja. - (EN) Jäsenvaltioiden - minun tuellani - tekemä päätös Catherine Ashtonin nimittämisestä komission varapuheenjohtajaksi ja unionin ulko- ja turvallisuuspolitiikan korkeaksi edustajaksi oli mielestäni hyvä päätös.
<P>
Hän on erittäin sitoutunut EU:hun. Hänen mielipiteensä tietenkin poikkeavat teidän mielipiteistänne, mutta se ei mielestäni ole mikään ongelma. Mielestäni hän edistää tavoitteitamme erittäin rehellisesti ja päättäväisesti. Ollaan kuitenkin asiasta täysin rehellisiä. Hänen työnsä on erittäin vaikeaa ja haastavaa. Hän vastaa nyt yksin vähintään kolmen tai neljän ihmisen töistä. Hänen on myös täytynyt käynnistää Euroopan uuden ulkosuhdehallinnon toiminta.
<P>
Mielestäni teidän, jotka ette ymmärrä hänen ajatuksiaan, on kuitenkin uskottava hänestä hyvää. Mielestäni jo se, että olemme saaneet korkean edustajan, joka toimii samalla myös komission varapuheenjohtajana, on edistysaskel. Voin taata, että hän toimii kaikissa näissä asioissa innokkaasti, päättäväisesti ja täysin EU:n etujen mukaisesti.
<SPEAKER ID="328" NAME="Andrew Henry William Brons" AFFILIATION="NI">
(EN) Arvoisa puhemies, katsooko komission puheenjohtaja, että joissakin myöhemmissä olosuhteissa kaikkien jäsenvaltioiden, myös Yhdistyneen kuningaskunnan, on otettava euro käyttöön kansalaisten - todennäköisesti kansanäänestyksellä esitetyistä - toiveista ja niiden hallitusten esittämistä toiveista huolimatta? Lissabonin sopimuksen johdannossa jäsenvaltiot velvoitetaan perustamaan talous- ja rahaliitto - vakaa yhtenäisvaluutta. Ilmaisu "yhtenäinen" tarkoittaa, että sitä ei käytetä muiden valuuttojen rinnalla.
<P>
Perustamissopimuksen eräässä pöytäkirjassa tietenkin todetaan, että jos Yhdistynyt kuningaskunta ei ilmoita neuvostolle, että se aikoo ottaa euron käyttöön, sen ei tarvitse niin tehdä. Kysymyksenä kuitenkin on, suojellaanko Yhdistynyttä kuningaskuntaa pöytäkirjalla perustamissopimuksen säännöksiltä. Muut kuin euroalueen valtiot näyttävät olevan heikommassa asemassa. Perustamissopimuksen 140 artiklassa todetaan, että poikkeuksen soveltamisalaan kuuluvien jäsenvaltioiden edistymistä talous- ja rahaliiton toteuttamisessa tarkastellaan joka toinen vuosi.
<SPEAKER ID="329" NAME="José Manuel Barroso">
komission puheenjohtaja. - (EN) En ymmärtänyt kysymystä. Jos kysymyksenä oli, onko Yhdistyneen kuningaskunnan liityttävä euroalueeseen, vastaus on ei.
<SPEAKER ID="330" NAME="Andrew Henry William Brons" AFFILIATION="NI">
(EN) Arvoisa puhemies, me tiedämme, että Yhdistynyttä kuningaskuntaa suojellaan kyseisellä pöytäkirjalla, mutta pöytäkirjojen voimassaolo on kysymys, joka ei liity pelkästään yhtenäisvaluuttaan.
<P>
Eräässä pöytäkirjassa Yhdistyneelle kuningaskunnalle ja kahdelle muulle valtiolle annetaan mahdollisuus olla soveltamatta perusoikeuskirjaa, mutta komission oman oikeudellisen yksikön mukaan mahdollisuutta sovelletaan vähintäänkin valikoivasti. Mahtaakohan olla niin, että pöytäkirjaa, jolla Yhdistyneelle kuningaskunnalle annetaan mahdollisuus olla liittymättä yhtenäisvaluuttaan, sovelletaan myös rajatusti?
<SPEAKER ID="331" NAME="José Manuel Barroso">
komission puheenjohtaja. - (EN) Jos haluatte täysimääräisen oikeudellisen analyysin, toimitan teille mielelläni komission oikeudellisen yksikön laatiman analyysin. Voin kuitenkin kertoa teille - pahoitteluni, jos vastaus on pettymys - että Yhdistyneen kuningaskunnan ei ole pakko liittyä euroalueeseen.
<SPEAKER ID="332" NAME="Puhemies">
(EN) Seuraavana aiheena ovat EU:n toimet Japanin tragedian suhteen. Luettelossa on useita kollegoita. Älkää nostako sinistä korttia, jos haluatte käyttää puheenvuoron ilman, että teidät on lisätty puhujaluetteloon, koska sitä käytetään aivan toiseen tarkoitukseen. Käyttäkää valkoista korttia - tai mitä tahansa muuta. Sinistä korttia käytetään eri menettelyyn.
<SPEAKER ID="333" NAME="Alejo Vidal-Quadras" AFFILIATION="PPE">
(ES) Arvoisa puhemies, arvoisa komission puheenjohtaja, Fukushiman ydinvoimalassa tapahtuneen vakavan onnettomuuden jälkeen Euroopan komissio on tähän mennessä - muutamia epäonnekkaita lipsahduksia lukuun ottamatta - toiminut asian vaatimalla vakavuudella, huolellisuudella ja perusteellisuudella.
<P>
Tämä surullinen tapahtuma on kuitenkin johtanut kiristyneeseen ilmapiiriin, jossa tähän energialähteeseen suhtaudutaan vihamielisesti. Äänestyskopeilla esiintyvien mahdollisten kielteisten vaikutusten lieventämiseksi tietyt hallitukset ovat yhtäkkiä muuttaneet kantaansa ja päättäneet perua suunnitelmansa uusien voimaloiden rakentamisesta tai nykyisten voimaloiden käyttöiän jatkamisesta.
<P>
Arvoisa José Manuel Barroso, kun otetaan huomioon, että ydinenergia muodostaa 14 prosenttia energiankulutuksestamme, sähkön kysyntä kasvaa jatkuvasti ja ennustettavasti ja tavoitteenamme on vähentää hiilidioksidipäästöjä 85 prosenttia vuoteen 2050 mennessä, monet meistä - myös minä henkilökohtaisesti - haluaisimme tiedustella teiltä tässä mahdollisesti lyhytaikaisessa tilanteessa, aikooko komissio toteuttaa lainsäädäntötoimia tai poliittisia toimia, joilla tätä ilmapiiriä estetään vaarantamasta energiastrategiaamme pitkällä aikavälillä.
<SPEAKER ID="334" NAME="José Manuel Barroso">
komission puheenjohtaja. - (EN) Kuten jo toiselle kollegalle antamassani vastauksessa totesin, energialähteiden yhdistelmästä päättäminen kuuluu kansalliseen toimivaltaan. Kuten tiedätte, Euroopan unionissa on jäsenvaltioita, jotka käyttävät ydinenergiaa - esimerkiksi kotimaanne Espanja - ja valtioita, jotka eivät käytä ydinenergiaa - esimerkiksi kotimaani Portugali. Komission asiana ei ole päättää, pitäisikö jäsenvaltioiden käyttää ydinenergiaa. Meidän on toimittava vastuualojemme mukaisesti.
<P>
Olemme nyt itse asiassa saaneet uutta toimivaltaa ydinturvallisuuteen liittyvissä asioissa. Uskon, että voimme ja meidän pitäisi pyrkiä tavoitteisiin, jotka on jo asetettu kasvihuonekaasujen vähentämisen osalta. Uskon, että yksimielisesti hyväksytty 20 prosentin tavoite on saavutettavissa, jos jäsenvaltiot toimivat erittäin päättäväisesti ja toteuttavat kaikki mahdolliset toimenpiteet tämän Euroopan unionille ja koko maailmalle tärkeän tavoitteen saavuttamiseksi.
<SPEAKER ID="335" NAME="Sandra Kalniete" AFFILIATION="PPE">
(LV) Arvoisa puhemies, maailmalla on nyt useiden viikkojen ajan seurattu myötätuntoisina ja huolestuneina Japanin tapahtumia. Haluan jälleen kerran ilmaista kunnioitukseni Japanin kansalaisille. Ajatuksemme ovat niiden luona, jotka tekevät yötä päivää töitä Fukushiman ydinreaktoreissa estääkseen ydinonnettomuuden. He ovat sankareita, jotka uhraavat terveytensä ja henkensä Japanin ja ihmiskunnan puolesta. Japanilla on paljon tehtävää tuhoutuneiden alueiden palauttamisessa entiseen tilaansa, mihin tarvitaan huomattavasti voimavaroja, kuten sisäisiä sijoituksia. Siksi Euroopan unionin on käynnistettävä neuvottelut Japanin kanssa tehtävästä vapaakauppasopimuksesta. Tiedämme, että Japanin periaatteena on käynnistää neuvottelut vain siinä tapauksessa, että ne halutaan saattaa päätökseen ja niillä päästään tiettyyn lopputulokseen. Olenkin vakuuttunut siitä, että nykyiset harmaat alueet voidaan ratkaista neuvottelujen aikana ja että me saamme aikaan vapaakauppasopimuksen, jonka molemmat osapuolet voivat hyväksyä.
<P>
Haluaisin tiedustella José Manuel Barrosolta, kannattaako komissio vapaakauppasopimuksesta käytävien neuvottelujen käynnistämistä tulevassa, 25. toukokuuta pidettävässä Japanin ja EU:n välisessä huippukokouksessa, ja jos se ei näin tee, mistä tämä johtuu ja milloin neuvottelut voitaisiin käynnistää.
<SPEAKER ID="336" NAME="José Manuel Barroso">
komission puheenjohtaja. - (EN) Haluan aluksi esittää komission puolesta täyden ihailumme, kunnioituksemme ja solidaarisuutemme Japanin kansalaisille. Lähetin pääministerille Kanille henkilökohtaisen viestin välittömästi tämän katastrofin jälkeen. Keskustelin eilen hänen kanssaan puhelimitse saadakseni uusimmat tiedot tilanteensa, ja hän kertoi minulle, miten kiitollinen hän on Euroopan unionin solidaarisuudesta.
<P>
Kauppaa koskevan kysymyksen osalta totean, että viime vuonna järjestetyssä Euroopan unionin ja Japanin välisessä huippukokouksessa päätettiin tarkastella, miten suhteitamme voitaisiin kehittää parhaiten. Talouden kannalta tarkasteltuna yhtenä vaihtoehtona on Euroopan unionin ja Japanin välinen vapaakauppasopimus. Tämä vaihtoehto edellyttää huomattavaa kunnianhimoa molemmilta osapuolilta ja tahtoa puuttua muun muassa tullien ulkopuolisiin toimenpiteisiin ja sellaisten esteiden poistamiseen, joiden takia Euroopan unionin yritykset eivät voi osallistua Japanin julkisten hankintojen markkinoille. Euroopan unioni on toistuvasti pyytänyt tätä Japanin kanssa käydyissä keskusteluissa. Olen tyytyväinen siihen, että Eurooppa-neuvosto on nyt selventänyt kantaansa. Totesin eilen Japanin pääministerille, että olemme valmiita tekemään yhteistyötä Japanin kanssa, jos näitä asioita tarkastellaan siellä rakentavasti. Hän lupasi tehdä niin rakentavasti ja käsitellä myös asioita, joista EU on huolestunut.
<SPEAKER ID="337" NAME="Edit Herczog" AFFILIATION="S&amp;D">
(EN) Arvoisa puhemies, kun tarkastelemme uutisia Fukushiman onnettomuudesta ja keskusteluja sen seurauksista, missään ei mainita osakkaita. Missään ei myöskään mainita rahoittajia tai poliittisen luokan edustajia, vaan pelkästään työntekijöitä - juuri työntekijät kamppailevat torjuakseen onnettomuuden seurauksia. Kannatan ydinturvallisuutta koskevien normien tiukentamista. Oletteko valmiita kutsumaan työntekijöiden edustajat eli ammattiliitot sidosryhmien väliseen vuoropuheluun, jotta normeja voidaan tiukentaa ja ne voidaan saavuttaa? Oletteko valmiita edistämään saavutettuja ydinturvallisuustasoja maailmanlaajuisesti? Jos näin on, miten aiotte tämän tehdä?
<SPEAKER ID="338" NAME="José Manuel Barroso">
komission puheenjohtaja. - (EN) Itse asiassa Eurooppa-neuvosto päätti pyrkiä edistämään tiukimpia mahdollisia normeja paitsi EU:n osalta, myös kumppaneidemme osalta. Esimerkiksi komission jäsen Günther Oettinger on jo ollut yhteydessä venäläisiin kumppaneihin. Venäjä ja Ukraina ovat todenneet olevansa kiinnostuneita tekemään kanssamme yhteistyötä tässä asiassa. Yritämme myös selvittää, voisimmeko tehdä samantasoista yhteistyötä Sveitsin ja - vaikka asiassa ei ole edetty yhtä tehokkaasti - myös Turkin ja Armenian kanssa.
<P>
Japanin pääministerin kanssa käymäni puhelinkeskustelun aikana hän kertoi minulle, että myös hän haluaa tehdä yhteistyötä kanssamme ja osallistua G8- ja G20-ryhmässä toteutettaviin kansainvälisiin ponnisteluihin ydinturvallisuuden tason parantamiseksi maailmassa. Meillä on nyt kaikki mahdollisuudet toteuttaa todellisia ponnisteluja paitsi EU:n tasolla - se on nyt taattu - myös maailmanlaajuisesti, ja tehdä yhteistyötä kansainvälisen atomienergiajärjestön ja muiden asiasta vastaavien kansainvälisten elinten kanssa.
<SPEAKER ID="339" NAME="Sarah Ludford" AFFILIATION="ALDE">
(EN) Arvoisa puhemies, vuosi sitten Haitissa vaikutti siltä, että EU:n katastrofiapua ja humanitaarista apua ryhdyttiin antamaan hitaasti. Oletteko tyytyväinen tasoon, jolla toimia on viimeaikaisten hätätilanteiden, etenkin Japanin, yhteydessä koordinoitu EU:n ja jäsenvaltioiden välillä?
<P>
Mitä on tapahtunut sen jälkeen, kun kolme vuotta sitten unionin katastrofivalmiuden vahvistamisesta annettiin komission tiedonanto, jossa todettiin, että tarvitsimme suurempaa yhdenmukaisuutta ja tehokkuutta, jotta EU:n katastrofivalmius olisi yhdennetympi?
<P>
Ovatko viimeaikaiset kokemukset Japanista ja melko erilaiset kokemukset Pohjois-Afrikasta auttaneet komissiota tarkastelemaan, tarvitsemmeko EU:n nopean toiminnan mekanismin humanitaarisia katastrofeja koskevaa tukea ja jälleenrakennustukea varten?
<SPEAKER ID="340" NAME="José Manuel Barroso">
komission puheenjohtaja. - (EN) Olen tyytyväinen siihen, että tämän kriisin seurauksena komissio lähetti Japaniin ensimmäisenä korkean tason valtuuskunnan Kristalina Georgievan - joka on tänään täällä parlamentissa - edustamana siellä tapahtuneiden kammottavien tapahtumien jälkeen.
<P>
Voin vakuuttaa teille, että Japani on arvostanut elettä suuresti. Olemme antaneet Japanille sekä poliittista että moraalista tukea. Järjestelmämme on toiminut tehokkaasti. Itse asiassa Japanin viranomaiset olivat ensimmäisiä, jotka pyysivät meitä koordinoimaan jäsenvaltioiden toimia, koska ne halusivat eri jäsenvaltioilta kahdenvälisen tuen sijaan koordinoitua tukea.
<P>
Vaikka Japani on erittäin rikas valtio, jolla on valmiudet selvitä tällaisista kriiseistä, tarjoamme solidaarisuuden takia 15 miljoonaa euroa humanitaarista apua. Tästä 10 miljoonaa euroa saadaan Euroopan unionin talousarviosta komission järjestämänä. Loput noin viisi miljoonaa euroa saadaan jäsenvaltioilta.
<P>
Olemme periaatteessa tyytyväisiä näihin humanitaarisiin koordinointitoimiin, mutta on selvää, että voimme aina parantaa toimintaamme, jos jäsenvaltiot ovat valmiita hyväksymään koordinoidun ja yhdenmukaisen toimintatavan pelastuspalvelun ja kriisinhallinnan osalta.
<SPEAKER ID="341" NAME="RadvilMorkūnaitė-Mikulėnien" AFFILIATION="PPE">
(EN) Arvoisa puhemies, maaliskuussa pidetyssä Eurooppa-neuvoston kokouksessa vahvistettiin EU:n asema tiukimpien ydinturvallisuusnormien edistäjänä koko maailmassa ja EU:n naapurustossa.
<P>
Ainakin kaksi uutta ydinvoimahanketta EU:n ulkorajoilla antavat aihetta huoleen, koska ne eivät ole avoimia, eikä niistä ole kuultu asianosaisia valtioita. Kokeellisia reaktoreita sisältäviä ydinvoimaloita sijoitetaan Kaliningradin erillisalueelle kahden jäsenvaltion väliin ja Valko-Venäjälle vain 23 kilometrin etäisyydelle EU:n itärajasta. EU:n on yhdessä asiasta vastaavien kansainvälisten elinten kanssa varmistettava, että rakennuttajat noudattavat tiukimpia ydinturvallisuus- ja ympäristönormeja jo rakentamisen alkuvaiheista asti ja että ne antavat kansainvälisten ydinenergia-alan asiantuntijoiden arvioida molemmat hankkeet, etenkin voimaloiden sijoituspaikkojen valintaperusteet.
<P>
EU voisi tehokkaasti estää vaarallisten ydinvoimaloiden rakennuttamisen, jos se kieltäytyisi vastaanottamasta energiaa, joka tuotetaan puhdistamatonta ydinenergiaa tuottavissa voimaloissa. Miten komissio aikoo estää vaarallisten ydinvoimalaitosten rakennuttamisen EU:n ulkorajoille? Mitä toimenpiteitä se voisi toteuttaa?
<SPEAKER ID="342" NAME="José Manuel Barroso">
komission puheenjohtaja. - (EN) Hyvänä esimerkkinä ovat yhteistyösuhteemme Ukrainaan. Osallistun Kievissä 19. huhtikuuta 2011 pidettävään Ukrainan hallituksen järjestämään ydinturvallisuuden huippukokoukseen, jonne menen yhdessä YK:n pääsihteerin Ban Ki-moonin kanssa. Olemme itse asiassa yksiä tärkeimmistä lahjoittajista - jos emme jopa tärkeimpiä - Tšernobylille, jotta se voidaan korjata täysimääräisesti.
<P>
Kuten Eurooppa-neuvosto päätelmissään toteaa, ydinvoimaloiden turvallisuuden varmistamista koskeva ensisijainen tavoitteemme yltää myös rajojemme yli. Euroopan unioni pyytää suorittamaan vastaavia stressitestejä naapurivaltioissa ja maailmanlaajuisesti sekä nykyisille että suunnitelluille ydinvoimaloille. Tässä yhteydessä on täysimääräisesti hyödynnettävä asiasta vastaavia kansainvälisiä järjestöjä.
<P>
Näin ollen tietenkin asetamme ydinturvallisuuden erittäin tärkeään asemaan suhteissamme kolmansiin maihin, myös sellaisiin maihin, joita ette maininneet.
<SPEAKER ID="343" NAME="Elisa Ferreira" AFFILIATION="S&amp;D">
(PT) Arvoisa puhemies, Japanin kriisi on antanut uutta pontta yhteiselle sitoutumisellemme 20-20-20-strategian laatimiseen. Odotamme kuitenkin edelleen, että 20-20-20-strategiassa tai Eurooppa 2020 -strategiassa käyttöön annettaisiin merkittäviä ja vankkoja välineitä, joilla EU voidaan pelastaa nykytilanteesta, säästötoimenpiteistä, työttömyydestä ja riittämättömästä kasvusta sekä valtionvelkaa koskevasta hallitsemattomasta ongelmasta. Eikö ole jo aika, että EU ottaa askeleen eteenpäin ja ottaa käyttöön uusia eurooppalaisia rahoituslähteitä ja että se toteuttaa tehokkaita kasvuun ja yhteenkuuluvuuteen liittyviä toimenpiteitä noudattamalla uutta toimintatapaa energiaongelman ja kestävää kasvua koskevan ongelman osalta? Tämä on kysymykseni.
<SPEAKER ID="344" NAME="José Manuel Barroso">
komission puheenjohtaja. - (PT) Vastaan teille erittäin mielelläni, hyvä Elisa Ferreira, vaikka asia ei oikeastaan liity aiheeseen eli Japanin katastrofiin. Rahoitusvarojen keräämistä koskevan kysymyksen osalta totean, että juuri tänä aamuna, keskustelun aikana, totesin, että me Euroopan komissiossa aiomme esittää tästä asiasta ehdotuksia seuraavissa rahoitusnäkymissä. Me kutsumme niitä EU:n hankeobligaatioiksi. Toisin sanoen kyseessä ovat obligaatiot, jotka koskevat sijoituksia tiettyihin hankkeisiin, rakenteellisiin hankkeisiin, kuten eurooppalaisia verkostoja koskeviin hankkeisiin, jotka varmasti koskevat myös energiaa. Hyvä Elisa Ferreira, toivon, että tuette näitä ehdotuksia, ja toivon myös eri hallitusten antavan niille tukensa. Tämä on ongelma, joka meidän on ratkaistava. Sijoitusbudjetteihin tehdyistä leikkauksista johtuva jäsenvaltioiden varojen puute tarkoittaa, että Euroopan unioni ei saa lopettaa sijoituksia EU:n kasvuun tällä tasolla. On monia aloja, joilla yhdellä EU:n tasolla sijoitetulla eurolla saadaan mielestäni aikaan suurempia tuloksia kuin yhdellä kansallisella tasolla sijoitetulla eurolla. Esimerkkinä tällaisesta alasta on energia-ala.
<SPEAKER ID="345" NAME="Michèle Rivasi" AFFILIATION="Verts/ALE">
(FR) Arvoisa puhemies, haluan aluksi esittää myönteisen kommentin, arvoisa José Manuel Barroso. Olen tyytyväinen siihen, että aiotte mukauttaa EU:n enimmäistasoja Japanin tasojen mukaisiksi. Kun komission täytäntöönpanoasetus (EU) N:o 297/2011 annettiin, ymmärsimme, että komission ehdottamat tasot olivat liian korkeita. Siksi olen asiaan tyytyväinen, ja haluan, että uudet tasot sisällytetään asetukseen.
<P>
Toinen huomautukseni koskee elintarvikkeiden maahantuontia Japanista. Tämä on ratkaiseva kysymys. Onko meidän velvollisuutenamme syödä saastunutta ruokaa, vaikka saastuminen olisikin alle enimmäistasojen, vain koska haluamme tukea Japanin taloutta? Teillä on varmasti lapsia. Mietin itsekseni, aionko antaa lapsilleni maitoa, joka sisältää 500 becquereliä jodia, kun saatavilla on muutakin maitoa, jossa jodia ei ole lainkaan. Pitäisiköhän komission harkita Japanista tuotavien elintarvikkeiden ja rehun kieltämistä, koska ne voivat olla saastuneita, ja sen sijaan auttaa ja tukea itse Japanin kansalaisia joko rahoituksellisesti tai toimittamalla saastumattomia elintarvikkeita?
<P>
Haluan lopuksi vedota teihin, arvoisa José Manuel Barroso. Areva-yritys on ottanut minuun yhteyttä. Sen edustajat ovat matkustaneen Japaniin, jossa niiden laitteet on takavarikoitu ja laitettu säilöön lentokentälle. On erittäin tärkeää, että te - jos vain mahdollista - pyydätte Japanin hallitusta antamaan laitteet takaisin. Koko järjestelmä, myös maskit, robotit ja muut, on takavarikoitu lentokentällä.
<SPEAKER ID="346" NAME="Puhemies">
(EN) Hyvä kollega, käytätte muiden jäsenten puheaikaa. Useat muut kollegat odottavat vielä puheenvuoroaan.
<SPEAKER ID="347" NAME="José Manuel Barroso" LANGUAGE="FR">
Viimeisenä mainitun asian osalta totean, että en tiennyt tästä tilanteesta. Jos saan lisätietoja, puutun asiaan mielelläni.
<P>
Maitoa koskevan kysymyksen osalta totean, että olette oikeassa, hyvä Michèle Rivasi. Minulla on kolmen lapsen lisäksi myös lapsenlapsi, joka tällä hetkellä juo pelkästään maitoa. Se on ainoa ruoka, jota hänelle voi antaa, joten olen yhtälailla kiinnostunut Eurooppaan tuotavien elintarvikkeiden ja maidon turvallisuuden takaamisesta.
<P>
Meille toimitettujen asiantuntijaraporttien perusteella vaikuttaa siltä, että toteuttamamme toimenpiteet ovat riittäviä nykyisten riskien torjumiseksi. Emme ole tähän mennessä saaneet selvityksiä saastuneista elintarvikkeista, jotka sisältäisivät kuluttajiemme terveyden vaarantavia tasoja, ja aiomme edelleen soveltaa tiukimpia normeja tässä asiassa.
<SPEAKER ID="348" NAME="Niki Tzavela" AFFILIATION="EFD">
(EL) Arvoisa puhemies, pyydän komission ja neuvoston puheenjohtajia esittämään jollakin tapaa kunnioituksensa niille yli 50 nimeämättömälle japanilaiselle työntekijälle, jotka työskentelevät tietäen, että he kuolevat. Olemme täällä parlamentissa esittäneet kunnioituksemme aktivisteille, jotka ovat ponnistelleet suojellakseen ruskeakarhua esimerkiksi Himalajalla. Kaikella kunnioituksella kysyn, että eikö kukaan täällä tullut ajatelleeksi, että meidän pitäisi sanoa jotakin myös näistä ihmisistä, jotka ovat työskennelleet ydinvoimalassa päivä toisensa jälkeen, vaikka he tietävät kuolevansa.
<P>
Luen teille, mitä eräs lyhyen haastattelun antanut japanilainen työntekijä on todennut. Hän on todennut, että "Uskon vankasti, että kukaan muu ei voi tätä työtä tehdä ja että me emme voi mennä kotiin, ennen kuin työt on saatu valmiiksi". Säteilyltä suojaavien asujen varastot TEPCO-ryhmittymässä hupenivat erittäin nopeasti. Hänen oli kollegoidensa kanssa keksittävä niihin varaosia.
<P>
(Puhemies keskeytti puhujan.)
<SPEAKER ID="349" NAME="Puhemies">
(EN) Hyvä Niki Tzavela, olette puhuneet jo lähes kaksi minuuttia, mutta teille annettiin aikaa vain yksi minuutti, vaikkakin kaikki mainitsemanne asiat ovat meille erittäin tärkeitä.
<SPEAKER ID="350" NAME="José Manuel Barroso">
komission puheenjohtaja. - (EN) Annan tukeni teidän kommenteillenne, hyvä Niki Tzavela. Mainitsemanne asiat ovat mielestäni erittäin tärkeitä. Mielestäni kyseiset miehet ovat sankareita. Kunnioitamme ja arvostamme suuresti heidän rohkeuttaan ja suurisydämisyyttään. Haluan myös kertoa teille Japanin kansalaisista. Komission jäsen Kristalina Georgieva vieraili äskettäin Japanissa, lähellä onnettomuusaluetta. Kristalina oli erittäin vaikuttunut muun muassa Japanin kansalaisten sinnikkyydestä, ylpeydestä ja hengestä. Mielestäni on siis enemmän kuin asianmukaista, että me täältä Strasbourgista, Euroopan parlamentista, lähetämme Japanin kansalaisille ja etenkin niille sankareille, jotka uhraavat oman henkensä Japanin kaikkien kansalaisten hyväksi, viestin kunnioituksestamme ja arvostuksestamme heitä kohtaan.
<SPEAKER ID="351" NAME="Puhemies">
(EN) Hyvä Niki Tzavela, olen samaa mieltä Euroopan komission puheenjohtajan kanssa.
<SPEAKER ID="352" NAME="Georgios Papanikolaou" AFFILIATION="PPE">
(EL) Arvoisa puhemies, Japanin koillisosa on saastunut seuraavaksi 300-400 vuodeksi, eikä elämä siellä enää koskaan palaa entiselleen. Näin tieteen asiantuntijat ovat meille kertoneet.
<P>
Suunnitelmat ydinvoimalan rakentamisesta erittäin aktiiviselle maanjäristysalueelle etenevät kuitenkin tavalliseen tahtiin. Näin Turkki on meille kertonut. Jos Turkissa tapahtuu samanlainen onnettomuus ja jos rakentamista jatketaan, koko Euroopan selviäminen on vaakalaudalla. Tämän voi päätellä jo maalaisjärjellä.
<P>
Mitä mieltä komissio on tästä kaikesta? Mainitsitte aiemmin kolme valtiota. Minä kuitenkin viittaan ehdokasvaltioihin. Kuinka tiukkoja ympäristönormeja ydinenergian käytölle on asetettu ehdokasvaltioiden kanssa tehtävää yhteistyötä koskevissa suunnitelmissa?
<SPEAKER ID="353" NAME="José Manuel Barroso">
komission puheenjohtaja. - (EN) Arvoisa puhemies, vastaan kyllä, mutta tämä koskee myös ehdokasvaltioita. Joidenkin valtioiden, joka ovat nyt Euroopan unionin jäsenvaltioita ja jotka jokin aika sitten olivat ehdokasvaltioita, oli - neuvottelujen mukaisesti - tarkistettava turvallisuusnormejaan ja tietyissä tapauksissa suljettava tiettyjä ydinvoimalaitoksia. Otamme asian vakavasti.
<P>
Esitämme tietenkin asian turkkilaisille kumppaneillemme - totesin tämän jo aiemmassa lausunnossa - emmekä pelkästään Turkille, vaan myös kaikille rajojemme lähellä sijaitseville kumppaneillemme. Mielestäni tähän on kiinnitettävä erityistä huomiota. Kerromme heille samalla myös tiedot, jotka olemme saaneet omista ydinlaitoksistamme. Tämä on oikea tapa ratkaista ongelma rakentavasti.
<SPEAKER ID="354" NAME="Franz Obermayr" AFFILIATION="NI">
(DE) Arvoisa puhemies, kuten me kaikki tiedämme, demokratialla tarkoitetaan kansalaisten valtaa, periaatetta, jonka me Itävallassa otimme erittäin vakavasti vuonna 1978. Järjestimme ydinvoimasta kansanäänestyksen, ja selvänä tuloksena oli, että valtion pitäisi pysyä ydinvoimasta vapaana alueena. Tämän perusteella annoimme lain ydinvoimasta vapaasta Itävallasta, ja asia on nyt vahvistettu myös perustuslaissamme.
<P>
Mutta mitä EU:n tasolla tapahtuu? Ydinvoimalaitoksille aiotaan tehdä stressitestejä ja tulokset aiotaan julkaista. Suunnitelmat eivät kuitenkaan ole pakollisia, eikä niissä erityisesti vaadita puutteiden korjaamista. Tämän takia tuen vankasti sulkemista kannattavaa Itävallan kampanjaa. Haluaisin tämän kampanjan leviävän myös muualle Eurooppaan. Tiedämme kaikki varsin hyvin, että kyseessä ei ole helppo asia, koska ydinvoima kuuluu pohjimmiltaan jäsenvaltioiden vastuualaan.
<P>
Tämän takia, arvoisa José Manuel Barroso, haluaisin kysyä teiltä seuraavaa: edistättekö yhtenäisiä, pakollisia eurooppalaisia normeja ja varmistatteko lopulta, että EU:n ympäristönormit, etenkin ympäristövaikutusten arvioinnit, toteutetaan asianmukaisesti ja että sääntöjä rikkoville annetaan rangaistuksia?
<SPEAKER ID="355" NAME="José Manuel Barroso">
komission puheenjohtaja. - (EN) Teemme kaiken, mitä voimme tehdä voimassa olevien perustussopimusten nojalla. Kuten tiedätte, perustussopimuksilla annetaan jäsenvaltioille tietty kansallinen toimivalta energian osalta, mutta myös me käytämme meille annettua toimivaltaa. Eurooppa-neuvoston antamat päätelmät, joilla Euroopan komissiolle annetaan - kansallisten riippumattomien sääntelyviranomaisten ohella - erittäin vahva asema ydinturvallisuutta koskevissa ponnisteluissa, ovat edistysaskel. Teemme tämän julkisesti ja täysin avoimesti. Te varmasti tiedätte, että toisinaan on asioita, joiden osalta meidän on välillä vaikeaa panna täytäntöön sitovaa lainsäädäntöä ja sitovia sääntöjä EU:n tasolla. Tästä huolimatta uskon, että jäsenvaltioidemme ja EU:n kumppaneiden hyväksymät toimet otetaan vakavasti.
<SPEAKER ID="356" NAME="Linda McAvan" AFFILIATION="S&amp;D">
(EN) Arvoisa puhemies, arvoisa José Manuel Barroso, olette jo osittain vastanneet kysymykseeni, joka koskee Japanista tuotujen elintarvikkeiden turvallisuutta. Voisitteko kertoa, kuinka paljon elintarvikkeita me tuomme Japanista, jotta voimme lieventää joitakin julkisia pelkoja tämän asian osalta?
<P>
Olen myös saanut jo muutamia kirjeitä siitä, että yksikkönne ovat perustaneet suositellut säteilyn raja-arvot kahteen eri säädökseen: Tšernobyliä koskevaan säädökseen ja yleiseen säädökseen. Tämä on herättänyt hämmennystä. Olen lukenut asiaa koskevan kysymyksen ja vastauksen komission internetsivustolta, mutta mielestäni se on erittäin monimutkainen. Voisitteko kenties kertoa asiasta tarkemmin? Miksi asiaan sovelletaan kahta säädöstä?
<P>
Jos ette voi valaista asiaa tänään, voisitteko ainakin selventää vastausta komission internetsivustolla, jotta vaalipiirini asukkaat ymmärtävät, mitkä tasot ovat, millä perusteella ne on asetettu ja miksi Tšernobyliä ja muita kuin Tšernobyliä varten on vahvistettu eri tasot?
<SPEAKER ID="357" NAME="José Manuel Barroso">
komission puheenjohtaja. - (EN) Teen parhaani, mutta nämä asiat ovat erittäin teknisiä. Minun piti itsekin käydä pikakurssi ymmärtääkseni tiettyjä termejä. Maahantuotujen elintarvikkeiden ja rehun määrän osalta totean, että kyseessä on vähäinen määrä. Japanista Euroopan unioniin tuodaan elintarvikkeita ja rehua yhteensä 216 miljoonan euron arvosta, mikä vastaa arvoltaan noin 0,4:ää prosenttia ja määrältään alle 0,1:tä prosenttia kaikista Euroopan unioniin tuotavista elintarvikkeista ja rehusta. Tämä on vähän myös Japanin talouden kannalta tarkasteltuna. Voisin esittää teille luettelon maahantuoduista tuotteista, mutta minulla on vain minuutti puheaikaa, joten en voi sitä nyt tehdä.
<P>
Toinen kysymys koski sitä, miksi arvot poikkeavat toisistaan. Totean vain, että arvot määritettiin Tšernobylin onnettomuuden jälkeen. Ne perustuivat silloisiin tieteellisiin todisteisiin, ja siksi uskomme, että ne ovat päteviä. Nyt olemme kohdanneet uuden tragedian, tällä kertaa kaukana Japanissa. Kuten aiemmin totesin, Japanin elintarviketurvallisuusnormit ovat erittäin tiukkoja. Jotta heidän norminsa ja meidän normimme eivät olisi ristiriidassa, olemme päättäneet - kuten tänään ilmoitin - tietynlaisesta yhdenmukaistamisesta, ainakin Japanin kanssa. Me myös arvioimme tieteellisesti yleisiä normeja, joita voimme soveltaa Euroopan unioniin tuotaviin tuotteisiin. Eroavaisuudet johtuvat tästä, mutta uskoakseni ne ovat vain väliaikaisia eroavaisuuksia.
<SPEAKER ID="358" NAME="Puhemies">
(EN) Arvoisa komission puheenjohtaja José Manuel Barroso, kiitos, että osallistuitte tänään täysistuntoon, ja kiitos vastauksistanne, erittäin vilkkaasta keskustelusta ja etenkin sanoistanne, jotka koskivat EU:n erittäin tärkeää vastausta Japanin tragediaan.
<P>
Keskustelu on päättynyt.
