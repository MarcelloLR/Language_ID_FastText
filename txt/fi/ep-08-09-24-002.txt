<CHAPTER ID="002">
Puhemiehen julkilausuma
<SPEAKER ID="006" NAME="Puhemies">
(DE) Otimme hyvin raskain mielin vastaan uutisen Kauhajoella Länsi-Suomessa sattuneesta erittäin traagisesta tapahtumasta, jossa 11 ihmistä sai surmansa koulussa tapahtuneessa murhenäytelmässä. Rikoksentekijä myös haavoitti vakavasti useaa ihmistä, minkä jälkeen hän suuntasi aseen itseään kohti.
<P>
Haluan ilmaista Euroopan parlamentin puolesta syvimmän osanottomme ja osoittaa solidaarisuuttamme uhrien perheille ja kaikille heidän sukulaisilleen. Kaikki uhrit olivat viattomia nuoria opiskelijoita ammattioppilaitoksessa, jossa he opiskelivat palvelualojen ammatteihin.
<P>
Tuskin vuotta oli ehtinyt kulua edellisestä vastaavanlaisesta kauhistuttavasta surmatyöstä, joka tehtiin Jokelan lukiossa. Kuten me kaikki tiedämme, Suomea pidetään yhtenä Euroopan rauhallisimmista ja turvallisimmista maista, joten ymmärrämme, että suomalaiset ovat järkytyksestä sanattomina, ja me yhdymme heidän ahdinkoonsa.
<P>
Valitettavasti tällaiset verilöylyt usein noudattavat samanlaista kaavaa. Tässä tapauksessa murhenäytelmää ei voitu estää tapahtumasta, vaikka rikoksentekijä oli lähettänyt uhkausvideoita Internetiin ennen surmatyötä. Vastuuntuntoisina Euroopan unionin ja kaikkien jäsenvaltioiden päätöksentekijöinä meidän on pyrittävä kaikin keinoin varmistamaan, että tällaiset väkivallanteot paljastetaan ja estetään ajoissa.
<P>
Haluan vielä kerran ilmaista Euroopan parlamentin puolesta syvimmän osanottomme ja osoittaa solidaarisuuttamme uhreille ja heidän perheilleen.
