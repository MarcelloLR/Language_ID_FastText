<CHAPTER ID="009">
Burman tilanne (keskustelu) 
<SPEAKER ID="188" NAME="Puhemies">
(ES) Esityslistalla on seuraavana neuvoston ja komission julkilausumat Burman tilanteesta.
<SPEAKER ID="189" NAME="Janez Lenarčič">
neuvoston puheenjohtaja. - (SL) Euroopan unioni seuraa Burman/Myanmarin tilannetta tarkkaan. Tuemme aktiivisesti erityisesti Yhdistyneiden Kansakuntien toimia, joilla pyritään edistämään maan siirtymistä demokratiaan, sovintoon ja kehitykseen. Käännymme kaikissa näissä kysymyksissä myös aasialaisten kumppaniemme puoleen. Erityisedustaja Piero Fassino kertoi Euroopan parlamentille Burman/Myanmarin tilanteesta. Hän antoi parlamentille tietoja myös liittoutumista Burman naapurivaltioiden ja muiden ASEAN-maiden kanssa.
<P>
Kuten tiedämme, YK:n erityislähettiläs Ibrahim Gambari vieraili Burmassa maaliskuun alussa. Olemme pettyneitä siitä, että hänen vierailullaan ei päästy mihinkään selviin tuloksiin. Ensinnäkin saimme sen vaikutelman, että Burman viranomaiset eivät olleet valmiita yhteistyöhön kansainvälisen yhteisön kanssa. Euroopan unioni haluaisi, että viranomaiset hyväksyisivät Ibrahim Gambarin ehdotukset poliittisesta edistyksestä. Koko kansainvälinen yhteisö hyväksyy kyseiset ehdotukset, jotka eivät ole liian kauaskantoisia.
<P>
EU ja Ibrahim Gambari kiinnittävät huomiota samoihin ongelmiin. Lisäksi EU lähettää säännöllisesti tärkeitä poliittisia viestejä Burmaan/Myanmariin. Yksi viesteistä on Euroopan parlamentin äskettäin antama päätöslauselma kyseisen maan tilanteesta. Keskeinen, yhteinen viestimme on, että kansalliseen sovintoon, vakauteen ja vaurauteen päästään vain uskottavalla ja kattavalla demokratisointihankkeella. Tämän takia Euroopan unioni on erittäin kiinnostunut opposition vastauksesta tulevassa kansanäänestyksessä perustuslaista.
<P>
Vetoamme viranomaisiin, jotta ne sallisivat esteettömän ja avoimen keskustelun perustuslaista ennen kansanäänestystä, lopettaisivat poliittisten aktivistien vainoamisen ja kumoaisivat lait, jotka rajoittavat sananvapautta. Nykytilanteesta huolimatta Euroopan unioni ei ole menettänyt toivoaan siitä, että Burman viranomaiset takaisivat vapaan ja oikeudenmukaisen kansanäänestyksen ja sallisivat kansainvälisten tarkkailijoiden läsnäolon. Maata valmistellaan hyväksymään tarkkailijoita ASEAN-valtioista.
<P>
Kansanäänestyksen kunnollisen toimittamisen lisäksi pyydämme Burmaa vapauttamaan poliittiset vangit ja lakkauttamaan arestit. Neuvosto yhtyy Euroopan parlamentin vetoomukseen siitä, että Burma ei jatkaisi enää Aung San Suu Kyin kotiarestia. Toivomme, että Kiina ja ASEAN-maat tukevat jatkossakin Ibrahim Gambarin tehtävää ja Yhdistyneiden Kansakuntien turvallisuusneuvoston asemaa. Välitimme viestimme diplomaattisia reittejä käyttäen ja erityisedustajamme kautta.
<P>
Yleisten asioiden ja ulkosuhteiden neuvoston ensi viikolla järjestettävässä istunnossa Euroopan unionin on tarkoitus jatkaa Burmaa koskevan yhteisen kantansa voimassaoloa. Näin humanitaariset toimet, joskin rajattuina, ovat mahdollisia, vaikka pakotteet pysyvät voimassa. Pyydämme kansainvälisiä kumppaneitamme lupaamaan lisää apua, jota Burman kansalaiset tarvitsevat kiireellisesti. Euroopan unioni jatkaa tällaisen avun antamista.
<SPEAKER ID="190" NAME="Jacques Barrot">
komission varapuheenjohtaja. - (FR) Arvoisa puhemies, hyvät naiset ja herrat, Benita Ferrero-Waldner ei päässyt paikalle tähän istuntoon. Hänen ja komission puolesta haluaisin mainita joitakin asioita Burmasta.
<P>
Joidenkin viikkojen kuluttua, 10. toukokuuta, burmalaisia pyydetään hyväksymään tai hylkäämään perustuslaki. Euroopan unioni kumppaneineen uskoo, että Burman eri poliittiset voimat ja etniset ryhmät eivät päässeet osallistumaan riittävästi perustuslakiluonnoksen valmisteluun. Valtaa pitävä juntta toimi täsmälleen oman tahtonsa mukaan tässä menettelyssä.
<P>
Tämän seurauksena perustuslaissa määrätään, että 25 prosenttia parlamentin jäsenistä nimitetään sotavoimista ja loput 75 prosenttia valitaan äänestämällä. On mahdollista, että Aung San Suu Kyi voi äänestää vuodelle 2010 suunnitelluissa vaaleissa, ja hän ehkä voi olla jopa ehdokkaana, mutta hallinto halunnee estää sen, että hänestä tulisi Myanmarin liittotasavallan presidentti jonakin päivänä. Kiinalla, Intialla ja ASEANilla on jonkin verran vaikutusvaltaa: niiden suurimmat huolenaiheet ovat Burman vakaus, kauppasuhteet ja sijoitukset.
<P>
Kiinan diplomaattisella, hillityllä avulla YK:n erityislähettiläs Ibrahim Gambari ei voinut päästä poliittisessa prosessissa yhtään pidemmälle, ja hän sanoikin aikovansa keskittyä taloudellisiin, sosiaalisiin ja humanitaarisiin kysymyksiin.
<P>
Todellisten hankkeiden puuttuessa yleisten asioiden neuvosto keskustelee 29. huhtikuuta kaikista mahdollisista toimista, joihin Euroopan unioni voisi ryhtyä vaikuttaakseen Burman tilanteeseen. Haluaisin korostaa, että Euroopan unionin tavoitteena on edistää tasapainoista lähestymistapaa Burman kysymyksessä, ja ennen kaikkea haluamme puolueettomia tuloksia. Neuvosto hyväksyi 19. marraskuuta 2007 yhteisestä kannasta version, jossa esiteltiin uusia pakotteita. Euroopan komission asetus tuli voimaan 10. maaliskuuta, ja sen vuotuinen tarkistus on määrä tehdä tämän kuun lopussa.
<P>
Euroopan unionin pakotteet kertovat tyytymättömyydestämme demokratiakehityksen hitauteen, lukuisten poliittisten vankien pidätysten jatkumiseen ja perusoikeuksien rikkomiseen. Pakotteiden vaikutusta on kuitenkin arvioitava säännöllisesti, jotta voidaan varmistaa, että ne vaikuttavat suoraan hallinnon jäseniin ja heidän varoihinsa. Komissio on luonut terveyteen ja opetukseen keskittyviä tukiohjelmia yleisen yhteistyöpolitiikan puitteissa. Olen ilahtunut huomatessani, että Euroopan parlamentti on ilmaissut tukensa näille toimenpiteille valvontaoikeutensa nojalla.
<P>
Tämän lisäksi on ECHOn humanitaarinen apu, jolla autetaan naapurimaita ja alueen burmalaisia pakolaisia. Tuemme edelleen Ibrahim Gambarin tehtävää. Euroopan unioni kuuluu ”ystävyysryhmään", joka yhdistää New Yorkissa viisi YK:n turvallisuusneuvoston pysyvää jäsentä, ASEANin puheenjohtajan, Intian, Japanin ja Norjan, jotka ovat kaikki mukana Burman tilanteen tarkkailussa. EU:n Burman erityisedustaja Piero Fassinolla on tärkeä asema Ibrahim Gambarin tehtävän tukemisessa. Nämä tiedot halusin kertoa teille Benita Ferrero-Waldnerin puolesta.
<SPEAKER ID="191" NAME="Geoffrey Van Orden">
PPE-DE-ryhmän puolesta. - (EN) Arvoisa puhemies, keskustelemme tänään Burmasta, koska Euroopan unionin kohdennetut pakotteet on uusittava viiden päivän kuluessa ja koska Burman viranomaiset aikovat itsepäisesti järjestää kansanäänestyksen lavastetusta perustuslaista jo kahden viikon kuluttua.
<P>
Haluamme vedota avoimesti Burman hallintoon, jotta se ryhtyisi toimenpiteisiin, jotka ovat sen itsensä ja Burman kansan edun mukaisia. Toisin sanoen Burman olisi liityttävä takaisin kansainväliseen kansojen yhteisöön. Epäilyttävän eristäytymisen politiikkaa on yritetty lähes koko sen ajan, kun Burma on ollut itsenäinen valtio, ja tässä politiikassa on epäonnistuttu. Siitä on ollut vahinkoa Burmalle ja sen kansalle.
<P>
Vuonna 1948 Burma oli maailman suurin riisinviejä, se tuotti 75 prosenttia maailman tiikistä ja se oli Kaakkois-Aasian varakkain valtio. Sen uskottiin etenevän kehityksessään vauhdikkaasti. Nykyään Burman bruttokansantuote henkeä kohden on pienempi kuin Ruandassa tai Bangladeshissa.
<P>
Burman talous tarvitsee kiireellisesti kansainvälisten talousjärjestöjen apua, mutta Burman sulkeuduttua itseensä ja pois demokratiasta Aasian kehitysrahasto, Maailmanpankki ja Kansainvälinen valuuttarahasto kieltäytyivät kaikki, aivan oikein, jatkamasta talousavun antamista. Burman hallinto kieltäytyi kiinnittämästä huomiota ulkoisiin tosiasioihin, mikä johti siihen, että valtiot kaikkialla maailmassa ottivat käyttöön talouspakotteita.
<P>
Burma tarvitsee ystäviä auttamaan sen kansallisten etujen suojaamisessa maailmanlaajuisesti, mutta jopa ASEAN on ilmoittanut nyt, jälleen aivan oikein, ettei se puolusta Burman viranomaisia enää missään kansainvälisissä yhteyksissä.
<P>
Viestimme Burman hallitukselle on, että maailma ei ole sitä vastaan, jos se vain lopettaa kääntämästä selkänsä maailmalle. Burman ei tarvitse pelätä kansainvälistä yhteisöä enempää kuin sen on pelättävä omaa kansaansa. Burma ei tarvitse maailman yhdeksänneksi suurinta armeijaa ja viidenneksitoista suurinta puolustusvoimien talousarviota. Burman ei tarvitse elää bunkkerissa. Sen on tunnustettava kansansa toiveet demokratiasta, lopetettava poliittinen sorto ja annettava opposition voimien osallistua täysin ja vapaasti uuteen perustuslakiprosessiin.
<SPEAKER ID="192" NAME="Józef Pinior">
PSE-ryhmän puolesta. - (EN) Arvoisa puhemies, haluamme ensinnäkin vedota Burman hallintoon, jotta se vapauttaa poliittiset vastustajansa ja yli 1 800 poliittista vankia, myös Aung San Suu Kyin, 1988 Generation Students -ryhmän johtajat ja Shan Nationalities League for Democracy -järjestön johtajat, jotka pidätettiin vuonna 2005. Burman on myös annettava selvitys uhreista ja henkilöistä, jotka katosivat viime syyskuun buddhalaismunkkien ja demokratia-aktivistien mielenosoituksia vastaan suunnatuissa tehoiskuissa, samoin kuin kadonneiden munkkien ja nunnien olinpaikasta. Lisäksi Burmaa vaaditaan varmistamaan Burmaan pääsy tulevalle YK:n erityislähettiläälle, joka vastaa Burman ihmisoikeustilanteesta, ja antamaan opposition poliittisille puolueille mahdollisuuden tavata erityislähettiläs.
<P>
Niin kutsuttu kansanäänestys aiheuttaa todellisia huolia: vaarana on, että nykyisissä sorto-olosuhteissa kansanäänestys vain lujittaisi sotilashallinnon asemaa. Kun hallinto ilmoitti kansanäänestyksestä, se antoi lain nro 1/2008, jossa äänioikeus kielletään uskonnollisten järjestöjen jäseniltä, mukaan lukien munkeilta ja nunnilta. Lailla määrätään myös kolmen vuoden vankeusrangaistus niille, jotka ”luennoivat, jakavat esitteitä, käyttävät julisteita tai häiritsevät äänestystä millä muulla tavalla tahansa äänestyskopeissa tai julkisissa tai yksityisissä paikoissa kansanäänestyksen turmelemiseksi”.
<P>
Pyydämme hallitusta takaamaan, että se kutsuu koolle puolueettomat vaalilautakunnat, kokoaa äänestäjistä kunnollisen rekisteröitymisluettelon, poistaa vanhat rajoitukset tiedotusvälineiltä, sallii yhdistymis-, sanan- ja kokoontumisvapauden Burmassa ja kumoaa uudet säännökset, joiden mukaan perusteltu keskustelu kansanäänestyksestä on rangaistavaa.
<SPEAKER ID="193" NAME="Marco Cappato">
ALDE-ryhmän puolesta. - (IT) Arvoisa puhemies, hyvät naiset ja herrat, arvoisa komission jäsen Barrot, viittasitte tasapainoiseen lähestymistapaan. Pelkään, että lähestymistapa on liian varovainen ensinnäkin siksi, että on olemassa tietoja, jotka tämän parlamentin on saatava tietoonsa. Kyse on EU:n välineistä, joilla voidaan edistää demokratiaa ja ihmisoikeuksia.
<P>
Välineet ovat uusia, eikä niiden käyttöön ole nyt edes pakko saada lupaa valtion diktatuurilta, jotta varat voitaisiin maksaa. Tämän takia me joko seuraamme tilannetta ulkopuolelta tai vaihtoehtoisesti keskustelemme siitä pohtien, mitä olisi tehtävä. Jos tilanne on tällainen, meidän on tiedettävä - nyt - kuinka jaamme nämä varat, keitä voimme auttaa ja miten saamme tietoja maahan ja maasta. Meidän on esimerkiksi harkittava, miten rahaa käytetään niin kutsuttuun huumesotaan. Kyse on rahasta, joka menee Burmassa suoraan maan hallinnon kirstuihin ja jolla maan kansaa pystytään sortamaan entistä paremmin Yhdistyneiden Kansakuntien ansiosta. Myös meidän Euroopan unionissa on puututtava tähän ongelmaan. Kansanäänestyksessä merkittävin ongelma ei ole se, että siihen eivät voi osallistua kaikki osapuolet. Kuten sanoitte, kansanäänestys on peittelyä, jonka turvin hallinto voi jatkaa mielivaltaista ihmis- ja siviilioikeuksien uhmaamista Burmassa.
<P>
Haluaisin muistuttaa neuvoston edustajalle Janez Lenarčičille, että munkit olivat tiiviisti mukana väkivallattomassa taistelussa ja maksoivat siitä jopa hengellään. Nyt ilmoititte, että ette aio kutsua Dalai Lamaa Brysseliin erittäin tarpeelliseen poliittiseen vuoropuheluun EU:n valtioiden kanssa. Ilmoituksenne vaikuttaa - ja on jo vaikuttanut - kielteisesti burmalaisten, ja erityisesti munkkien, väkivallattomaan taisteluun.
<SPEAKER ID="194" NAME="Brian Crowley">
UEN-ryhmän puolesta. - (GA) Arvoisa puhemies, viime vuoden lokakuussa maailma todisti tuhansien buddhalaismunkkien ja tavallisten ihmisten marssimista Yangonin kaduilla. He pyysivät vapautusta Burman epäoikeudenmukaisesta ja väkivaltaisesta sotilashallinnosta. Mielenosoitus oli suurin hallituksen vastainen mielenosoitus sitten vuoden 1988 ensimmäisen demokraattisen liikkeen verisen tukahduttamisen.
<P>
(EN) Jos joku on sitä mieltä, että tilanne voisi olla pahempi kuin mitä se oli viime vuonna, riittää, että tarkastelee todisteita: köyhyys, puute ruoasta, jatkuva sorto, poliittisten vastustajien hävittäminen, Saharov-palkitun ja Nobelin rauhanpalkinnon saaneen jatkuva vangitseminen, kaikkien esitettyjen, vaihtoehtoisten näkemysten jatkuva sorto ja tukahduttaminen.
<P>
Meidän tehtävänämme Euroopan unionissa on viestittää edelleen vahvasti tuesta, jota annoimme syyskuussa 2007 ihmisille, jotka kampanjoivat Burmassa. Nyt edessämme on tilanne, jossa uudesta perustuslaista äänestetään kansanäänestyksessä. Jotkut kuvaavat perustuslakia seuraavaksi askeleeksi kohti demokratian palauttamista, mutta kuitenkin sillä ohjataan neljännes parlamenttipaikoista sotilasvallalle, kielletään Aung San Suu Kyitä asettumasta ehdolle vaaleissa, koska hän on naimisissa ulkomaalaisen kanssa, ja pakotetaan noudattamaan täysin juntan määräyksiä.
<P>
Kiinan on nyt osallistuttava painostamaan junttaa Burmassa, jotta juntta antaisi ihmisille kunnollisen edustuksen. Myös Bangladeshin ja Thaimaan on annettava tukensa kannustaakseen Burman viranomaisia uudenlaisiin näkökulmiin. Meidän on lisättävä pakotetoimiamme ja ryhdyttävä voimakkaampiin poliittisiin toimenpiteisiin paitsi Euroopan tasolla myös kaikkialla maailmassa ja erityisesti Yhdistyneissä Kansakunnissa. Kaikkien Euroopan unionin jäsenvaltioiden olisi puhuttava yhdellä äänellä Yhdistyneissä Kansakunnissa painostaakseen viranomaisia toimiin kyseisellä tasolla.
<SPEAKER ID="196" NAME="Hélène Flautre">
Verts/ALE-ryhmän puolesta. - (FR) Arvoisa puhemies, kuten juuri esitettiin, humanitaarinen tilanne ja ihmisoikeustilanne Burmassa ovat huononemassa, ja on seuraavan yleisten asioiden ja ulkosuhteiden neuvoston tehtävänä tunnustaa tämä selvästi ja määrittää toimenpiteet, joihin ryhdytään Euroopan politiikan puitteissa.
<P>
Aluksi myönteiseltä vaikuttanut perustuslain uudistaminen muuttuikin täysin macchiavellismin mukaiseksi hankkeeksi. Sotilashenkilöstön läsnäolosta hallituksessa on tulossa virallisesti perustuslain osa, mikä rikkoo kaikkia kansainvälisiä sääntöjä vastaan ja tapahtuu tarkkailijoiden ollessa poissa, kun taas kaikki nykyistä hallintoa vastustavat henkilöt suljetaan pois vaaliedustuksesta. Tämä on varsinainen farssi, ja se sysää Burman entistä syvemmälle juntan rautaiseen komentoon.
<P>
On sanottava, että tämä kertoo Euroopan unionin ja Yhdistyneen Kansakunnan käyttöönottaman kattavan strategian epäonnistumisesta sekä Burmassa itsessään että aluetasolla. Lähettiläämme ei ole päässyt edes astumaan jalallaan Burmaan. Kaksipuoleisesta strategiastamme - pakotteet/kannustimet - on nyt tultava entistä tehokkaampi ja keskitetympi. Tarvitsemme toisin sanoen jo esitettyjen, tavoitteiden mukaisten kriteerien parempaa, oivaltavampaa ja säännöllisempää käyttöönottoa.
<P>
Rahoitustoimiimme eivät saa kuulua ne yritykset, joilla on yhteyksiä junttaan tai jotka tavalla tai toisella rahoittavat sitä, eivätkä myöskään vallassa olevat ihmiset, jotka voivat lähteä muihin maihin ostoksille ja lähettää lapsensa kouluihin ulkomaille. Sama koskee näihin ihmisiin kohdistettuja pankkialan pakotteita, jotka tällä hetkellä eivät kiellä siirtoja eurooppalaisten pankkien kautta.
<P>
ASEANin osalta neuvotteluja vapaakauppasopimuksesta on pidettävä mahdollisuutena, jolla voidaan varmistaa, että naapurivaltiot eivät ota käyttöön sellaisia strategioita, joilla saatettaisiin hyvittää Burman vastaisia pakotteita.
<P>
Toinen seikka koskee kannustimia. Meidän on samanaikaisesti tuettava maan elinehtoja humanitaarisella tasolla, mikä on itsestään selvää, mutta myös poliittisella tasolla. Tämä tarkoittaa Burman viranomaisten julkista tuomitsemista, kansanäänestyksen sisällön ja käytettyjen toimenpiteiden arvostelemista ja oikeussääntöjen ja perusvapauksien vakaumuksellista edistämistä EIDHR-hankkeiden kautta. Se tarkoittaa myös ihmisoikeustoimien tukemista ja suojaamista, lasten sotilaallisen väkisinvärväämisen torjumista ja lasten suojaamista väkivallalta.
<SPEAKER ID="197" NAME="Luca Romagnoli" AFFILIATION="NI">
(IT) Arvoisa puhemies, hyvät naiset ja herrat, älkää pitäkö minua kiinafoobisena, vaikka arvostelenkin usein Kiinan asennetta puheissani. Asiasta ei ole kuitenkaan mielestäni mitään epäilystä, kun tarkastellaan Burman tilannetta ja Kiinan hallituksen, joka tukee Burman valtioneuvostoa, hyvin tunnettuja velvollisuuksia. Kyse on sitä paitsi samoista velvollisuuksista, jotka Kiinalla on Darfurissa, Tiibetissä ja monilla muilla aluille maailmassa, missä ihmisoikeusrikkomuksiin syyllistytään, ei pelkästään Kiinassa itsessään.
<P>
Onkin selvää, että voin yhtyä kuoroon ja tukea närkästyksen, inhon ja arvostelun ilmauksia, joita päätöslauselmissamme usein esitetään. Epäilen kuitenkin päätöslauselmamme tehokkuutta. Tuen selvää tuomitsemista ja paheksun sitä, että 45 vuodessa Burman hallinto ei ole edistynyt ihmisoikeuksien ja vakaumuksenvapauden kunnioittamisessa.
<P>
Miten en voisi tuomita burmalaisten poliittista ja etnistä sortoa? Haluaisinkin käyttää tilannetta hyväkseni muistuttaakseni erityisesti karen-kansasta, jotka ovat pitäneet ylpeinä kiinni omasta identiteetistään vuosikymmeniä, ja haluaisin aivan yhtä määrätietoisesti tuomita kansanäänestysjärjestelmän, jota suojataan Burman hallinnon tyrkyttämällä perustuslailla. Hyvät naiset ja herrat, tunnetasolla olen tietenkin samaa mieltä kaikesta, mitä päätöslauselmassa sanotaan, mutta kun otetaan huomioon, että - kuten tavallista - kaikki EU:n asiakirjoista alkunsa saava jää tunnetasolle, pidän päätöslauselmaa täysin hyödyttömänä. Kuten päätöslauselmassa sanotaan, ei edes uudelleen kohdennetuilla pakotteilla ole ollut haluttua vaikutusta.
<P>
Tästä seuraa, että tiukempien tavoitteiden perääminen on tietenkin hyödyllistä, mutta samanlaista painostusta pitäisi käyttää muihinkin maihin, esimerkiksi Kiinaan, Venäjään ja Intiaan, jotta ne käyttäisivät taloudellista ja poliittista vaikutusvaltaansa Burman hallintoon ja tekisivät yhteistyötä Euroopan unionin kanssa tällä alalla ja lopettaisivat aseiden ja strategisten varojen viennin. Olen periaatteessa samaa mieltä myös asioista, jotka Hélène Flautre esitti erittäin vakuuttavasti.
<SPEAKER ID="198" NAME="Hartmut Nassauer" AFFILIATION="PPE-DE">
(DE) Arvoisa puhemies, hyvät naiset ja herrat, muutaman päivän kuluttua neuvosto päättää, säilyttääkö se yhteisen kantansa Burmasta ja jatkaako se pakotteita. Burmassa ei ole tapahtunut mitään olennaisia muutoksia demokratiassa, oikeussäännöissä tai ihmisoikeuksien kunnioittamisessa. Maassa on lähes 2 000 poliittista vankia. Oppositiojohtaja Aung San Suu Kyitä on pidetty kotiarestissa jo vuosia. Lyhyesti sanottuna ei ole pienintäkään syytä lieventää pakotteita.
<P>
Perustuslakiäänestyksestä on kieltämättä ilmoitettu ja perustuslakiluonnos julkistettu, mutta näillä toimilla ei ole demokraattista oikeutusta. Kansaa tai demokraattista oppositiota ei ole kuultu. Perutuslakiluonnoksessa on useita demokraattisia puutteita. On järjetöntä, että neljännes parlamentin paikoista menee sotilasvallalle. On järjetöntä sulkea pois ehdokkaita, joilla on ulkomaalainen puoliso tai joiden lapset ovat ulkomaan kansalaisia. Kaikki tämä todistaa demokraattisen edistyksen puutteesta.
<P>
Mitä voidaan tehdä? Tuen edellisten puhujien esittämiä vetoomuksia ja erityisesti kollegani Geoffrey Van Ordenin harkittuja huomioita. Emme voi kuitenkaan puuttua Burman tilanteeseen yksinämme. Ilman Kiinan tukea juntta ei selviäisi. Tämän takia myös kiinalaisilla on vastuunsa Burman tapahtumista. Kiina siirtyi maahan täyttämään lännen pakotteiden aiheuttaman taloudellisen tyhjiön ja hyötyy nyt tilanteesta. Onkin lähestyttävä Kiinaa, jos haluamme nähdä Burman tilanteen muuttuvan.
<P>
Haluaisin myös vedota ASEAN-maiden ystäviini. Tiedän, että ystäväni ASEANissa pitävät kaikkia Myanmaria koskevia huomautuksia puuttumisena heidän sisäasioihinsa, mutta tiedän myös, että Myanmarin tilanne huolestuttaa heitä. Viestini heille on, että Myanmar turmelee ASEANin julkisuuskuvaa maailmalla, joten myös ASEANin on ryhdyttävä painostustoimiin.
<SPEAKER ID="199" NAME="Richard Howitt" AFFILIATION="PSE">
(EN) Arvoisa puhemies, olen tyytyväinen neuvoston ja komission tänä iltapäivänä antamiin julkilausumiin. Viime vuoden mielenosoituksissa kiinni otettuja 700 poliittista vankia pidetään edelleen vangittuina, ja kenraali Than Shwe kieltäytyi tapaamasta YK:n erityislähettiläs Ibrahim Gambaria, minkä takia meidän on uusittava yhteinen kantamme nyt puoli vuotta myöhemmin. Tämä ei kuitenkaan yksinään riitä. Miksi emme ulottaisi pakotteita öljyyn ja kaasuun, jotka ovat hallinnon rahoituksen ytimessä? Jos Yhdysvallat asettaa rahoituksen ja pankkialan pakotteita ja kieltää hallinnolta ulkomaiset valuutat, miksei Euroopan unioni tekisi samoin? Mihin toimenpiteisiin voidaan ryhtyä, jotta humanitaarinen apu pääsisi Itä-Burmaan, missä 3 000 kylää on tietojen mukaan hävitetty maan tasalle ja missä eurooppalaiset apujärjestöt ovat valmiina toimiin? Buddhalaismunkit ovat kirjoittaneet ”ei” luostariensa seiniin välittääkseen viestinsä Burman siviiliväestölle perustuslakikansanäänestykseen toukokuussa. Myös Euroopan viestin Burmalle on oltava kuuluva ”ei” diktatuurille ja ”kyllä” demokratialle.
<SPEAKER ID="200" NAME="Pierre Schapira" AFFILIATION="PSE">
(FR) Arvoisa puhemies, on kulunut kuusi kuukautta siitä, kun Yangonin mielenosoitukset osoittivat maailmalle, että Burmassa tapahtuu säännöllisesti vakavia ihmisoikeusloukkauksia.
<P>
Näyttää valitettavasti kuitenkin siltä, että kansainvälinen julkinen mielipide on jo unohtunut tämän maan ja sen kriisin. Todellisuudessa meidän on tuettava Burman kansaa väsymättömästi ja hyväksyttävä yhtenäinen, pitkäaikainen strategia, jolla taataan vihdoin demokratian ja lehdistön-, uskonnon-, sanan- ja yhdistymisvapauden kunnioitus.
<P>
Diplomaattisesta painostuksesta huolimatta, Aung San Suu Kyin, joka - saanen muistuttaa - sai Saharov-palkinnon vuonna 1990, esimerkillisestä toiminnasta huolimatta ja kansainvälisen kansalaisyhteiskunnan ponnisteluista huolimatta tilanne ei ole parantunut, koska 400 000 buddhalaismunkilla ei ole äänestysoikeutta eivätkä he voi osallistua kansanäänestykseen.
<P>
Tätä tilannetta on mahdotonta hyväksyä, ja se osoittaa, että toistaiseksi käytetty painostus ei ole toiminut asianmukaisesti. Burman hallinnon vastaisia pakotteita on laajennettava, ja ne on kohdistettava nimenomaan poliittiseen eliittiin väestön sijasta.
<P>
Ennen kaikkea toivon, että EU vahvistaa toimiaan. Jotta voimme parantaa yleisön valveutuneisuutta, pyydän, me pyydämme, että Aung San Suu Kyistä - jossa tämä taistelu ruumiillistuu - tehdään kaikkien eurooppalaisten pääkaupunkien kunniakansalainen. Näin osoitamme päättäväisyytemme siitä, että haluamme edistää ihmisoikeuksia ja vapautta Burmassa.
<SPEAKER ID="201" NAME="Katrin Saks" AFFILIATION="PSE">
(ET) Kun astun aamuisin sisään Brysselin Euroopan parlamentin rakennukseen, Aung San Suu Kyi katsoo minua surullisin silmin suuresta seinäkuvasta, ja minun on tunnustettava, että joka aamu tunnen itseni hämmentävän voimattomaksi.
<P>
Lähes yksimielisesti antamillamme päätöslauselmilla ei ole ollut minkäänlaista vaikutusta. Kuunnellessani tänään sekä komission että neuvoston edustajien puheita huomasin tietyn puhetavan: ”Me toivomme, haluamme, harkitsemme, olemme huolissamme.” Eikö tällainen asenne ole liian hillitty, kun vastassamme on Burman kaltainen hallinto? Meidän on puhuttava yhdellä äänellä ja paljon voimakkaammin.
<P>
Miten pääsemme eteenpäin? Palaamme aina talouspakotteisiin. Mielestäni tämä on kuitenkin selvästi ainoa tapa vaikuttaa kyseiseen hallintoon. Lisäksi meidän on valvottava tarkkaavaisesti, mihin kehitysapuamme käytetään. Rahojemme ehtona on oltava yhteiskunnan erityisuudistukset.
<SPEAKER ID="202" NAME="Ana Maria Gomes" AFFILIATION="PSE">
(EN) Arvoisa puhemies, olen ollut Burmassa ja nähnyt kurjuuden ja sorron, jossa burmalaiset elävät. Häpeällistä kyllä, Eurooppa ei ole tehnyt tarpeeksi auttaakseen burmalaisia - heidän rohkeita munkkejaan, heidän poliittisia vankejaan, heidän urheaa johtajaansa Aung San Suu Kyitä - saamaan vapauden ja pääsemään eroon sortojuntasta.
<P>
Eurooppa ei ole tehnyt riittävästi saadakseen vaikutusvaltaisia naapureita, esimerkiksi Thaimaata, Malesiaa, Singaporea ja erityisesti Indonesiaa, liikkeelle ja tukemaan niitä, jotka taistelevat ihmisoikeuksien ja demokratian puolesta Burmassa.
<P>
Eurooppa ei ole tehnyt tarpeeksi painostaakseen Kiinaa ja Intiaa lopettamaan tavalla tai toisella Burman sortajien tukemisen. Eurooppa ei ole tehnyt tarpeeksi estääkseen ja rangaistakseen eurooppalaisia yrityksiä, esimerkiksi ranskalaista Total-yritystä, joka jatkaa liiketoimia Burmassa ja auttaa näin huumemafiaa ja Burman juntan muodostavia sortajia. Euroopan on toimittava nyt ja kieltäydyttävä hyväksymästä kansanäänestysfarssia.
<P>
José Manuel Barroson ja hänen komissionsa tänään Pekingiin lähtevien jäsenten on keskusteltava päättäväisesti ja selkeästi Burmasta ja Kiinan hallinnon velvollisuuksista ja sen surkeasta tilasta. Nykyisen ja seuraavan neuvoston puheenjohtajavaltion on toimittava päättäväisesti muuttaakseen burmalaisten elämää ottamalla tiukasti käyttöön päätetyt pakotteet ja painostamalla YK:n turvallisuusneuvostoa toimimaan Burman sortajia vastaan.
<SPEAKER ID="203" NAME="Marios Matsakis" AFFILIATION="ALDE">
(EN) Arvoisa puhemies, tämän parlamentin arkeen kuuluu päätöslauselmien antaminen, mutta nämä päätöslauselmat ovat hyvin suurelta osin täysin hyödyttömiä. Olemme myös tottuneita käyttämään pakotteita, jotka ovat myös täysin hyödyttömiä, koska ne eivät oikeasti muuta mitään, vaan, kuten tässäkin tapauksessa, kohdistuvat Burman tavalliseen kansaan, jonka elämästä teemme entistäkin kurjempaa.
<P>
On jo mainittu, että tämän tapauksen todellinen syypää on Kiina. Kohdistammeko Kiinaan mitään pakotteita? Emme! EU:n markkinoille virtaa huonoja tuotteita, joita hankimme Kiinasta. Miksi emme aseta pakotteita Kiinalle nähdäksemme, miten se vaikuttaisi Burman tilanteeseen?
<SPEAKER ID="204" NAME="Colm Burke" AFFILIATION="PPE-DE">
(EN) Arvoisa puhemies, olen tässä asiassa samaa mieltä kollegojeni kanssa. Kyse ei ole pelkästään siitä, että muutosta ei ole tapahtunut useisiin kuukausiin, vaan siitä, että sitä ei ole tapahtunut 50 vuoteen.
<P>
Ihmisoikeuksia rikotaan päivittäin. Uskonnolliset yhteisöt astuvat kaduille vasta, kun ne uskovat, että maassa on jotakin pahasti vialla. Näimme tämän joitakin kuukausia sitten, kun munkit astuivat kaduille, sillä he halusivat saada viestinsä kuuluville. Juntan reaktio oli toisenlainen: se varmisti, että munkkien mielenosoitukset kaduilla pysäytettiin ja tukahdutettiin välittömästi, ja heti tämän jälkeen tapahtuneet murhat ovat pöyristyttäviä. Tämä hallitus on edelleen vallassa.
<P>
Tapauksen pääsyyllisiä ovat yritykset ja valtiot, jotka tekevät kauppaa Burman kanssa: ne toimittavat maahan aseita ja ostavat Burman tuotteita. Olen samaa mieltä kollegojeni kanssa siitä, että meidän olisi ennakoitava tilannetta ja pakotettava Kiina täysin toisenlaiseen toimintaan suhteissaan Burmaan. Vain näin voimme muuttaa tilannetta. Myös meidän on ryhdyttävä toimiin ja keskusteltava niiden eurooppalaisten yritysten kanssa, jotka auttavat Burman junttaa. Jos emme itse toimi, meidän on hyvin vaikeaa pakottaa muita maita muutoksiin. Tuen tätä päätöslauselmaehdotusta.
<SPEAKER ID="205" NAME="Jim Allister" AFFILIATION="NI">
(EN) Arvoisa puhemies, Burma on yksi kysymyksistä, joka aiheuttaa paljon saapuvaa sähköpostia Euroopan parlamentin jäsenten sähköpostilaatikkoihin.
<P>
Pidän Burman ja Zimbabwen tilanteita samanlaisina. Molemmat olivat aikoinaan kukoistavia talouksia. Molemmat siirtyivät sittemmin demokratiasta sortoon ja kaikkeen siihen liittyvään toimintaan: perusvapauksien kieltämiseen, äärimmäiseen köyhyyteen ja sortavaan sotilasvaltaan.
<P>
Myös EU:n toiminta on samanlaista sekä Burman että Zimbabwen tapauksissa. Molemmissa tapauksissa toiminta on ollut aivan liian varovaista. Kuuntelimme sekä komissiota että neuvostoa tänään, mutta mitä sanottavaa niillä oikeastaan oli meille? Ei paljoakaan.
<P>
Mielestäni meidän olisi oltava paljon vaativampia. Meidän on ryhdyttävä talouspakotteisiin ja muihin pakotteisiin ja otettava käyttöön kunnollinen ja täydellinen asevientikielto. Meidän on painostettava siellä, missä se on tehokkainta, ja painostuksen kohteina on oltava ne hallinnot ja kannattajat, esimerkiksi Kiina, jotka tukevat tätä junttaa. Vain tällöin - ja erityisesti toimiessamme näiden sotilasjunttaan ristiriitaisesti suhtautuvien tahojen kanssa - voimme saada aikaan muutoksen.
<SPEAKER ID="206" NAME="Janez Lenarčič">
neuvoston puheenjohtaja. - (SL) Olen jo maininnut, että seuraavassa yleisten asioiden ja ulkosuhteiden neuvoston kokouksessa keskustellaan Burman tilanteesta ja todennäköisesti annetaan joitakin päätelmiä. Palaan tähän asiaan myöhemmin, mutta ensin haluaisin vastata joihinkin esitetyistä huomioista.
<P>
Ensinnäkin Marco Cappatolle. Haluaisin painottaa, että toistaiseksi neuvosto ei ole keskustellut mahdollisuudesta kutsua Dalai Lamaa tapaamiseen yleisten asioiden ja ulkosuhteiden neuvoston kanssa. En myöskään usko, että tällaista tapaamista järjestetään koskaan. Jos tapaaminen järjestettäisiin, siinä käsiteltäisiin Tiibetiä eikä Burmaa, joka on tällä hetkellä keskustelun aiheena. Haluaisin kuitenkin todeta seuraavan: Tiibetin tilanteen parantumiseen ei tarvita niinkään Euroopan unionin ja Dalai Laman välistä vuoropuhelua, vaan Kiinan viranomaisten ja Dalai Laman välistä vuoropuhelua. Puheenjohtajavaltio Slovenia on pyytänyt tätä jo useita kertoja.
<P>
Sitten seuraavasta yleisten asioiden ja ulkosuhteiden neuvoston istunnosta. Odotamme neuvoston saavan aikaan päätelmiä ja päättävän, että se toistaa syvän huolensa Burman tilanteesta ja vetoaa Burman viranomaisiin, jotta ne toimisivat nopeasti ja saisivat aikaan muutoksen kohti legitiimiä siviilihallintoa ja kansallista sovintoa. Odotamme neuvoston myös pyytävän avointa keskustelua kansanäänestyksestä, joka olisi toimitettava vapaasti ja oikeudenmukaisesti. Lisäksi, kuten Hélène Flautre mainitsi, odotamme Burman viranomaisten kutsuvan kansainvälisiä tarkkailijoita valvomaan kansanäänestystä.
<P>
En epäile, ettei neuvosto pyytäisi poliittisten vankien vapauttamista, kuten Richard Howitt huomautti. En epäile myöskään, ettei samaan aikaan vedottaisi myös Aung San Suu Kyin vapauttamiseksi. Odotamme myös pakotteiden, joiden, kuten Geoffrey Van Orden muistutti osuvasti, on määrä loppua, jatkamista vielä 12 kuukaudella ja mahdollisuutta niiden muokkaamiseen, toisin sanoen niiden kiristämiseen tai lieventämiseen milloin tahansa tilanteen mukaan.
<P>
Vastauksena Luca Romagnolille aseiden osalta haluan sanoa, että Euroopan unioni on kieltänyt kaikenlaisten aseiden ja niihin liittyvien tarvikkeiden viennin Burmaan. Tämä on osa Euroopan unionin pakotteita, ja odotamme, että tätä jatketaan yhdessä pakotejärjestelmän tai -mekanismin kanssa. Yritämme saada muut jäsenvaltiot mukaan tähän toimintaan kanssamme.
<P>
Lopuksi lisäisin, että voitaisiin sanoa, kuten Hélène Flautre sanoi, että Yhdistyneiden Kansakuntien Burmaa koskeva strategia on epäonnistunut. Kuitenkin voitaisiin myös sanoa, että se ei ole vielä kantanut hedelmää. Itse taipuisin kannattamaan jälkimmäistä.
<SPEAKER ID="207" NAME="Jacques Barrot">
komission varapuheenjohtaja. - (FR) Arvoisa puhemies, olen kuunnellut tarkkaavaisesti kaikkia puheenvuoroja, joista heijastuu se tosiasia, että Burmalla on edessään vielä pitkä tie demokratiaan, ja olemme tästä kaikki aivan tietoisia. Meidän on vahvistettava politiikkaamme edelleen, ja haluaisin tässä yhteydessä osoittaa, että otimme äskettäin käyttöön pakotteita, jotka kohdistuvat hallintoon ja nimenomaan sen johtajiin. Neuvosto etsii parhaillaan mahdollisuutta laajentaa talouspakotteita.
<P>
Haluaisin lisätä, että poliittisten vankien osalta yleisten asioiden ja ulkosuhteiden neuvostolla on mahdollisuus lähettää Burman hallinnolle jälleen viesti 29. huhtikuuta ja pyytää sitä lopettamaan uhkailu ja vankeusrangaistukset. Haluamme vannoutuneesti säilyttää solidaarisuuden Aung San Suu Kyin kanssa. Haluaisin muistuttaa, että emme voi olla häneen suoraan yhteydessä, mutta olemme yhteydessä hänen puolueensa jäseniin.
<P>
Pakotteiden lisäksi jotkut teistä mainitsivat tietenkin yhteistyön naapurimaiden kanssa. Niiden on autettava meitä vaikuttamaan Burman hallintoon. Benita Ferrero-Waldner ottaa Burman-kysymyksen esiin Kiinan kanssa tällä viikolla. Komissio on ottanut yhteyttä myös Thaimaan hallitukseen, kun taas Indonesia vaikuttaa olevan valmistelemassa uutta aloitetta. Olette kuitenkin aivan oikeassa korostaessanne alueen muiden maiden toimien tärkeyttä.
<P>
Nyt käsittelen väestön auttamisen ongelmaa. Burman kansa ei saa joutua maksamaan johtajien maahan aiheuttamasta poliittisesta pysähtyneisyydestä. Ei riitä, että Eurooppa tuomitsee ja yksinkertaisesti eristää Myanmarin. Haluan tuoda esille, että auttaessamme pyrimme painottamaan aina tilaisuuden salliessa sitä, että apu on tehokasta vain, jos hallinto on parempaa.
<P>
Erityisesti Marco Cappato ilmaisi huolensa siitä, miten kansainvälistä apua valvotaan. Minun on korostettava, että kansainvälinen apu välitetään YK:n virastojen ja kansalaisjärjestökumppanien kautta, ja voin kertoa teille, että valvomme tätä erittäin tiiviisti. Olitte kuitenkin aivan oikeassa nostaessanne kysymyksen esiin.
<P>
Uskonkin, että haluamme jatkaa painostusta mahdollisimman paljon varmistaaksemme, että Burma siirtyy nopeampaan tahtiin kohti demokratiaa. Samanaikaisesti meidän on huolehdittava, että burmalaiset eivät joudu kärsimään enempää täydellisen eristämisen seurauksena, sillä se ei olisi oikeanlainen ratkaisu.
<SPEAKER ID="208" NAME="Puhemies">
(ES) Olen vastaanottanut kuusi työjärjestyksen 103 artiklan 2 kohdan mukaisesti käsiteltäväksi jätettyä päätöslauselmaesitystä keskustelun päätteeksi.
<P>
Keskustelu on päättynyt.
<P>
Äänestys toimitetaan torstaina 24. huhtikuuta 2008.
<P>
Kirjalliset kannanotot (142 artikla)
<SPEAKER ID="986" NAME="James Nicholson  " AFFILIATION="PPE-DE">
kirjallinen. - (EN) Olen vilpittömän tyytyväinen tähän päätöslauselmaan, jossa näkyy parlamentin jatkuva huoli Burman tilanteesta. Velvollisuutenamme on varmistaa, että kyseisen maan tapahtumat eivät ”katoa täysin tutkasta”.
<P>
On tunnettu tosiasia, että vaikka Burmassa on rikkaat luonnonvarat ja hedelmällistä maata, se on yksi maailman köyhimmistä valtioista. On myös yleisesti tunnettua, että sotilasjuntta on vastuussa joukosta ihmisoikeusrikkomuksia, myös hallintoa vastaan mieltä osoittaneiden buddhalaismunkkien julmasta kohtelusta.
<P>
Viimeaikaisen kehityksen perusteella ja erityisesti sotilasjuntan yrittäessä pakottaa maalle täysin epädemokraattista ja epäoikeutettua perustuslakia on korkea aika, että Euroopan unioni käyttää kaikki vaikutusmahdollisuutensa tilanteen parantamiseksi.
<P>
Enää ei ole aika pelkkään keskusteluun Burman tilanteesta kansainvälisellä näyttämöllä. YK:n ja Burman viranomaisten väliset neuvottelut ovat osoittautuneet täysin hyödyttömiksi. Nyt tarvitaan kiireellisesti pakotteita, jotka on kohdistettava junttaan ja siihen liittyvään liiketoimintaan.
<P>
Tuen täysin tätä päätöslauselmaa, jossa vedotaan neuvostoon, jotta se ottaisi käyttöön laajemmat ja tiukemmat pakotteet Burman sotilashallinnolle. Toivon todellakin, että teot seuraavat sanojamme.
