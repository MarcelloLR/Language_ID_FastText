<CHAPTER ID="006-03">
3. Lähi-idän/Gazan tilanne (äänestys) 
<P>
- Ennen äänestystä:
<SPEAKER ID="073" NAME="Martin Schulz" AFFILIATION="PSE">
(DE) Arvoisa puhemies, olen kiitollinen saamastani puheenvuorosta. Teidän ja kollegojeni luvalla haluan esittää kaksi huomautusta, ensinnäkin äänestettävänä olevasta päätöslauselmasta ja toiseksi henkilökohtaisen lausuman eräästä parlamentin jäsenestä.
<P>
Mitä tulee päätöslauselmaan, ryhmäni keskusteli siitä jälleen eilen illalla. Keskustelu oli erittäin perinpohjainen ja kiihkeä, mutta myös paljon ajatuksia herättävä. Valmistautuessamme tänä aamuna äänestämään olemme kaikki uskoakseni järkyttyneitä siitä, mitä jäsen Wurtz kertoi meille hetki sitten. Kun aseelliset selkkaukset laajenevat siinä määrin, etteivät kansainväliset elimet ole enää turvassa, tilanne on äärimmäisen vakava. Meidän on vedottava tässä tapauksessa erityisesti Israeliin, että se kunnioittaisi kansainvälisen yhteisön elimiä, koska muutoin vaarannetaan alueen humanitaarinen infrastruktuuri, mikä ei todellakaan ole kansainvälisen lain mukaista.
<P>
Olemme päättäneet tukea tätä päätöslauselmaa, koska - eilisen pitkällisen keskustelun jälkeen - katsomme, että on oikein ja erittäin tärkeää hyväksyä se nyt. Katsomme myös, että meidän, Euroopan parlamentin toimielimenä, on välttämätöntä lähettää tällaisia signaaleja. Yksi asia on kuitenkin varmaa, nimittäin se, että kun väkivalta laajenee siinä määrin, etteivät edes koulut ja lastentarhat säästy siltä, kyseessä on asia, jota ei pidä pahoitella vaan joka on tuomittava erittäin jyrkästi. Vaikka päätöslauselmaan ei sisällykään tällaista kohtaa,
<P>
(Voimakkaita suosionosoituksia)
<P>
haluamme korostaa sitä tässä yhteydessä, koska tämä kuvastaa nähdäksemme monien, myös muita poliittisia ryhmiä edustavien kollegojemme tuntemuksia.
<P>
Saanen sanoa muutaman sanan tänään kollegasta, joka on koko poliittisen uransa ajan edistänyt erityisellä tavalla rauhaa maailmassa ja Euroopan unionissa. Tämä on viimeinen täysistunto, johon kollegani Rocard osallistuu. Meille Euroopan parlamentin sosialidemokraattisessa ryhmässä, mutta uskoakseni meille kaikille...
<P>
(Parlamentti osoitti suosiotaan seisten.)
<SPEAKER ID="074" NAME="Puhemies">
(DE) Suuret kiitokset, jäsen Schulz. Koska en voinut osallistua neuvoston puheenjohtajan, Tšekin pääministerin Mirek Topolánekin vierailun kunniaksi eilen järjestettyyn vastaanottoon, haluan sanoa jäsen Rocardille seuraavaa. Hyvä jäsen Rocard, haluan ilmaista ystävyyteni ja syvän kunnioitukseni teitä kohtaan ja toivottaa teille onnea ja menestystä kaikissa tulevaisuudensuunnitelmissanne. Toivon, että näemme toisiamme usein vastaisuudessakin, ja haluan kiittää teitä suuresta panoksestanne Euroopan yhdentymiseen. Jäsen Rocard, olen teille vilpittömästi kiitollinen!
<P>
(Voimakkaita suosionosoituksia)
<P>
- Ennen kohdasta 3 toimitettua äänestystä:
<SPEAKER ID="075" NAME="Michael Gahler" AFFILIATION="PPE-DE">
(DE) Arvoisa puhemies, ryhmäni ja myös muiden poliittisten ryhmien tuella ehdotan seuraavaa tarkistusta:
<P>
(EN) sanat "erityinen vastuu" korvataan sanoilla "merkittävä rooli", jotta kyseinen kohta kuuluisi seuraavasti: "jossa Egyptillä on merkittävä rooli".
<P>
(Suullinen tarkistus hyväksyttiin.)
<SPEAKER ID="078" NAME="Puhemies">
(DE) Hyvät parlamentin jäsenet, haluan ilmoittaa teille, että Euro-Välimeri-alueen parlamentaarisen edustajakokouksen (EMPA) puheenjohtajana pyrin siihen, että Euro-Välimeri-alueen parlamentaarisen edustajakokouksen puheenjohtajisto antaa samantapaisen päätöslauselman kuin se, josta parlamentti juuri päätti.
<P>
(Suosionosoituksia)
