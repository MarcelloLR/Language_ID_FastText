<CHAPTER ID="004">
Tilintarkastustuomioistuimen seitsemän jäsenen nimittäminen (keskustelu) 
<SPEAKER ID="036" NAME="Puhemies">
(ES) Esityslistalla on seuraavana yhteiskeskustelu Inés Ayala Senderin talousarvion valvontavaliokunnan puolesta laatimista seitsemästä mietinnöstä ehdotuksista nimittää David Bostock, Michel Cretin, Maarten B. Engwirda, Henri Grethen, Harald Noack, Ioannis Sarmas ja Hubert Weber tilintarkastustuomioistuimen jäseniksi.
<SPEAKER ID="037" NAME="Inés Ayala Sender">
esittelijä. - (ES) Arvoisa puhemies, kuten te kaikki tiedätte, neuvosto nimittää tilintarkastustuomioistuimen jäsenet parlamenttia kuultuaan kuusivuotiseksi kaudeksi. Talousarvion valvontavaliokunnan vastuulla on parlamentin lausunnon valmistelu.
<P>
Tilintarkastustuomioistuin koostuu EU:n jäsenvaltioista tulevista 27 jäsenestä, ja valmistaudumme nyt uusimaan neljän ehdokkaan valtuutuksen. Ehdokkaat ovat David Bostock Yhdistyneestä kuningaskunnasta, Maarten B. Engwirda Alankomaista, Ioannis Sarmas Kreikasta ja Hubert Weber Itävallasta. Ehdotamme kolmea uutta jäsentä, jotka ovat Michel Cretin Ranskasta, Henri Grethen Luxemburgista ja Harald Noack Saksasta.
<P>
Talousarvion valvontavaliokunnan käsittelyssä kaikki ehdokkaat hyväksyttiin, joskin kaikkia ei yksimielisesti. Lopullinen ehdotukseni kuitenkin on, että muutaman selvennyksen jälkeen ja ellei huomautettavaa ilmene, kaikki nimitykset hyväksytään.
<P>
Haluaisin korostaa, että kolmen uuden ehdokkaan henkilökohtaisten haastattelujen perusteella Ranskan ehdokas Cretin oli vakuuttava. Hän tuo tilintarkastustuomioistuimeen huomattavan kokemuksensa kansainvälisestä tilintarkastuksesta sekä YK:ssa että Natossa. Talousarvion valvontavaliokunta piti tätä kokemusta suurena ansiona.
<P>
Neljän jatkokaudelle ehdotetun jäsenen haastatteluissa tärkein aihe oli heidän näkemyksensä tilintarkastustuomioistuimen käynnistämästä itsearviointiprosessista, jonka on määrä päättyä vuoden 2008 lopussa, sekä kunkin ehdokkaan esiintyminen keskustelussa tilintarkastustuomioistuimen organisaatiouudistuksen tarpeesta erityisesti laajentumisen jälkeen, koska tilintarkastustuomioistuimessa on jo 27 jäsentä ja sitä on tarpeen tehostaa ja nykyaikaistaa.
<P>
On sanottava, että Ioannis Sarmas oli tässä erityisen vakuuttava ja että koko valiokunta kannatti häntä yksimielisesti, todennäköisesti siksi, että hän oli menettelyn aikana erityisen yhteistyöhaluinen.
<P>
Toisaalta Maarten B. Engwirdan ja Alankomaiden hallituksen välinen sopimus ei ollut täysin avoin, mikä aiheutti valiokunnassa epäluuloisuutta.
<P>
Tilintarkastustuomioistuimen nykyisen presidentin Hubert Weberin osalta haluaisin selvittää ennen äänestystä asian, joka on mielestäni erittäin tärkeä ja joka tuli esiin talousarvion valvontavaliokunnan kuulemisen jälkeen. Tämä on mielestäni erinomainen tilaisuus selvittää se.
<P>
Arvoisa puhemies, pyydän, että annatte minun jälkeeni puheenvuoron ehdokkaalle Weberille, jotta asia voidaan selvittää.
<P>
Presidentti Weberin johtaman tilintarkastustuomioistuimen esiteltyä vuosikertomuksensa 13. marraskuuta 2007 komission entinen päätilintarkastaja väitti BBC:n uutiskanavalla, että 80 prosenttia yhteisön talousarviosta on yhä kyseenalainen. Välittömästi tämän jälkeen presidentti Weber totesi, että analyysissä noudatettiin perinteisempää lähestymistapaa, mutta että komission jäsenen Kallasin hyvin poikkeava lausunto oli myös pätevä.
<P>
Haluaisin kuulla presidentti Weberiltä totuuden ja vahvistuksen siitä, että kyseessä ovat todellakin hänen kommenttinsa. Mikäli tämä ei pidä paikkansa, toivon hänen kiistävän väitteet julkisesti ja toimittavan tästä kopion myös parlamentille, jotta tällainen ristiriita ei aiheuttaisi vahinkoa suuren yleisön mielikuville.
<P>
Palatakseni takaisin mietintööni haluaisin huomauttaa olevani turhautunut siihen, että neuvosto - jonka poissaolo tänään on todella valitettavaa - on jälleen kerran jättänyt noudattamatta parlamentin vuonna 1992 antamassa päätöslauselmassa laadittuja suurempaa avoimuutta koskevia perusteita.
<P>
Neuvosto on kahdessa tapauksessa ollut piittaamaton suosituksesta, että tilintarkastustuomioistuimessa ei ylitettäisi kahta toimikautta eli 12 vuoden aikaa. Vieläkin pahempaa on kuitenkin sen välinpitämättömyys parlamentin suosituksesta luoda tilintarkastustuomioistuimeen parempi miesten ja naisten välinen tasapaino. Tällä hetkellä 27 jäsenestä viisi on naisia, ja nyt naisten määrää ehdotetaan vähennettävän neljään. Mielestäni neuvoston olisi nyt korkea aika päättää erityistoimenpiteistä.
<P>
Vaadimme neuvostoa tunnustamaan, että parlamentin ja tilintarkastustuomioistuimen hyvät suhteet ovat olennaisen tärkeät järjestelmän kunnollisen toiminnan kannalta. Siksi neuvoston on toimitettava nimitysehdotuksensa ajoissa, jotta voimme toimia jäsenten kanssa tiiviimmässä yhteistyössä päätöstä edeltävänä aikana.
<P>
Mikä tärkeintä, muistutamme neuvostoa tarpeesta kunnioittaa Euroopan parlamentin näkemystä, etteivät vuoden 2004 tapahtumat toistuisi. Tuolloin parlamentti esitti kielteisen näkemyksensä eräästä ehdokkaasta, mutta neuvosto ei ottanut sitä lainkaan huomioon.
<P>
Useat Euroopan parlamentin jäsenet ovat huolestuneita neuvoston tulevaisuudesta ja erityisesti näinkin tärkeän elimen tehokkuudesta silloin, kun sitä johtaa 27 henkilöstä koostuva jäsenistö. Odotamme siksi hieman malttamattomina tilintarkastustuomioistuimen itsearviointia, ja suosittelen mietinnössäni, että parlamentti tarkastelee sitä huolellisesti sen valmistuessa vuoden 2008 lopussa ja muodostaa kantansa sen tarjoamiin vaihtoehtoihin.
<P>
Sitäkin ennen parannuksia voidaan kuitenkin tehdä, joten kehotan tilintarkastustuomioistuinta hyödyntämään kaikkia käytössään olevia keinoja työnsä järkeistämiseksi ja yksinkertaistamiseksi erityisesti EY:n perustamissopimuksen tarjoamien vaihtoehtojen mukaisesti. Näihin vaihtoehtoihin kuuluvat esimerkiksi mahdollisuus hyväksyä kertomuksia yhteisymmärryksen sijaan enemmistöllä sekä mahdollisuus perustaa komiteoita, jotka vastaavat tietyistä kertomuksista, jotta koko jäsenistön ei tarvitse käsitellä niitä.
<P>
Suosittelen, että hyväksyttäessä jäsenten nimittämistä koskevaa ehdotusta mainittuine ehtoineen parlamentin olisi pyydettävä, että sille toimitettaisiin joka tapauksessa selvitys mainitsemistani asioista.
<SPEAKER ID="038" NAME="Puhemies">
(ES) Kiitos, esittelijä Inés Ayala. Koska presidentti Weber ei juuri nyt ole salissa, toivon jonkun hänen kollegoistaan toimittavan pyyntönne eteenpäin, jotta hän voi vastata kysymyksiinne.
<SPEAKER ID="039" NAME="Petya Stavreva">
PPE-DE-ryhmän puolesta. - (BG) Tänään äänestämme seitsemästä ehdokkaasta tilintarkastustuomioistuimen uusiksi jäseniksi. Euroopan parlamentti ja sen jäsenet ovat pitäneet kyseistä elintä aina erittäin tärkeänä. Bulgarialaisena parlamentin jäsenenä ja uuden jäsenvaltion edustajana pidän tilintarkastustuomioistuimen asianmukaista toimintaa ja tehokasta yhteistyötä parlamentin jäsenten kanssa hyvin tärkeänä Euroopan unionin taloudellisen hyvinvoinnin kannalta tarkasteltuna.
<P>
Talousarvion valvontavaliokunnassa pidetyissä kuulemisissa saimme tietoa ehdokkaiden ammatillisesta pätevyydestä, tietämyksestä ja motivaatiosta. On toki valitettavaa, että ehdokkaiden joukossa ei ollut yhtään naista tai nuorta henkilöä, mutta Euroopan parlamentti ei voi päättää jäsenvaltioiden puolesta kansallisella tasolla tehtävistä valinnoista.
<P>
Velvollisuutemme parlamentin jäseninä on arvioida ehdokkaita, ja uskon, että talousarvion valvontavaliokunnassa näkemämme ehdokkaat ovat sopivia tilintarkastustuomioistuimen jäseniksi. Enemmistön kannatus, jonka seitsemän ehdotusta saivat äänestyksessä, on osoitus ehdokkaiden valiokunnassa saamasta arvostuksesta. Heidän poliittinen ja ammatillinen riippumattomuutensa kuului ehdotusten arviointiperusteisiin. Euroopan parlamentin PPE-DE-ryhmä tukee kaikkia ehdotuksia ja odottaa hyvää ja hedelmällistä yhteistyötä Euroopan tilintarkastustuomioistuimen jäsenten kanssa.
<SPEAKER ID="040" NAME="Gabriele Stauner" AFFILIATION="PPE-DE">
(DE) Arvoisa puhemies, hyvät naiset ja herrat, suhtaudun myönteisesti ehdotuksiin tilintarkastustuomioistuimen seitsemän uuden jäsenen nimittämisestä ja voin vain toistaa, kuinka merkittävä osuus tilintarkastustuomioistuimen työllä on EU:n ja sen jäsenvaltioiden taloudellisten etujen suojelemisessa. Tilintarkastustuomioistuin on avainasemassa tähän tavoitteeseen pyrittäessä, ja sillä on erinomainen maine. Se suorittaa tehtävänsä pelotta, reilusti, ammattitaitoisesti ja riippumattomasti, mutta sen on luonnollisesti myös luotettava yksilöihin, sillä vasta heidän avullaan elimestä tulee toimiva. Koska jäsenvaltiot ehdottavat sen jäsenet, huomautukseni on suunnattu lähinnä niille.
<P>
Jotkut saattavat pitää ehdokkaita kohtuullisen iäkkäinä. Kyseisissä tehtävissä henkilökohtainen ja ammatillinen kokemus ovat ratkaisevan tärkeitä, eikä tilintarkastajilla ole niitä riittävästi vielä 25:n, 30:n tai 35 vuoden iässä. Naisten määrään kohdistuva arvostelu on mielestäni oikeutettua, sillä naisjäseniä on vähän. Ehdokkaiden pätevyys on kuitenkin asetettava sukupuolen edelle. Joukkuehengen kehittyminen ja läheisten suhteiden luominen kansallisiin tilintarkastusvirastoihin on mielestäni tärkeää. Tärkeää on yhteistyö, mutta ei riippuvuus.
<P>
Kuten tiedätte, viime aikoina on käyty kiivaita keskusteluja siitä, onko tilintarkastustuomioistuimessa liikaa jäseniä. Päätös on nyt tehty uudistussopimuksen muodossa. Oikeutettuna huolenaiheena on yhä, voiko 27-jäseninen tuomioistuin työskennellä täydellä teholla. Jäsenten määrän ja profiilin on oltava oikeat. Erityisesti tällä alalla ammattitaito ei saa jäädä poliittisten näkökohtien varjoon. Ennen pitkää varmasti vastaan tulevia uudistussuunnitelmia ajatellen mainitsen esimerkkinä oman maani kansallisen tilintarkastusviraston, jossa jäseniä on paljon, ymmärtääkseni yli 50. Siellä jokainen jäsen on vastuussa omasta osastostaan ja täysin mukana tilintarkastustoiminnassa nauttien samalla täyttä oikeudellista riippumattomuutta.
<P>
Mitä tahansa kansallisella tilintarkastusvirastolla onkin tulevaisuudessa edessään, se pysyy edelleen tärkeimpänä liittolaisenamme talousarvion valvontatehtävissä.
<SPEAKER ID="041" NAME="Puhemies">
(ES) Meidän lienee parasta kysyä presidentti Weberiltä, haluaako hän kommentoida lyhyesti esittelijän Inés Ayalan puheenvuoroa.
<P>
Presidentti Weber, haluatteko sanoa muutaman sanan?
<SPEAKER ID="042" NAME="Hubert Weber">
tilintarkastustuomioistuimen presidentti. - (DE) Arvoisa puhemies, olin juuri ehtinyt lähteä, kun tämä kysymys esitettiin. Lienee tarpeetonta sanoa, että haluan selvittää asian. Minun väitettiin olleen BBC:n haastattelussa samaa mieltä Andreasenin kanssa. Annoin kyllä BBC:lle haastattelun, mutta Andreasenin nimeä ei edes mainittu siinä. Kaksi täällä olevaa henkilökuntani jäsentä voi vahvistaa asian.
<P>
Toisekseen minun väitetään sanoneen, että menoista 80 prosentille näytettiin punaista valoa, jos sallitte tämän yksinkertaisen sanankäänteen käytön. Sanoin itse asiassa aivan päinvastaista. Haastattelijalla on luonnollisesti vapaus valita asioiden esittämistapa. Hän kysyi minulta, hyväksynkö komission jäsen Kallasin lausunnon, jonka mukaan menoista 40 prosentille näytettiin vihreää valoa. Vastasin, että minulla ei ollut mitään sitä vastaan. Haluan näin tehdä selväksi, että näen asian samalla tavoin kuin komission jäsen Kallas. Prosenttiosuuksista voi toki aina kiistellä. Kyseessä oleva prosenttiosuus saattaa olla hieman korkeampi kuin 40, mutta vakuutan, että en puhunut mitään 80 prosentista. En maininnut sanallakaan Andreasenia, koska asia on hänen ja komission välinen, eikä tilintarkastustuomioistuin aio puuttua siihen. Kiitos, että sain mahdollisuuden vastata näihin väitteisiin.
<SPEAKER ID="043" NAME="Puhemies">
(ES) Kiitos selvennyksestä, joka vastaa esittelijän kysymyksiin. Yhteiskeskustelu on päättynyt.
<P>
Äänestys toimitetaan tänään klo 11.00.
