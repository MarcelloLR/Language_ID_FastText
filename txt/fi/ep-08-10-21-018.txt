<CHAPTER ID="018">
Lentoliikenteen turvatoimien ja henkilöskannerien käytön vaikutukset ihmisoikeuksiin, yksityisyyden suojaan, tietosuojaan ja ihmisarvoon (keskustelu)
<SPEAKER ID="507" NAME="Puhemies">
(IT) Esityslistalla on seuraavana keskustelu Philip Bradbournin ja Marco Cappaton kansalaisvapauksien sekä oikeus- ja sisäasioiden valiokunnan puolesta komissiolle laatimasta suullisesta kysymyksestä, joka koskee lentoliikenteen turvatoimien ja henkilöskannerien käytön vaikutuksista ihmisoikeuksiin, yksityisyyden suojaan, tietosuojaan ja ihmisarvoon - B6-0478/2008).
<SPEAKER ID="508" NAME="Philip Bradbourn">
laatija. - (EN) Arvoisa puhemies, haluaisin kiinnittää parlamentin huomion komission hiljattain antamaan ilmoitukseen siitä, että Euroopan lentokentillä käytetään vuoteen 2010 mennessä koko vartaloa kuvaavaa henkilöskanneria.
<P>
Haluaisin, että komissio selventää ja perustelee näkökohtia, joita on esitetty kansalaisvapauksien sekä oikeus- ja sisäasioiden valiokunnassa. Kaikkein tärkein on se, miksi tätä toimea pidetään ainoastaan teknisenä muutoksena olemassa olevaan ilmailun turvaamista koskevaan asetukseen, jolloin parlamentaarista valvontaa yksityisyyden suojasta ja ihmisarvoa koskevista perustavanlaatuisista kysymyksistä kierretään.
<P>
Tällä tekniikalla on mahdollista, korostan sanaa mahdollista, pakottaa lentomatkustajia kokemaan kohtelua, jota voidaan pitää ihmisarvon kunnioittamisen vastaisena, ja tämä ei ole todellakaan pieni tekninen askel.
<P>
Jos meidän pitää perustella tätä kansalaisillemme, meidän on ensi tiedettävä, miksi sitä yleensä tarvitaan. Aiotaanko ottaa enemmän tekniikkaa käyttöön ainoastaan siksi, että kyseinen tekniikka on saatavilla? Missä määrin tätä tekniikkaa käytetään? Voin ymmärtää, että tämä on joissain tapauksissa toissijainen toimenpide, kun henkilö ei halua, että turvallisuusvirkailija tutkii hänet. Ensisijaisena tutkintatoimena tällä loukataan erittäin vakavasti yksityisyyttä koskevia perusoikeuksiamme ja tämä toimi on niiden vastainen.
<P>
Olemme jo nähneet nesteitä koskevien sääntöjen vuoksi ennakkotapauksen, että täydentävistä turvallisuustoimista tulee pysyviä lentokentillä. Vaikka nämä nesteitä koskevat säännöt ovat hankalia matkustajille, niin niillä ei loukata yksityisyyttä.
<P>
Toinen merkittävä huolenaiheeni on tietojen säilyttäminen. Olen ymmärtänyt, että kuvien säilyttäminen ei ole alkuperäinen tarkoitus, mutta tämä ei tarkoita, etteikö tämä olisi mahdollista. Voiko komissio sen vuoksi kertoa, minkä seikkojen vuoksi tietoja pitäisi tallentaa, miten niitä turvataan ja voidaanko (ja miten voidaan) tänään päättää siitä, että tätä mahdollisuutta ei käytetä, jotta siitä voitaisiin luopua kokonaan, jolloin lainkuuliaisten matkustajien huolenaiheita lievitettäisiin?
<P>
Haluaisin myös nähdä, että käyttäjäryhmiä kuullaan asianmukaisesti. Näitä laitteita on testattu joillain lentokentillä mukaan lukien omassa maassani Lontoon Heathrow'lla, mutta tietääkseni asiantuntijat tai asianmukaiset parlamentin valiokunnat eivät ole vielä tarkastelleet testien tuloksia.
<P>
Haluaisin lopuksi kehottaa, että komissio ei pakota henkilöitä mahdolliseen ihmisarvoa alentavaan menettelyyn ennen kuin ensin ymmärretään viattomien matkustajien oikeutetut huolenaiheet.
<P>
Meidän olisi luonnollisesti suhtauduttava vakavasti turvallisuuteen, mutta tällainen tekniikan yleinen käyttöönotto voi mahdollisesti johtaa siihen, että oikeutetusta turvallisuuskysymyksestä muodostuu turvallisuusalan tirkistysesitys, jota on mahdotonta hyväksyä.
<SPEAKER ID="509" NAME="Antonio Tajani">
komission varapuheenjohtaja. - (IT) Arvoisa puhemies, haluaisin kiittää parlamenttia tämän suullisen kysymyksen esittämisestä, koska voin sen vuoksi selventää tärkeänä pitämääni asiaa. Matkustajien oikeudet - oikeus turvallisuuteen ja oikeus olla sietämättä hyvin pitkiä jonoja - sekä valvontajärjestelmä, joka vaikuttaa olevan vanhentunut eikä aina erittäin tehokas, tätä kaikkea me olemme arvostelleet, ja kun olin Euroopan parlamentin jäsen, minäkin arvostelin sitä. Meidän on sen sijaan pyrittävä saamaan aikaan valvontajärjestelmä, jonka avulla kansalaiset voivat matkustaa mahdollisimman helposti ja miellyttävästi. Ilmoitimme siten pari viikkoa sitten, mitä esineitä voidaan kuljettaa käsimatkatavarana ja mitä ei.
<P>
Komission ja energian ja liikenteen pääosaston toteuttamien toimien tavoite on siirtyä kansalaisille hyödylliseen suuntaan: kansalaisten oikeuksien suojeleminen kaikissa olosuhteissa on sitoumus, jonka tein Euroopan parlamentissa ja jota aion edelleenkin kunnioittaa.
<P>
Ehdotuksen tavoite - haluan ilmoittaa sen hyvin selvästi ja sen vuoksi olen tyytyväinen, että voimme keskustella tästä asiasta tänään - ei ole komission päätös lisätä henkilöskannerien käyttöä vuodesta 2010 lähtien. Tästä on ilmeisesti syntynyt väärinkäsitys. Komissio on esittänyt kysymyksen parlamentille: pitääkö se hyödyllisenä keskustelua henkilöskannereiden käyttöönotosta ja käytöstä lentokentillä valvontajärjestelmänä, joka ei ole pakollinen? Se on ehdotuksen tavoite ja se ilmoitetaan Euroopan parlamentin ja neuvoston yhteisistä siviili-ilmailun turvaamista koskevista säännöistä annetun asetuksen 4 artiklan 2 kohdassa. Euroopan parlamentin tällä hetkellä harkitsema toimenpide valvonnan käsittävän komiteamenettelyn mukaisesti rajoittuu mahdollisuuteen käyttää henkilöskannereita keinona varmistaa lentoturvallisuus.
<P>
Aikataulun osalta ainoastaan siinä tapauksessa, että parlamentti ilmoittaa kannattavansa ehdotusta ja ainoastaan silloin kun olemme varmistaneet, että nämä välineet ovat hyödyllisiä eivätkä vahingollisia erityisesti kansalaisten terveyden näkökulmasta, me voimme arvioida, pitäisikö tehdä päätös siitä, millä edellytyksellä näitä laitteita voidaan käyttää.
<P>
Kun otetaan huomioon menettelykysymys, ilmoitin valvonnan käsittävän komiteamenettelyn mukaisesti 4. syyskuuta asiasta parlamentin asiasta vastaavan valiokunnan, liikenne- ja matkailuvaliokunnan, puheenjohtajalle. Paolo Costa vastasi minulle 26. syyskuuta kirjeellä, jossa hän pyysi lisätietoja erityisesti henkilöskannereista, eli siitä, miten komissio aikoi käyttää henkilöskannereita, jos asiasta annetaan myönteinen lausunto.
<P>
Lähetin 7. lokakuuta kirjeen vastaukseksi Paolo Costalle ja korostin useita näkökohtia. Ensimmäinen oli se, että tarkasteltavana olevissa toimenpiteissä voitaisiin tutkia mahdollisuutta käyttää henkilöskannereita täydentävänä vaihtoehtona matkustajien tutkimiseksi, eli ei-pakollisena edellytyksenä. Matkustajat voisivat valita, kulkevatko he henkilöskannerin läpi, jos henkilöskannereita pidetään asianmukaisena, vai tarkastetaanko heidät manuaalisesti, kuten tällä hetkellä.
<P>
Mainitsin, että joitain näkökohtia, erityisesti vaikutuksia matkustajien terveyteen ja heidän yksityisyyteensä, on tarkasteltava tarkemmin ennen kuin henkilöskannereista annetaan mitään säännöstä. Lisäksi Euroopan tietosuojavaltuutetun toimisto olisi mukana. Tämä siis sisältyy edelleen 7. lokakuuta Paolo Costalle lähettämääni kirjeeseen. Lisäksi tietosuojavaltuutettu on kutsuttu kansallisten asiantuntijoiden, alan asiantuntijoiden ja kansalaisvapauksien sekä oikeus- ja sisäasioiden valiokunnan ja liikenne- ja matkailuvaliokunnan jäsenten kanssa osallistumaan 6. marraskuuta pidettävään työryhmäkokoukseen, jonka tarkoitus on varmistaa avoimuus, ja joka pidetään luonnollisesti ennen päätöksen tekemistä. Tässä kokouksessa, joka voidaan pitää vielä useammankin kerran, todetaan, onko olemassa mitään terveysriskejä, mikä on suurin huolenaiheeni. Meidän on tiedettävä, vahingoittavatko nämä henkilöskannerit niiden henkilöiden terveyttä, jotka vapaaehtoisesti kulkevat niiden kautta. Sen jälkeen arvioimme vakavasti niiden tehokkuutta, ja tämä merkitsee luonnollisesti, että kuulemme kaikkea, mikä liittyy kansalaisten yksityisyyttä koskevaan oikeuteen. Euroopan tietosuojavaltuutettua kuullaan tästä asiasta ja aion kuulla myös Euroopan unionin perusoikeusviraston kantaa.
<P>
Miten niitä käytetään, jos parlamentti päättää näyttää vihreää valoa henkilöskannereita koskevan ajatuksen tarkastelemiseksi? Niitä ei olisi mielestäni käytettävä pakollisena välineenä ja kaikissa olosuhteissa olisi luonnollisesti tarjottava vaihtoehto, joten lentokentällä olisi siten oltava käytössä tällainen vaihtoehto. Se ei olisi siten ainoa vaihtoehto vaan yksi mahdollisuuksista.
<P>
Toinen asia on se, että kuvia ei säilytettäisi vaan ne poistettaisiin välittömästi. Siten käytössä pitäisi olla tekninen järjestelmä, jolla estetään henkilöskannerin läpi kulkevan henkilön kuvan tallentaminen. Se tuhottaisiin siten välittömästi ja sitä ei missään nimessä tallennettaisi, koska se olisi mahdotonta.
<P>
Eräs kysymys koskee terveyttä, jota pidän painopistealana: 6. marraskuuta pidettävässä työryhmässä pyydämme lentoliikenteen turvallisuudesta vastaavia antamaan meille EU:n eri valtioita koskevia tietoja, jotka koskevat henkilöskannerien ihmisten terveydelle mahdollisesti aiheuttamia haittoja. Tämä merkitsee, että riskin olemassaolon selvittämiseen tarvitaan yliopistojen tutkimuksia, terveysministeriöiden tai vastaavien elinten tutkimuksia tai henkilöskannereita käyttävien valtioiden, kuten Yhdistyneen kuningaskunnan, tilastotietoja.
<P>
Tämän sanottuani en ole tehnyt mitään päätöstä enkä aio painostaa tässä asiassa mihinkään suuntaan. Esitän ainoastaan yhden ongelman parlamentin käsiteltäväksi. Haluammeko tarkastella tätä vaihtoehtoa ei-pakollisten tarkistusten suorittamisesta lentokentällä vai emme? Juuri tämä on kysymys. Jos haluamme tarkastella tätä ehdotusta, meidän on tarkistettava, onko se toteuttamiskelpoinen, tai toisin sanoen, onko se mahdollinen ensisijaisesti terveyden näkökulmasta, ja sen jälkeen meidän on tarkasteltava muita perusteita yksilön oikeuksien kunnioittamisesta alkaen.
<P>
Lisäksi mahdollisesti käyttöön otettavassa säännöksessä on tärkeää, että toimijat toimivat etäisyyden päästä ja he eivät näe suoraan matkustajia, vaan ovat erityisessä suljetussa paikassa. Toisin sanoen on varmistettava kaikin tavoin, että tästä ei synny häiritsevä väline, koska se on tarkoitettu ainoastaan helpottamaan kansalaisten matkustamista ja tarjoamaan heille enemmän suojaa. Käytettävissämme olevien tietojen mukaan niillä lentokentillä, joissa henkilöskannerijärjestelmiä on käytössä, suurin osa henkilöistä kulkee henkilöskannerin läpi sen sijaan että heidät tutkittaisiin muulla tavalla.
<P>
Nämä ovat joitain niistä aiheista, joita on tarkasteltava. Meillä on tietenkin mahdollisuus säännellä asiaa, jos parlamentti hyväksyy, että henkilöskanneria koskevaa ajatusta tarkastellaan. Sen jälkeen on mahdollisuus, että parlamentti voi tarkastella asiaa edelleen. Tarkoitukseni on ottaa parlamentti tähän mukaan. Olen sanonut tämän aina ja osaksi siksi, että minulla on pitkä kokemus Euroopan parlamentissa. Sen vuoksi tulin erittäin mielelläni tänään parlamenttiin keskustelemaan henkilöskannereita koskevasta asiasta. Tavoitteeni on ottaa parlamentti mukaan asiaan ja päästä siitä yhdessä päätökseen.
<P>
Haluammeko, että yhteisö säätelee asiaa, jos kaikki henkilöskannereilla tutkimisen vaiheet hyväksytään, vai haluammeko jättää tämän välineen eri jäsenvaltioiden päätettäväksi? Uskon, että jos päätetään mahdollisuudesta tarkastella henkilöskannereita ja tämä mahdollisuus todetaan toteuttamiskelpoiseksi, Euroopan kansalaisille olisi oikeudenmukaisempaa ja asianmukaisempaa, että asiasta laaditaan yhteisön lainsäädäntöä. Uskon, että tämä on parempi tae kaikille kansalaisille, jotka päättävät vapaasti kulkea henkilöskannereita käyttävän turvatarkastuksen läpi, vaihtoehtona toiselle järjestelmälle, eli manuaaliselle ruumiintarkastukselle, joka jäisi käyttöön muille lentokentille.
<P>
Ymmärrän tietenkin, että kaikenlaisella valvonnalla puututaan ihmisen yksityisyyteen. Minusta henkilökohtaisesti manuaalisella tarkastuksella häiritään jopa enemmän kuin henkilöskannerilla. Jokainen voi tehdä vapaan valintansa. Emme elä täydellisessä maailmassa. Meidän on valitettavasti vastattava moniin epämiellyttäviin tilanteisiin. Meidän on torjuttava, terrorismia, rikollisuutta, huumekauppaa, mafiaa ja Camorraa koskevat ongelmat pelkästään valtiossa, jonka tunnen parhaiten, joten tarkastukset ovat valitettavasti välttämättömiä. Tästä aiheutuu myös yksityishenkilöihin kohdistuvia vaikutuksia. Meidän on varmistettava, että ne ovat mahdollisimman vähäisiä. Meidän on varmistettava, että minkäänlaisia tallenteita ja muistiinpanoja ei ole olemassa ja että yksityisyyttä tai perusihmisoikeuksia ei rikota.
<P>
Tämän vuoksi katson, että oikein keskustella tästä asiasta. Toimin luonnollisesti parlamentin tahdon perusteella sen jälkeen, kun selvitin syyt, miksi toin tämän mahdollisuuden esille parlamentissa. Toivon, että sitä voidaan käsitellä ja siitä voidaan keskustella pelkästään kansalaisten edun pohjalta.
<SPEAKER ID="510" NAME="Luis de Grandes Pascual">
PPE-DE-ryhmän puolesta. - (ES) Arvoisa puhemies, arvoisa komission varapuheenjohtaja, arvoisa liikenteestä vastaava komission jäsen, me olemme hyvin tietoisia, että pyritte tiedottamaan liikenne- ja matkailuvaliokunnalle puheenjohtaja Costan välityksellä kirjeenvaihdon sisällöstä. Kiitän teitä nyt lämpimästi koko parlamentille annetuista tiedoista.
<P>
Arvostelen kuitenkin, että tämä päätöslauselma esitetään nyt, kun määräaika päättyy klo 10 aamulla. Se ei ole hyväksyttävää. Tässä asiassa ei rehellisesti sanoen toimittu asianmukaisesti. Minun on myös todettava, että vaikka asiasta oltiin yhtä mieltä, komiteamenettely ei ole asianmukainen menettely henkilöskannereita koskevassa arkaluontoisessa asiassa, vaikka se käsittää valvontatoimia.
<P>
Minun mielestäni meidän olisi arvioitava perusoikeuksiin aiheutuvia vaikutuksia. Meidän on arvioitava etukäteen myös vaikutusta terveyteen. Ehdotuksen ja aikaansaadun hyödyn välillä on sovellettava suhteellisuusperiaatetta.
<P>
Parlamentti on turhautunut nesteitä koskevan asian vuoksi, ja tämän toteaa henkilö, joka neuvoi espanjalaisia Euroopan parlamentin jäseniä olemaan äänestämättä vastaan. Se, että terrorismin vastaisessa taistelussa tehdään myönnytyksiä menettelyn toimivuuden suhteen, vie meitä liian kauas tavoitteesta. On totta, että järjestimme luottamuslauseäänestyksen. Kirjeessänne esitetty toteamus siitä, että edes uusilla kokeiluvaiheessa olevilla nesteitä koskevilla tarkistuksilla ei voida torjua kaikkia mahdollisia räjähtäviä nesteitä, on myös totta.
<P>
Kuitenkin henkilöskanneria koskevat pyrkimykset ovat mielestäni valitettavan riittämättömät, vaikkakin ne ovat vapaaehtoiset.
<P>
On totta, että tämä voi olla vapaaehtoista ja sitä voidaan käyttää ylimääräisenä välineenä, kuten jo tähän mennessä, huumausainekauppaa koskevissa epäilyksissä, jos jotain on kätketty kehon sisään. Sillä ei voida kuitenkaan korvata kokonaan asianmukaisia tarkistuksia, jotka voivat olla erittäin hyödyllisiä ja jotka kaikki hyväksyvät.
<P>
Joka tapauksessa, arvoisa komission varapuheenjohtaja, tämä asia on jätettävä parlamentin ja kansalaisvapauksien sekä oikeus- ja sisäasioiden valiokunnan päätettäväksi. Perusoikeudet ja ihmisarvo on turvattava. Kaikki terrorismin vastaiset toimet saavat tukemme, mutta niitä ei voida esittää millä tahansa tapaa. Minusta teidän pitäisi olla hyvin varovaisia ja tahdikkaita, kun ilmoitatte tästä asiasta.
<SPEAKER ID="511" NAME="Claudio Fava" LANGUAGE="IT">
Arvoisa puhemies, hyvät parlamentin jäsenet, minäkin haluaisin kiittää komission varapuheenjohtaja Tajania antamistaan selvennyksistä sekä vastata välittömästi hänen pyyntöönsä. Hän kysyy parlamentilta, haluammeko tarkastella tätä ehdotusta yhdessä: vastaus on kyllä. Suullinen kysymys esitettiin tämän pyyntömme vuoksi. Haluaisimme tarkastella sitä kaikkien käytettävissämme olevien tietojen perusteella, jotta voimme saada selville, kuten te aivan oikein kysytte, onko tämä väline välttämätön, onko se turvallinen ja kunnioittaako se kansalaisten yksityisyyttä, joka on ensisijainen tavoitteemme.
<P>
Pidämme myönteisenä kansalaisvapauksien sekä oikeus- ja sisäasioiden valiokunnan puheenjohtaja Deprez'lle lähettämäänne kirjettä, jossa esititte sitoumuksen, jota haluaisimme pitää virallisena sitoumuksena. Sitouduitte kuulemaan Euroopan tietosuojavaltuutettua. Ryhmällämme ei ole virallista kantaa henkilöskannereista: tarvitsemme enemmän tietoja, ja meidän on tarkasteltava tätä kysymystä paremmin. Terveydellisestä vaikutuksesta haluaisimme tietää, milloin etenkin paljon lentävät matkustajat altistuvat liikaa. Meidän on oltava varmoja, että tätä asiaa koskevat tiedot ovat luotettavia, koska meidän on monen vuoden ajan ollut pakko matkustaa ilman nestemäisiä tuotteita, ja nyt me saamme tietää, että kyse oli luultavasti liiallisesta varautumisesta ja sitä koskevat tiedot ja arviot olivat todennäköisesti perusteettomia. Tarvitsemme arvion suhteellisuusperiaatteesta ja Euroopan parlamentin täysimääräisestä osallistumisesta.
<P>
Emme katso, että näitä toimia voidaan pitää pelkästään teknisinä: kyseessä ovat toimet, joilla on suora vaikutus ihmisoikeuksiin ja yksityisyyteen. On vaikeaa yhdistää turvallisuus, yksityisyys ja matkustajan terveyden suojeleminen, mutta kyseessä on velvollisuus, jonka parlamentti hyväksyy ja jonka se antaa vastuullenne. Toivomme, että voimme saada näitä tietoja ja että te sekä Euroopan tietosuojavaltuutettu annatte ne meille. Tarvitsemme lisää tietoja voidaksemme tehdä varman päätöksen siitä, miten hyödyllisiä nämä henkilöskannerit ovat.
<SPEAKER ID="512" NAME="Marco Cappato">
ALDE-ryhmän puolesta. - (IT) Arvoisa puhemies, arvoisa komission jäsen Tajani, hyvät parlamentin jäsenet, minusta vaikuttaa siltä, että kyseessä on ensisijaisesti menettelytapaa koskeva ongelma eikä tässä niinkään ole kyse itse asiasta, koska olemme siitä selkeästi samaa mieltä. Esityksen pääsisällön osalta on selvää, että kaikkia turvallisuusvälineitä on tarkasteltava ihmisten turvallisuuden ja yksityisyyden, toimen tehokkuuden ja kustannushyötysuhteen - eli kuinka paljon nämä laitteet maksavat, koska sekin on ongelma - näkökulmasta ja uskon, että tästä tulee kaikkein hankalin näkökulma.
<P>
Hyvin järjestäytyneet terroristiryhmät voivat yleensä välttää helposti tällaisen tekniikan, mutta niillä on vaikutus kansalaisiin. Tämä pätee sormenjälkiin sekä puhelinkeskustelujen tallentamiseen ja kuunteluun, koska hyvin järjestäytyneet ryhmät eivät pelkää näitä tarkastuksia. Niistä tulee kymmenien miljoonien henkilöiden massatarkastuksia. Uskon sen vuoksi meidän olevan samaa mieltä siitä, että Euroopan unioni voi hyväksyä tällaisen välineen vasta, kun sen kaikkia näkökohtia on analysoitu tarkasti ja kun kyseinen analyysi on johtanut myönteiseen tulokseen kaikista näistä näkökohdista.
<P>
Menettelyn osalta olemme saaneet asiakirjan, jonka asiakirjan nro 1258 liitteen A osassa oleva otsikko on "henkilöskannaus sallitaan". Ehkä juuri tämä otsikko on aiheuttanut meille liikaakin huolta sanan "sallitaan" merkityksen vuoksi. Me pyydämme, että ne pitäisi sallia ainoastaan teknisen arvioinnin jälkeen. Siten tämän vuoksi on tehty täysin poliittinen päätös. Tästä on kyse tämänpäiväisessä päätöslauselmassa.
<P>
Tässä vaiheessa teidän tehtävänne on poliittisen sitoumuksenne vuoksi löytää tekniset keinot tämän tavoitteen saavuttamiseksi, ja parlamentti on teille siinä asiassa reilu kumppani.
<SPEAKER ID="513" NAME="Eva Lichtenberger" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, keskustelimme liikenne- ja matkailuvaliokunnassa mahdollisuudesta tarkastella näitä laitteita, jonka jälkeen saimme ensimmäiset valokuvat, jotka osoittivat, millaisia kuvia todella saadaan. Sen jälkeen oli selvää, että ehdotus kaatuisi teknisten näkökohtien vuoksi. Kuten sanoin, en halua keskustella nyt tästä seikasta yksityiskohtaisemmin, mutta minkäänlaista vaikutusten arviointia ei ole suoritettu. Kuitenkin esimerkiksi kuorma-autojen taustapeilejä koskevassa tapauksessa lähes kaikilta Euroopan yrittäjiltä kysyttiin, olivatko he samaa mieltä erilaisen taustapeilin käytöstä. Tällaisesta tärkeästä asiasta ei tehty mitään arviota. Sitä ei pidetty tarpeellisena.
<P>
Näkemämme kuvat vaikuttavat hieman epäselviltä alastomien vartaloiden mustavalkokuvilta. Tämä on itsestään selvää. En sano todellakaan pelkän häveliäisyyden vuoksi, että minulla on epäilyksiä tästä seikasta, koska kuva alastomasta vartalosta on hyvin yksityinen asia, ja haluan, että ihmisillä on mahdollisuus päättää, voivatko muut nähdä heidät alasti. Meille kerrotaan, että kaikki perustuu luonnollisesti vapaaehtoisuuteen. Ei ole ensimmäinen kerta, kun meille kerrotaan tällaista. Jos joku kieltäytyy tästä järjestelmästä, niin häntä epäillään heti. Seuraavaksi ne otetaan pakollisena käyttöön. En uskalla ajatellakaan, mikä on sitä seuraava toimi.
<P>
Uskon, että tämä on todella lähestymistapa, jota ei voida sallia nykyisessä muodossaan. Muutaman vuoden kuluessa tästä tulee pakollista, koska turvallisuuspalveluiden työntekijät esittävät perusteluita tällaisen järjestelmän puolesta. Sitä seuraava askel on, että tiedot tallennetaan, vaikka se tällä hetkellä torjutaan. Tiedämme kuitenkin, että turvallisuudesta vastaavat tekevät aikanaan sen, mikä on teknisesti mahdollista.
<P>
Hyvä komission jäsen, Euroopan unionista tulee tällä tavalla vielä vähemmän suosittu ja sen suosio laskee edelleen. Tämä aiheutuu siitä, että jäsenvaltiot syyttävät EU:ta, eivätkä kanna vastuuta tämän järjestelmän käyttöönottamisesta.
<SPEAKER ID="514" NAME="Giusto Catania" LANGUAGE="IT">
Arvoisa puhemies, hyvät jäsenet, haluaisin kiittää komission jäsentä Tajania sekä esittää muutaman näkökohdan. Ensimmäinen on se, että lentokentistä on viime vuosien aikana kehittynyt paikka, jossa turvallisuudesta on tullut todellinen pakkomielle. Tämä ehdotus liittyy PNR-ehdotukseen, joka koskee matkustajarekisteritietojen umpimähkäistä käsittelyä, sekä nesteiden kuljettamista koskevaan asetukseen, joka otettiin käyttöön kaksi vuotta sitten väitetyn hyökkäyksen jälkeen. Kun asetus oli myöhemmin tullut voimaan, havaittiin kuitenkin, että kaikki terrorismista epäillyt oli vapautettu.
<P>
Kuten Stefano Rodotà totesi, tämä henkilöskanneri on viimeisin toimenpide tässä nykyajan kidutuksessa. Vimma saada yhä enemmän tietoja, jotka voisivat olla hyödyllisiä terrorismin vastaisessa taistelussa, edistää oikeusvaltioperiaatteen autoritaarista tulkintaa. Yksityisyyttä, ihmisioikeuksia ja ihmisarvoa loukataan selvästi. Uusi edellytys täydellisestä valvonnasta muodostaa uudelleen sosiaalisen hallinnan järjestelmän. Yhteiskunnassa kehitellään "massavalvonnan vankilaa" valvontajärjestelmäksi, jotta kaikista kansalaisista tulee vähitellen epäiltyjä, joita on valvottava.
<P>
Näiden välineiden luominen on vahvistus Foucault'n teorioista, ja henkilöskanneri on kuin sivu Foucault'n kirjasta Tarkkailla ja rangaista. Ei ole sattumaa, että tämän strategian ytimessä on keho. Foucault toteaa, että kehon poliittisesta teknologiasta voidaan lukea valtasuhteiden jaettu historia. Näistä syistä ja tässä yhteydessä henkilöskannerin autoritaarinen luonne on ilmeinen, ja näiden poliittisten ja filosofisten syiden vuoksi mielestäni ei ole hyväksyttävää alistaa kehoamme tälle välineelle, joka on jälleen kerran despoottinen osoitus teknologisesta vallasta.
<SPEAKER ID="515" NAME="Saïd El Khadraoui" AFFILIATION="PSE">
(NL) Arvoisa puhemies, arvoisa komission jäsen, hyvät parlamentin jäsenet, me kannatamme eurooppalaista lähestymistapaa. Tästä ei saa olla epäilystäkään. Olisi oltava myös selvää, että kun päätöksentekovalta siirretään jäsenvaltioilta EU:hun, Euroopan parlamentilla olisi oltava enemmän valtaa tehdä päätöksiä ja suorittaa tarkistuksia kyseisellä alalla. Me itse asiassa sovimme tästä muutama kuukausi sitten, kun asetusta tarkistettiin.
<P>
Käsittelemme tänään ensimmäistä sarjaa toimia, joita meidän on tarkasteltava. Tältä osin on kaksi tärkeää näkökohtaa. Ensinnäkin nesteitä koskeva kielto poistetaan huhtikuuhun 2010 mennessä, mikä on erittäin myönteistä, vaikka olisimme halunneet toteuttaa sen vielä aikaisemmin.
<P>
Toinen on se, että luetteloon sisällytetään henkilöskannerin mahdolliset skannausmenettelyt. Mainitsitte, että kokeiluhankkeita sovelletaan monilla lentokentillä, mukaan lukien Heathrow'lla ja Schipholilla ja että eurooppalaiset sopimukset ovat välttämättömiä.
<P>
Olen ymmärtänyt, että kyseiset jäsenvaltiot eivät voi jatkaa kokeiluhakkeita, jos emme sääntele asiaa EU:n tasolla. Perustelut ovat siten päälaellaan. Minusta Euroopan parlamentin pitäisi selvittää perin pohjin tätä asiaa, ja tarvitsemme yksityiskohtaisen vastauksen joihinkin täällä ja muualla esitettyihin kysymyksiin ennen kuin hyväksymme sen.
<P>
Olette jo jossain määrin vastanneet tähän, mistä olen erittäin tyytyväinen, mutta minusta meidän pitäisi ottaa järjestelmällisemmin huomioon täällä mainittu yksityisyyden suoja mukaan lukien siihen kohdistuva vaikutus. Mikä hyöty uudella järjestelmällä tarjotaan verrattuna olemassa oleviin skannausjärjestelmiin? Odotamme teidän vastaavan tähän kysymykseen ja muihin kysymyksiin jäsennetysti, ja jos vastaukset ovat tyydyttäviä, voimme näyttää asialle vihreää valoa myöhemmässä vaiheessa.
<SPEAKER ID="516" NAME="Ignasi Guardans Cambó" AFFILIATION="ALDE">
(ES) Arvoisa puhemies, arvoisa komission jäsen, emme keskustele tänä iltana liikenteeseen liittyvistä teknisistä toimista emmekä siitä, onko yksi laite muita tehokkaampi tai halvempi turvatarkastuksien osalta.
<P>
Avasimme tämän keskustelun, sillä sen aihe on perusoikeudet, oikeus yksityisyyteen ja se mahdollisuus, että laitteen vastuuton, byrokraattinen ja valvomaton käyttö voi rikkoa vakavasti matkustajien oikeuksia.
<P>
Pyydämme sen vuoksi, että tästä asiasta ei tehdä mitään päätöstä tarkastelematta ensin sen vaikutusta, kuulematta Euroopan tietosuojavaltuutettua, luomatta oikeudellista kehystä, jossa määritellään, kuka voi nähdä meidät kaikki alasti ja missä olosuhteissa ja vahvistamatta, miten voidaan todella varmistaa käytännössä jokaisella lentokentällä, että sen käyttö perustuu vapaaehtoisuuteen ja että virkailijat eivät pakota käyttämään sitä. Kertokaa meille, kuka pitää hallussaan tällaisia yksityisiä kuvia vartalostamme.
<P>
Osallistuin henkilökohtaisesti työhön, joka koski julkisten tilojen kameravalvontajärjestelmää koskevaa Espanjan lakia. Espanjan tapauksessa asiasta luotiin laki. Puolustin järjestelmän hyödyllisyyttä, mutta edellytyksenä olivat täydet takeet. Tässä tapauksessa takeita ei ole annettu ja siihen asti kun niitä ei anneta, tämän ehdotuksen hyväksyminen komiteamenettelyn mukaisesti, hyvä komission jäsen, on vain vallan väärinkäyttöä.
<SPEAKER ID="517" NAME="Willy Meyer Pleite" AFFILIATION="GUE/NGL">
(ES) Arvoisa puhemies, arvoisa komission jäsen, sanomme Espanjassa "llueve sobre mojado", mikä merkitsee, että vahinko tulee harvoin yksinään. Aivan viime aikoihin asti osa turvallisuuslainsäädäntöä oli salainen. Tämä salailu ja avoimuuden puute aiheutti huomattavaa vahinkoa kansalaisillemme, jotka eivät tietäneet, mitä odottaa. Teemme tilanteesta vieläkin hankalamman täysin epäasianmukaisella menettelyllä, koska siinä ei oteta huomioon Euroopan parlamentin näkökantoja. Kyse ei ole kuitenkaan ainoastaan parlamentin sisällyttämisestä täysistunnon puitteissa, vaan myös julkisen keskustelun avaamisesta kansalaistemme kanssa, jotta he voivat esittää mielipiteensä. Olemme itse asiassa saavuttaneet pisteen, jossa oikeus yksityisyyteen, tietosuoja ja ihmisarvo voidaan asettaa kyseenalaiseksi.
<P>
Tämän vuoksi Euroopan parlamentti vaatii, että voimme toimia johtavassa asemassa kansalaistemme edustajina ja että käymme tämän keskustelun, koska tätä rajaa ei saa ylittää, eli oikeus yksityisyyden suojaan, tietosuojaan ja ihmisarvoon on ratkaistava.
<P>
Me asetamme kyseenalaiseksi tämän toimen tehokkuuden, tarpeen ja suhteellisuuden. Tämän vuoksi meidän mielestämme asiasta pitää keskustella virallisesti parlamentissa eikä komiteamenettelyn puitteissa ja on luonnollisesti avattava julkinen keskustelu Euroopan kansalaisten kanssa. He joutuvat loppujen lopuksi kärsimään jo tälläkin hetkellä tarkastuksista kaikilla Euroopan unionin lentokentillä.
<SPEAKER ID="518" NAME="Javier Moreno Sánchez" AFFILIATION="PSE">
(ES) Arvoisa puhemies, henkilöskannereiden käyttö lentokentillä on hyvin arkaluontoinen aihe, joka vaikuttaa suoraan kansalaisten turvallisuuteen ja yksityisyyteen.
<P>
Kansalaisemme vaativat avoimuutta tällaisesta arkaluontoisesta kysymyksestä, ja me puolestamme vaadimme avoimuutta komissiolta.
<P>
Kyseessä ei ole pelkästään tekninen kysymys, joka voidaan ratkaista komiteamenettelyn avulla. Jos valitsemme sen lähestymistavan, emme toimi legitiimillä ja demokraattisella tavalla. Kansalaisten on oltava täysin tietoisia toimenpiteistä, jotka vaikuttavat heihin suoraan. Emme voi sallia avoimuuden puutetta, joka on jälleen kerran haitannut lentokenttien viimeisimpiä turvatoimia.
<P>
On selvää, että parlamentti kannattaa toimia, joilla varmistetaan parempi turvallisuus matkustettaessa ja joilla nopeutetaan tarkastuksia lentokentillä. Pyrimme kuitenkin ennen kaikkea varmistamaan, että terveyttämme ja yksityisyyttämme suojellaan.
<P>
Tarvitsemme tekniikkaa, joka ei haittaa terveyttä ja loukkaa yksityisyyttä eikä aiheuta enemmän ongelmia, kuin mitä sillä yritetään estää.
<P>
Tästä syystä, kuten on jo sanottu, on tehtävä ennakkoon lääketieteellisiä ja tieteellisiä tutkimuksia millimetriaaltojen vaikutuksesta matkustajien terveyteen ja erityisesti kaikkein haavoittuvaisimmassa asemassa oleviin matkustajiin, kuten raskaana oleviin naisiin, lapsiin, sairaisiin, vanhuksiin ja vammaisiin.
<P>
Mitä toimia komissio ehdottaa näiden kuvien ottamisesta ja käsittelemisestä luottamuksellisuuden ja yksityisyyden takaamiseksi? Kuten sanoitte, on ensiarvoisen tärkeää, että nämä kuvat poistetaan välittömästi ja että niitä ei voida tulostaa, tallentaa tai lähettää.
<P>
Komission jäsen Tajani, voivatko matkustajat valita vai pitääkö heidän kieltäytyä kulkemasta skannereiden läpi? Kyseessä ei ole selvästikään sama asia. Aiotaanko uutta teknologiaa käyttävälle turvallisuushenkilöstölle antaa erikoiskoulutusta? Onko käytettävän vaihtoehtoisen tekniikan kustannushyötysuhdetta ja suhteellisuutta arvioitu?
<P>
Arvoisa komission jäsen, hyvät naiset ja herrat, tavoitteemme on selkeä. Meidän on varmistettava, että kansalaisille annetaan tietoa ja että kaikissa lentoliikenteen turvatoimissa kunnioitetaan perusoikeuksia ja että niitä sovelletaan samalla tavalla kaikilla lentokentillä.
<P>
Tämän uuden tekniikan käyttö ei voi heikentää perusoikeuksia paremman turvallisuuden varjolla. Minä lopetan juuri. Kyse on asioiden pitämisestä tasapainossa.
<SPEAKER ID="519" NAME="Adina-Ioana Vălean" AFFILIATION="ALDE">
(EN) Arvoisa puhemies, haluan tehdä tämän asian selväksi. Olen sitoutunut terrorismin torjuntaan ja kaikkien kansalaisten turvallisuuden varmistamiseen, mutta en aio kuitenkaan kertoa vaalipiirini kansalaisille, miten 11 Euroopan parlamentin jäsentä päätti epämääräisen hallintomenettelyn nojalla hyväksyä Euroopan lentokentillä henkilöskannerit, jotka näyttäisivät heidät alasti.
<P>
Tämä koko komiteamenettely on jälleen kerran esimerkki siitä, miten Euroopan kansalaisista tehdään euroskeptikkoja. Komission ja myös tekniikan kehittäjien väite on se, että henkilöskannerit on tarkoitettu vaihtoehdoksi fyysisille tarkastuksille. Jos me kuitenkin sallimme tämän tekniikan, meillä ei ole mitään takuuta siitä, että henkilöskanneria ei oteta ensisijaiseen käyttöön. Tiedämme kaikki kokemuksesta, että eräillä lentokentillä suoritetaan pakollisia fyysisiä tarkistuksia. Sen vuoksi kyse on siitä, hyväksymmekö henkilöskannerit vai emme. Ehkä meidän pitäisi kieltää ne.
<P>
Sen vuoksi kehotan komissiota keskeyttämään tämän menettelyn, joka on vienyt meidät sekavaan tilanteeseen. Meidän on käytävä laajaa demokraattista keskustelua, johon Euroopan parlamentin ja Euroopan tietosuojavaltuutetun on osallistuttava. Tämä on häiritsevä tekniikka, ja yksityisyyden suojaa, suhteellisuutta ja tehokkuutta koskevia kysymyksiä on tarkasteltava huolellisesti.
<SPEAKER ID="520" NAME="Inés Ayala Sender" AFFILIATION="PSE">
(ES) Arvoisa puhemies, kuten on nähty monta kertaa, liikenne- ja matkailuvaliokunta kannattaa mahdollisimman laajaa turvallisuutta, josta aiheutuu kaikkein vähiten haittaa matkustajille. Olemme sen vuoksi periaatteessa samaa mieltä matkustajille aiheutuvien haittojen vähentämisestä, jos samalla pidetään yllä tarkastuksien ja turvallisuuden korkeaa tasoa.
<P>
Parlamentti on jo ehdottanut nesteitä koskevassa kysymyksessä vaihtoehtoisia skannereita kaikkien näiden ongelmien välttämiseksi. On totta, että tekniikan kehityksen ansioista tämän prosessin pitäisi olla helpompaa.
<P>
Esillä olevassa henkilöskannereita koskevassa tapauksessa saatetaan ajatella, että tarvitaan enemmän hienotunteisuutta ruumiintarkastuksissa ja että laite tekisi tämän helpommaksi. Siten vältettäisiin erityisesti niitä poikkeuksellisia tilanteita, kun tavallinen ruumiintarkastus ei yksin riitä.
<P>
Olen kuitenkin täysin samaa mieltä liikennevaliokunnan kanssa tarpeesta ryhtyä kaikkiin varotoimenpiteisiin, jotta matkailijoiden ja Euroopan kansalaisten turvallisuus varmistetaan tämän laitteen suhteen siinä tapauksessa, että sitä käytetään ja että tämänhetkiset tutkimukset ja testit - jotka ovat vain tutkimuksia ja testejä - tarjoavat myönteisiä johtopäätöksiä. Näillä henkilöskannereilla ei saa vahingoittaa millään tavalla terveyttä, niillä ei saa loukata henkilöiden yksityisyyttä, niillä ei saa nöyryyttää ihmisiä, ja kerättyihin tietoihin ja kuviin on sovellettava tietosuojaa.
<SPEAKER ID="521" NAME="Colm Burke" AFFILIATION="PPE-DE">
(EN) Arvoisa puhemies, esitän asiani lyhyesti. Haluan esittää ainoastaan kaksi näkökohtaa. En usko, että meidän pitäisi sulkea kaikkia ovia tässä asiassa. Esimerkiksi Lontoon Heathrow'n kentällä neljän vuoden aikana tehdyssä kokeessa 98 prosenttia matkustajista valitsi henkilöskannerin normaalin fyysisen tarkastuksen sijaan. Tämä merkitsee sitä, että tähän tekniikkaan luotetaan. Sillä lisätään myös turvallisuutta. Tiedän, että eräät muut henkilöt ovat eri mieltä asiasta tänä iltana, mutta se lisää turvallisuutta, koska sillä voidaan havaita keraamiset ja muoviset aseet, joita tavalliset metallinilmaisimet eivät havaitse.
<P>
Toinen seikka, jonka haluan ottaa esille, koskee kansalaisia joilla on vammojen vuoksi metallisia implantteja kehossaan. He kärsivät jatkuvasta nöyryytyksestä, koska heidät otetaan aina täydentäviin tarkastuksiin lentokentillä. Ehdotan järjestelmää, jolla hyväksytään tällaisten käyttäjien passit, jotta he eivät joudu tämän nöyryytyksen kohteeksi säännöllisesti. Pyydän, että komissio tarkastelee tätä ongelmaa, koska se on tällä hetkellä valtava ongelma ihmisille, jotka ovat kärsineet fyysisestä vammasta ja joilla on implantti. Pyydän, että tätä asiaa tarkastellaan
<SPEAKER ID="522" NAME="Silvia-Adriana Ţicău" AFFILIATION="PSE">
(RO) Lähden siitä olettamuksesta, että matkustajien turvallisuus lentoliikenteessä on ensiarvoisen tärkeää. Henkilöskannaus merkitsee kuitenkin, että ihmisten kehosta otetaan yksityiskohtaisia kuvia. Näillä kuvilla loukataan henkilön yksityisyyttä. Haluaisin tietoja edellytyksistä, miten näitä kuvia aiotaan käyttää.
<P>
Arvoisa komission jäsen, ymmärrämme, että näitä kuvia ei tallenneta. Käytetäänkö niitä kuitenkin tietosuojaa koskevan lainsäädännön kaikkien määräysten mukaisesti? Mitä toimia aiotte toteuttaa sen varmistamiseksi, että näitä skannereita käyttävä henkilöstö on tietoinen ja noudattaa tietosuojalainsäädännön määräyksiä? Arvoisa komission jäsen, haluaisin saada takeet, että otetut kuvat poistetaan myös olosuhteissa, joissa matkustajat antavat suostumuksensa näiden skannereiden käytöstä. Saamme valitettavasti vasta parin vuoden kuluttua tietoa, mitä vaikutuksia näillä skannereilla on ihmisten terveyteen.
<SPEAKER ID="523" NAME="Erik Meijer" AFFILIATION="GUE/NGL">
(NL) Arvoisa puhemies, toimenpide, joka saattaa vaikuttaa perustellulta liikenteen turvallisuuden ja terrorismin vuoksi, on muista näkökulmista kaikkea muuta kuin itsestään selvä. Alankomaiden lehdistössä esiintyneiden tietojen mukaan henkilöskannerit ovat aiheuttaneet huomattavaa närkästystä. Jos henkilöskanneri on hyvä laite, niin se on esitetty väärällä tavalla. Emme voi käyttää niitä niin kauan kun niiden vaikutukset terveyteen ja yksityisyyteen eivät ole tiedossa. Asiassa on toimittava äärimmäisen varovaisesti, koska kansalaiset kokevat uuden kehityksen uhkaavaksi.
<SPEAKER ID="524" NAME="Puhemies">
(IT) Arvoisa komission jäsen, odotamme nyt tarvittavia selvennyksiä ja tutkimuksia, joten teidän on nyt tehtävä henkilöskannaus tästä keskustelusta.
<SPEAKER ID="525" NAME="Antonio Tajani">
komission varapuheenjohtaja. - (IT) Arvoisa puhemies, uskon, että olemme saavuttaneet tänään tärkeän tavoitteen, joka on keskustelun aloittaminen henkilöskannereista. On selvitettävä, onko tarpeen puuttua tähän asiaan vai ei. Minusta keskustelu osoitti selkeästi, että kysymyksestä halutaan keskustella.
<P>
Menetelmän ja osittain sen vuoksi, mitä on päätetty Lissabonin sopimuksen hyväksynnän osalta, ja toivon, että sen hyväksyvät myöhemmin kaikki EU:n jäsenvaltiot, ymmärrän, että parlamentti haluaa käyttää sanavaltaansa ja tuntea itsensä täysivaltaiseksi lainsäätäjäksi. Olen vain noudattanut voimassa olevia sääntöjä. Minulla ei ole valtuuksia muuttaa komiteamenettelyä; minulla ei ole siihen oikeutta. Minulla on ainoastaan kertomus asiasta, ja vakuutan, että parlamentti otetaan aina mukaan, kun on kyse tärkeästä kysymyksestä ja että se voi sanoa, käydäänkö tällaisesta kysymyksestä keskustelua.
<P>
Työryhmään, jonka järjestämme 6. marraskuuta, osallistuu jäsenvaltioiden edustajia ja Euroopan parlamentin jäseniä. Se tarjoaa mahdollisuuden - eikä vain yhden ainoan vaan se on osa ensimmäistä kokoussarjaa - tarkastella kaikkia näkökohtia henkilöskannereiden käytöstä mielestäni kaikkein tärkeimmästä, eli ihmisten terveydestä, lähtien. Sen jälkeen käymme läpi kaikki muut ongelmat, jotka koskevat sitä, että tätä välinettä ei mahdollisesti käytetä pakollisena, mikäli parlamentti sen hyväksyy. En halua pakottaa ketään mihinkään: Haluan vain tarkastella mahdollisuuksia.
<P>
Sanon vielä kerran, että uskon, että on oikein tehdä tämä parlamentin kanssa. Olen myös sitoutunut - toistan tämän vielä kerran tämän keskustelun lopuksi - kuulemaan virallisesti Euroopan tietosuojavaltuutettua ja kuulemaan Euroopan unionin perusoikeusviraston kantaa. Omalta osaltani, mikäli kaikkien näiden arvioiden jälkeen, joista tiedotan parlamentille, päätetään hyväksyä vaihtoehto henkilöskannereiden käyttämisestä, komission ja omasta puolestani sitoudun siihen, että henkilöskannereista - voin vakuuttaa tämän ja sanon tämän vielä kerran - ei tehdä koskaan pakollisia ja että lentokenttien on aina tarjottava niille vaihtoehto.
<P>
Jos laaditaan EU:n säännöksiä asiasta, niin niiden on oltava näiden edellytysten mukaisia. Jos lainsäädäntöä rikotaan, niin on tietenkin selvää, että siitä aiheutuu seurauksia. Jos säännös hyväksytään ja jos meillä on EU:n asetus, niin komission osalta asiasta voidaan olla joko yhtä mieltä tai eri mieltä, mutta tällä tavalla on toimittava. Sitoudun toimien toteuttamiseen, vaikka joku ei usko, mitä sanon ja luulee, että tätä ei voida toteuttaa. Muutoin emme tee mitään.
<P>
Kuvia ei tallenneta ja niitä ei koskaan säilytetä. Kyseessä on vain se, että laitteen läpi kuljetaan, kun otetaan huomioon kaikki se, joka on tehtävä etukäteen. Mikäli tehdään päätös henkilöskannereiden käyttämisestä vapaaehtoisena välineenä, kuvia ei koskaan tallenneta tai säilytetä. Tämä kohta aiotaan sisällyttää komission asetuksen tekstiin. Jos joku sen jälkeen rikkoo sääntöjä, niin komissio ryhtyy asianmukaisiin toimiin. Sama koskee muita säännöksiä ja kaikkea rikoslainsäädäntöä. Jos joku rikkoo lakia, niin siitä määrätään rikoslaissa säädettyjä seuraamuksia.
<P>
Tällä hetkellä on käytössä manuaalinen ruumiintarkastus: virkailija, joka koskee epäasianmukaisesti kansalaista, rikkoo yksityisyyttä ja sääntöjä ja ei näin ollen noudata lainsäädäntöä. Virkailija asetetaan tietenkin syytteeseen ja hänen syyllisyytensä todetaan asianmukaisessa oikeudellisessa menettelyssä. Sitoudun ennen kaikkea terveyttä koskevaan kysymykseen. Katson, että parlamentin on tarkasteltava jälkeenpäin näitä takeita ja se voi tarkastella niitä. Aion kuunnella parlamenttia seuraavissa vaiheissa alkaen 6. marraskuuta pidettävästä työryhmäkokouksesta. Euroopan parlamentin jäsenet voivat esittää tässä kokouksessa kysymyksiä, kertoa, mitä he ajattelevat ja he voivat tiedustella myös teknisistä seikoista. Voin antaa poliittisia, mutta en teknisiä takuita. Teknisten asiantuntijoiden on vastattava kysymyksiin. Teknisten arvioiden jälkeen voimme vastata tähän seikkaan. Työryhmään kutsutut parlamentin jäsenet osallistuvat myös arviointiin.
<P>
Totean sen vuoksi, että olen samaa mieltä, mitä Claudio Fava ja Marco Cappato esittivät tästä kysymyksestä. Yleiseen yksimielisyyteen voidaan päästä. Kyseessä on yhteinen arvio siitä, onko tätä teknistä välinettä suositeltavaa käyttää tulevaisuudessa. Jos vaikuttaa, että sitä ei voida käyttää, koska asianmukaisia kriteerejä ei ole täytetty, niin sitä ei edes sisällytetä luetteloon mahdollisista käytettävistä välineistä. Jos päästään myönteiseen lopputulokseen kaikkien niiden toimien jälkeen, joita olen luvannut toteuttaa, niin asetuksen tekstiin sisällytetään kaikki takeet, joita olen luvannut sisällyttää siihen niin kuin sanoin aloituspuheenvuorossani vastauksessa kysymykseen sekä loppupuheenvuorossani. Tämä on sitoumus ja olen tottunut pitämään kiinni sitoumuksestani ennen kaikkea Euroopan parlamentille, jonka jäsen olin lähes 15 vuoden ajan.
<SPEAKER ID="526" NAME="Puhemies">
(IT) Hyvä Eva Lichtenberger, minun on keskeytettävä tämänhetkinen skannausmenettely. joka on erityisen vaarallinen etenkin tulkkien terveydelle, ja kiitämme heitä yhteistyöstä.
<P>
Olen vastaanottanut kuuden poliittisen ryhmän jättämän päätöslauselmaesityksen1.
<P>
Keskustelu on päättynyt.
<P>
Äänestys toimitetaan torstaina 23.lokakuuta.
