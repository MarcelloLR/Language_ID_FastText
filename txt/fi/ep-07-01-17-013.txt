<CHAPTER ID="013">
AKT-EY-kumppanuussopimuksen ("Cotonoun sopimus") muuttaminen (keskustelu) 
<SPEAKER ID="238" NAME="Puhemies">
Esityslistalla on seuraavana Ribeiro e Castron kehitysyhteistyövaliokunnan puolesta laatimasta suosituksesta ehdotukseksi neuvoston päätökseksi Afrikan, Karibian ja Tyynenmeren valtioiden ryhmän jäsenten sekä Euroopan yhteisön ja sen jäsenvaltioiden välillä Cotonoussa 23 päivänä kesäkuuta 2000 allekirjoitetun kumppanuussopimuksen muuttamista koskevan sopimuksen tekemisestä (6987/2006 - C6-0124/2006 -.
<SPEAKER ID="239" NAME="José Ribeiro e Castro " AFFILIATION="PPE-DE">
esittelijä. - (PT) Arvoisa puhemies, haluan aluksi onnitella teitä valinnastanne. Hyvät kuulijat, lähes 800 miljoonaa ihmistä kuuluu tällä hetkellä Cotonoun sopimuksen soveltamisalaan. Lomén perustamissopimusta seurannut Cotonoun sopimus on ohjannut EU:n sekä Afrikan, Karibian ja Tyynenmeren (AKT) valtioiden välisiä suhteita vuodesta 2000. Toivon todella, että nämä suhteet syvenevät entisestään ja että hyödyttävät entistä enemmän molempia osapuolia. Mietinnölläni, jolle pyydän parlamentin tukea, on tarkoitus hyväksyä sopimuksen ensimmäinen viisivuotistarkistus, josta määrätään Cotonoun sopimuksen 95 artiklassa.
<P>
Siitä huolimatta, että tarkistuksia on tarkoituksellisesti tehty hyvin vähän - koska tämän tyyppisten ja kokoisten sopimusten vakaus on säilytettävä - ne ovat yleisesti toivottuja. Tarkistuksilla pyritään tehostamaan Lomé-Cotonou-säännöstön noudattamista. Säännöstö perustuu ensisijaisesti sopimuspuolten väliseen tasa-arvoon sekä ihmisoikeuksien, demokratian ja oikeusvaltion periaatteiden noudattamiseen sekä julkisten asioiden moitteettomaan hoitoon.
<P>
Berliinin muurin sortumisen ja kylmän sodan jälkeen sopimukseen voitiin sisällyttää viittaukset ihmisoikeuksiin sekä myöhemmin vuonna 2000 suhteisiin voitiin liittää entistä vahvempi poliittinen ulottuvuus, jolloin etusijalle asetettiin köyhyyden torjuminen sekä taloudellisen ja rahoituksellisen kumppanuuden parantaminen. Vuonna 2005 tehdyllä tarkistuksella vahvistettiin poliittista vuoropuhelua, josta tehtiin entistä järjestelmällisempää, jäsennellympää ja muodollisempaa kriisien torjunnan ja ratkaisemisen helpottamiseksi.
<P>
Sopimukseen olisi vielä sisällytettävä muun muassa terrorismin torjunta terrorismiuhan ajankohtaisuuden vuoksi ja viittaus vuosituhannen kehitystavoitteisiin, joihin kuuluu EU:n ja AKT-maiden yhteinen sitoutuminen köyhyyden vähentämiseen sekä perusopetuksen ja terveydenhuollon parantamiseen, sillä ilman niitä varsinaista kehitystä ei voi tapahtua. Muita tarkistuksessa esiin tuotavia asioita ovat paikallisviranomaiset hajauttaminen, palkkasotureiden käyttämisen ehkäiseminen, perinnetietouden edistäminen, HIV:n/aidsin, malarian ja tuberkuloosin ehkäiseminen sekä opiskelija- ja nuorisovaihdon lisääminen. Nämä kaikki osoittavat sopimuspuolten tuntevan aiempaa paremmin AKT-maiden kansalaisten erityisongelmat ja toiveet.
<P>
Korostan myös tyytyväisenä sitä, että sopimuksessa mainitaan ensimmäistä kertaa nimenomaisesti kansallisten parlamenttien olevan avunsaajia. Parlamentaaristen toimintavalmiuksien kehittäminen on keskeinen tapa varmistaa julkisten asioiden moitteeton hoito ja julkinen keskustelu kunkin tukea saavan maan kehityspoliittisista valinnoista ja painopisteistä.
<P>
Monet niistä maista, joille Euroopan unioni myöntää merkittävää tukea Cotonoun sopimuksen puitteissa, sisällyttävät saamansa tukivarat talousarvioonsa. Monet ovat kuitenkin valittaneet, ettei tukivaroilla ole aina riittävän tehokkaasti eikä tarvittavissa ja toivotussa määrin edistetty ja vakiinnutettu edellä mainittuja arvoja. Lisäksi on usein arvosteltu sitä, että kyseisillä mailla on taipumus jakaa EU:n varoja syrjivästi ja sattumanvaraisesti ja ettei julkinen hallinto toimi aina puolueettomasti ja tasapuolisesti. Tämänkaltainen tilanne on vastoin niitä perusperiaatteita, joiden mukaisesti EU tukea myöntää. Yhteisön toimielinten on tämän vuoksi tiukennettava vaatimuksia, jotka koskevat tukea saavien maiden kaikkien poliittisten toimijoiden ja kansalaisyhteiskunnan mukaan ottamista tukivarojen käytön painopisteitä koskevaan keskusteluun ja näiden painopisteiden määrittelyyn.
<P>
AKT:n ja EU:n yhteinen parlamentaarinen edustajakokous hyväksyi nyt käsillä olevan ehdotuksen marraskuussa 2005 Edinburghin huippukokouksessa. Ehdotin edustajakokouksessa, että kansallisen vastuuntunnon ja tietoisuuden lisäämistä voitaisiin jatkaa tuensaajamaiden parlamenteissa vuosittain käytävän, erityisesti ulkoista apua käsittelevän keskustelun avulla. Ihanteellista olisi, jos tämä keskustelu käytäisiin jonkin aikaa ennen kussakin maassa kansallisista talousarvioista käytävää keskustelua ja jos sen avulla voitaisiin lujittaa demokraattisia instituutioita sekä kannustaa ihmisiä käyttämään kansalaisoikeuksiaan.
<P>
Tällä tavoin sopimuksen ja sopimuksella muodostetun keskeisen rakenteen avulla voitaisiin luoda henki, jolla edistetään parlamenttien tärkeää roolia yhteistyön suunnittelussa ja valvomisessa sekä yhteistyön vaikutusten arvioinnissa kyseisissä maissa. Velvollisuutenamme on pysyä lujana sekä edistää ja tukea tätä asiaa. Vaikka tarkistuksia, joista tärkeintä olen jo korostanut, tehdään, AKT-maiden puolesta puhunut Kap Verden ulkoministeri oli sitä mieltä, että Euroopan kehitysrahaston varojen saatavuutta koskevien menettelyjen yksinkertaistamisessa olisi voitu mennä paljon pidemmälle. Olen samaa mieltä ja mielestäni on oikein korostaa tätä asiaa täällä sekä pyytää neuvostoa ja komissiota ottamaan sen huomioon tulevissa tarkistuksissa.
<P>
Puheenvuoroni päätteeksi pyydän parlamentin jäseniä antamaan hyväksyntänsä tälle tekstille sekä kehotan neuvostoa ja komissiota tekemään kaikkensa säilyttääkseen AKT-maille tulevaisuudessa myönnettävän kohdennetun ja vastuullisen tuen ja lisätäkseen sitä mahdollisuuksien mukaan.
<SPEAKER ID="240" NAME="Jacques Barrot" AFFILIATION="komission varapuheenjohtaja" LANGUAGE="FR">
Arvoisa puhemies, haluan kiittää esittelijää Ribeiro e Castroa ja kehitysyhteistyövaliokuntaa myönteisestä suhtautumisesta Cotonoun sopimuksen tarkistamiseen. Sopimus on AKT-maiden ja Euroopan unionin kumppanuuden kulmakivi.
<P>
Tarkistuksen avulla voimme lujittaa kumppanuuttamme ja laajentaa sitä turvallisuusasioihin, kuten terrorismin torjuntaan, palkkasotureiden käyttämisen ehkäisemiseen ja joukkotuhoaseiden torjuntaan. Sopimuksen ansiosta ihmisoikeuksista, demokratiasta ja oikeusvaltiosta voidaan käydä aiempaa järjestelmällisempää ja vakiintuneempaa keskustelua. Näistä aiheista keskustellaan ennen kumppanuussopimuksen 96 artiklan mukaisen kuulemismenettelyn aloittamista, ellei kyse ole erityisen kiireellisestä asiasta. Haluan korostaa kansallisten parlamenttien ja yhteisen parlamentaarisen edustajakokouksen aiempaa tärkeämpää asemaa tässä yhteydessä.
<P>
Myös tukitaso säilytetään tarkistetussa sopimuksessa yhdeksännen Euroopan kehitysrahaston tason mukaisena, ja siinä on otettu huomioon inflaatio, Euroopan unionin BKT:n kasvun vaikutus sekä kymmenen uuden jäsenvaltion liittyminen EU:hun vuonna 2004.
<P>
Kuten tiedätte, kyseisen periaatepäätöksen perusteella AKT-EU-ministerineuvoston kokouksessa Port-Moresbyssä tehtiin kesäkuussa 2006 noin 22 miljardin euron sitoumus. Summa osoitetaan kokonaisuudessaan kymmenennestä Euroopan kehitysrahastosta AKT-maiden kanssa tehtävään maantieteelliseen yhteistyöhön kuusivuotiskaudella 2008-2013. Tämä merkitsee 35 prosentin vuotuista nimellislisäystä verrattuna yhdeksänteen Euroopan kehitysrahastoon.
<P>
Koska yhdeksännen Euroopan kehitysrahaston varoja ei voida maksaa 31. joulukuuta 2007 jälkeen, on hyvin tärkeää, että kaikki jäsenvaltiot ratifioivat tarkistetun Cotonoun sopimuksen ja kymmenennen Euroopan kehitysrahaston niin sanotun sisäisen järjestelyn kokonaisuudessaan vuoden 2007 loppuun mennessä. Muussa tapauksessa kymmenennen kehitysrahaston toimia ei voida aloittaa 1. tammikuuta 2008. Olen vakuuttunut ja myös kollegani Louis Michel on vakuuttunut siitä, että Euroopan parlamentin hyväksyntä välittää jäsenvaltioille voimakkaan viestin ja vauhdittaa kansallisia ratifiointiprosesseja.
<SPEAKER ID="241" NAME="Marie-Arlette Carlotti">
PSE-ryhmän puolesta. - (FR) Arvoisa puhemies, haluan aivan aluksi kertoa olevani erittäin iloinen sen vuoksi, että te olette puhemiehenä. Naiset pääsevät vain harvoin tuohon asemaan.
<P>
Cotonoun sopimuksen tarkistaminen oli hyvin haasteellista. Halusimme lisätä sopimukseen aitoa poliittista sisältöä korostamalla vuosituhannen kehitystavoitteita ja köyhyyden poistamista. On kuitenkin myönnettävä, ettei tarkistuksessa täysin saavutettu kunnianhimoisia tavoitteitamme. Ryhmällämme on ollut tilaisuus ilmaista eriävän näkemyksensä useaan otteeseen erityisesti kahdesta seikasta. Ensimmäinen liittyy kahden sitoumuksen lisäämiseen sopimuksen perusarvoihin. Nämä sitoumukset koskevat terrorismia ja joukkotuhoaseita. Emme varsinaisesti vastusta näitä lisäyksiä mutta olemme sitä mieltä, että sopimuksen perusarvoina on oltava edelleen demokratian periaatteet ja ihmisoikeuksien noudattaminen. Toinen seikka koskee rahoitusta. Kymmenettä EKR:ää, josta on käyty kiivaita neuvotteluja, ei voitu sisällyttää tarkistettuun sopimukseen.
<P>
Emme kuitenkaan ehdota, ettei sopimukselle annettaisi hyväksyntää. Tämä johtuu ensinnäkin siitä, että monilla aloilla on edistytty: poliittista vuoropuhelua on lujitettu, tekstiin on lisätty maininta kansallisista parlamenteista tuensaajina ja sopimuksen allekirjoittajat tukevat kansainvälistä rikostuomioistuinta. Toiseksi monet AKT-maat ovat itse hyväksyneet tarkistetun sopimuksen ja ovat innokkaita panemaan täytäntöön sen rahoitusta koskevan luvun, jota varten olemme osoittaneet uskoakseni melko hyväksyttävän suuruisen summan.
<P>
Tämän perusteella ei ole mitään järkeä katsoa taaksepäin. Tästä lähtien meidän on kamppailtava uusien asioiden parissa. Meidän on varmistettava, että jokaisella tukieurolla todella edistetään kehitystavoitteiden saavuttamista ja että kymmenennen EKR:n ohjelmointia näin ollen parannetaan. Tämä onnistuu esimerkiksi asettamalla poliittisia tavoitteita, joiden mukaan 20 prosenttia varoista on osoitettava AKT-maiden peruskoulutukseen tai terveydenhuoltoon, tai kiinnittämällä nykyistä enemmän huomiota kehitysyhteistyöpolitiikkamme sukupuolinäkökohtiin. Hyvät kuulijat, tämä työ meidän on tehtävä tulevina viikkoina.
<SPEAKER ID="242" NAME="Fiona Hall">
ALDE-ryhmän puolesta. - (EN) Arvoisa puhemies, AKT-maiden parlamentaaristen valmiuksien vahvistamista koskeva uusi järjestely on hyvin tervetullut. Euroopan unioni on viime vuosina osoittanut yhä enemmän varoja AKT-maiden vaalitarkkailuvaltuuskuntiin, mutta ne jotka ovat toimineet vaalitarkkailijoina, tietävät varsin hyvin, että asianmukaisesti järjestetyt vaalit on vasta ensimmäinen vaihe julkisten asioiden moitteettoman hoitamisen varmistamisessa. Aivan liian monet vasta valitut parlamentit ovat tehneet työtä ilman koulutettua virkamieskuntaa tai ilman mitään mahdollisuuksia soveltaa parhaita käytäntöjä talousarvion valvonnan alalla. Tämän vuoksi on hyvin tärkeää korostaa nimenomaisesti parlamentaaristen valmiuksien lujittamista.
<P>
On kuitenkin turhauttavaa, että Euroopan parlamentin jäsenet voivat osallistua Cotonoun sopimusta koskevassa prosessissa ainoastaan hyväksyntämenettelyyn, erityisesti kun otetaan huomioon kehitysyhteistyövälineen uudet parlamentaarisen valvonnan alat. Parlamentille olisi hyödyllistä osallistua edes jossain määrin AKT-maiden strategia-asiakirjojen laatimiseen, sillä ne ovat keskeinen väline juuri niiden vuosituhannen kehitystavoitteiden kehittämisen kannalta, joihin kumppanuussopimuksessa nyt nimenomaisesti viitataan.
<SPEAKER ID="243" NAME="Jean-Claude Martinez">
ITS-ryhmän puolesta. - (FR) Arvoisa puhemies, hyvät kuulijat, keskustelemme hyvin moniulotteisen, 100 artiklaa, 6 osaa, 5 liitettä ja 5 pöytäkirjaa sisältävän Cotonoun sopimuksen tarkistamisesta. Tarkistettuun sopimukseen sisältyy useita tämän päivän poliittisia keskustelunaiheita: ihmisoikeudet, demokratia, terrorismi, aseet ja kansainvälinen rikosoikeustuomioistuin. Tällä hetkellä AKT-maat tarvitsevat todella Reach-säännöstöä, koska kemikaaleja koskeva sääntely uhkaa vahingoittaa niitä tulonmenetysten vuoksi ja 315 000 uhan alla olevan työpaikan vuoksi. Reach-säännöstö koskee metalleja, alkoholia, öljyjä ja ammoniakkia, jotka kuuluvat 24 suurimman AKT-maan vientiartikkeleihin, ja kyseinen säännöstö saattaa merkitä 6 miljardin tulonmenetystä näille maille.
<P>
Tämä paljastaa totuuden Euroopan ja AKT-maiden välisistä suhteista viimeisen 30 vuoden ajalta. Näyttää siltä, että EU on toiminut röyhkeästi erityisesti kaakaota, teetä, kahvia ja maapähkinöitä suojelevan Stabex-järjestelmän avulla, ja tämä ilmenee niin vuonna 1963 tehdyssä Yaoundén sopimuksessa, vuonna 2000 tehdyssä ja vuonna 2005 tarkistetussa Cotonoun sopimuksessa kuin vuoden 1975 jälkeen tehdyissä Lomé I, II, III ja IV -sopimuksissakin. Tämä osoittaa kauppaa ja kehitystä koskevan Yhdistyneiden kansakuntien konferenssin (CNUCED) hyvitystoimien epätasa-arvoisuuden. EU on myös ollut hyvin antelias EKR:stä maksetun taloudellisen tuen suhteen. Komission jäsen Barrot huomautti, että yhdeksännestä EKR:stä osoitetaan noin 25 miljardia 79 AKT-maalle.
<P>
Todellisuus on kuitenkin toinen. Tilastojen mukaan AKT-maiden osuus Euroopan unionin markkinoista on pienentynyt 6,7 prosentista vuonna 1976 aina 3 prosenttiin vuonna 1998, ja samalla kun EU:n BKT kasvoi keskimäärin 2,3 prosenttia vuodessa, Afrikan maiden ja AKT-maiden BKT kasvoi vain 0,6 prosenttia. Toiminnan tasolla EU on unohtanut AKT-maat samaan tapaan kuin se on unohtanut Välimeren maatkin. Berliinin muurin sortumisen jälkeen EU on ollut kiinnostunut idästä, ei enää etelästä. Pahinta on se, että yhdessä WTO:n kanssa EU on jyrännyt AKT-maat maailmanmarkkinoilla, kuten olemme voineet nähdä sokerin ja banaanin kohdalla. Monikansallinen banaanintuottaja Chiquita on asetettu etusijalle banaaneja tuottavaan Kameruniin ja Norsunluurannikkoon nähden. Ultraliberaali EU on päättänyt tarjota noin 2 miljardin euron suuruisen tullilahjan AKT-maiden sijasta Chiquitalle, Del Montelle ja muille monikansallisille yhtiöille, vaikka AKT-maiden on kilpailtava samoilla ehdoilla näiden monikansallisten yhtiöiden kanssa.
<P>
Cotonoun sopimus ja siihen liittyvät puheet demokratiasta ja vuoropuhelusta ovat kaikki hyviä asioita, mutta kun ihmiset sairastavat aidsia, ihmisoikeudet eivät heitä paranna. Tämän vuoksi Cotonoun sopimus olisi tarkistamisen sijasta laadittava kokonaan uudelleen rohkeammin kahdelta kannalta. Ensinnäkin olisi toteutettava rohkeita teknisiä toimia uuden tullitekniikan avulla: sen sijaan, että pyrimme Maailman kauppajärjestössä WTO:ssa vähentämään tullimaksuja ja lopulta kumoamaan ne, meidän on otettava käyttöön tullimaksuvähennykset sellaisten tulliluottojen muodossa, jotka ovat vähennyskelpoisia kaikista maahantuovassa maassa tehdyistä ostoista. Nämä tulliluotot hyvitettäisiin eli kyse olisi toisin sanoen suuremmasta summasta kuin esimerkiksi AKT-maan maksama tullimaksu. Kun maailman osakemarkkinoilla olisi käytössä uudet joustavat, hyvitettävät ja neuvoteltavat tullimaksut, EU:n ja AKT:n väliset suhteet olisivat sopusoinnussa vapaakaupan vaatimuksen ja yhtä lailla tärkeän AKT-maiden suojelun kanssa.
<P>
Toiseksi meidän olisi osoitettava poliittista rohkeutta Cotonoun sopimuksen uudelleenlaadinnassa. Globalisaation vuoksi 2000-luvun haasteena on rahoittaa kaikki maapallon yhteisomistuksessa olevat tekijät - eli veden, elintarvikkeiden, peruslääkkeiden, perusrokotteiden ja koulutuksen - muilla resursseilla kuin EKR:n perinteisillä valtionosuuksilla, esimerkiksi avaruussatelliittien kautta suoritettujen televiestintäpalvelujen liikevaihdosta maksettavan arvonlisäveron kautta. Tässä tapauksessa emme enää parantaisi kehitysyhteistyön yhteydessä myönnettävää apua vaan siirtyisimme asteittain kohti maan globaalia hallintaa. Tällä tavoin palautettaisiin Lomén sopimuksen henki, ja voitaisiin vihdoin aloittaa maailmanrakennus, joka muodostaa 2000-luvun haasteen.
<SPEAKER ID="244" NAME="Margrietus van den Berg" AFFILIATION="PSE">
(NL) Arvoisa puhemies, olen iloinen, että voimme tällä viikolla Strasbourgissa äänestää Cotonoun sopimuksen ensimmäisestä viisivuotistarkistuksesta sen jälkeen, kun sopimus tehtiin vuonna 2000 kahdeksikymmeneksi vuodeksi. Sopimus käsittää 78 Afrikan, Karibian ja Tyynenmeren valtiota ja siten jopa 750 miljoonaa ihmistä.
<P>
Cotonoun sopimus on tukea ja kauppaa koskeva kumppanuussopimus, joka toimii muille esimerkkinä EU:n ja kehittyvien kumppaneiden kestävien suhteiden alalla. Euroopan unioni on vahva tekijä konfliktien, moitteettoman julkisen hallinnon ja lahjonnan torjumisen alalla, minkä ansiosta EU:n jäsenvaltiot voivat todella vaikuttaa vuosituhannen tavoitteiden saavuttamiseen.
<P>
Lähes 24 miljardia euroa EU:n kehitysyhteistyömäärärahoista on käytettävissä seuraavaa kuusivuotiskautta varten 1. tammikuuta 2008 alkaen. Tämän vuoksi parlamentin olisi hyvä valvoa Euroopan kehitysrahaston menoja, mutta, arvoisa komission jäsen, EKR:n talousarviota ei valitettavasti ole sisällytetty EU:n omaan talousarvioon, vaikka sekä komissio että parlamentti olisi sitä halunnut.
<P>
Jotta parlamentin roolista tulisi mielekkäämpi, komission on yhdessä neuvoston - jonka edustaja ei valitettavasti ole läsnä tänään - kanssa tehtävä kanssamme samankaltaisia erityisjärjestelyjä kuin teimme kehitysyhteistyövälineen yhteydessä. Kehotankin teitä pitämään kehitysyhteistyövälinettä mallina AKT-maiden maakohtaisille strategia-asiakirjoille eli jotakuinkin kaikille Afrikkaa koskeville EU:n toimille.
<P>
Tämän ansiosta parlamentti saa tiedot ajoissa ja pystyy siten vaikuttamaan tarkoituksenmukaisesti maakohtaisiin strategia-asiakirjoihin. Näin saadaan myös aikaan selkeä ja avoin prosessi sekä avoin vuoropuhelu neuvoston, komission ja parlamentin välille. Lisäksi näin tehostetaan parlamentin toimia ja mahdollisuuksia valvoa ohjelmaa sekä panna täytäntöön ja arvioida maakohtaisia strategia-asiakirjoja. Näin kansalaisten edustus ei ole kaukana meistä tai kansalaisista taikka näiden maiden parlamenteista ja yhteiskunnasta.
<P>
Sitoutuminen on erittäin hyvä asia, mutta se ei koske tämänkaltaisissa maissa pelkästään valtiovarainministeriä; se koskee myös parlamenttia, hallitusta ja yhteiskuntaa. Jos noudatamme tätä lähestymistapaa, asianosaiset esittävät kärkeviä mielipiteitänsä jo ennen, kuin politiikasta sovitaan ja äänestetään. Haluamme eroon tilanteesta, jossa puhumme vuosituhannen tavoitteista samaan aikaan, kun todellisuudessa Afrikka etääntyy niistä yhä kauemmaksi. Tämä käy ilmi siitä, me näytämme ainoastaan paikkailevan olemassa olevia puutteita, mikä sekin voi olla hyödyllistä. Haluamme, että vuosituhannen tavoitteet asetetaan etusijalle myös AKT-maissa.
<P>
Kehotan teitä antamaan parlamentille demokraattista vaikutusvaltaa EKR:ssä, jonka osuus on puolet kehitysyhteistyötä koskevasta EU:n talousarviosta. Sekä komissio että neuvosto hyötyvät siitä. Luvatkaa tukenne Euroopan unionin demokratialle. Mitä komissio ja neuvosto aikoo tehdä tämän asian eteen?
<SPEAKER ID="245" NAME="Glenys Kinnock" AFFILIATION="PSE">
(EN) Arvoisa puhemies, paljon kiitoksia ja onnitteluni. On hienoa nähdä teidät puhemiehenä.
<P>
Kuten muut ovat todenneet, olemme hyvin ylpeitä siitä, että Cotonoun kumppanuussopimuksen avulla on luotu sitovat kumppanuusjärjestelyt 78 Afrikan, Karibian ja Tyynenmeren valtion kanssa. Tämän vuoksi kumppanuus on hyvin erityinen.
<P>
Arvoisa komission jäsen, olemme pahoillamme siitä, ettei vuoden 2005 toimintavimma kehitysyhteistyön ja sen rahoituksen alalla kuitenkaan johtanut siihen, että jäsenvaltioiden osuuksia Euroopan unionin kehitysrahastoon AKT-valtioita varten olisi lisätty merkittävästi. Totuus on, että kymmenes EKR on vain 0,28 prosenttia jäsenvaltioiden BKT:sta. Tämä on ristiriidassa sen kanssa, miten te tulkitsitte näiden neuvottelujen tulokset. Olen kanssanne samaa mieltä ratifioinnin vauhdista; se on edelleen suuri huolenaihe. Ainoastaan neljä Euroopan unionin jäsenvaltiota ja viisi AKT-maata on tähän mennessä ratifioinut sopimuksen tämän osan, mikä on mielestäni huolestuttavaa.
<P>
Arvoisa komission jäsen, minulla on teille muutama kysymys. Tiedän, ettette ole kehitysyhteistyöstä vastaava komission jäsen, mutta voinette välittää nämä kysymykset eteenpäin, ellette osaa vastata niihin. Komission jäsen Michel lupasi Barbadoksella välittää maakohtaiset strategia-asiakirjat AKT-maiden parlamenttien tutkittaviksi. Haluaisin tietää, onko tämän lupauksen täyttämisessä edistytty, ja haluaisin komissiolta selvityksen, missä vaiheessa tässä asiassa ollaan.
<P>
Haluan lisäksi kysyä teiltä, oletteko valmiit aloittamaan rakenteellisen vuoropuhelun Euroopan parlamentin kanssa AKT-maiden maakohtaisista strategia-asiakirjoista. Kollegani jäsen van den Berg on todennut, että haluamme AKT-maiden osalta vastaavan aseman kuin meillä on kehitysyhteistyövälineen maakohtaisten strategia-asiakirjojen yhteydessä.
<P>
Lisäksi haluan tietää, miten komissio vastaa kysymyksiin, joita parlamentin on mielestäni esitettävä talousarviotuesta, jota osoitetaan esimerkiksi Haitille, jonka Transparency International -järjestö on luokitellut maailman korruptoituneimmaksi maaksi. Miksi komissio ehdottaa nyt talousarviotuen myöntämistä Haitille? Sama kysymys pätee Päiväntasaajan Guineaan. Valiokuntamme on hyvin vaikea ymmärtää tällaisia päätöksiä. Voimme nähdä, että komissio on valmis palauttamaan suhteensa Togoon ennalleen. Haluamme tietää tilanteen 22 sitoumuksen osalta: täyttääkö Togo ne? Wienissä kokoontuneessa yhteisessä parlamentaarisessa edustajakokouksessa komissio lupasi toimittaa meille yksityiskohtaiset tiedot Togon saavuttamasta edistyksestä, emmekä ole sihteeristömme tietojen perusteella saaneet vielä mitään tällaisia tietoja.
<P>
Arvoisa komission jäsen, aiotteko työskennellä tässä asiassa tiiviimmin Euroopan parlamentin kanssa, jotta voidaan varmistaa, että yhteisen parlamentaarisen edustajakokouksen näkemykset otetaan huomioon? Kehotan komissiota vastamaan näihin tärkeisiin kysymyksiin, joita me sille tänä iltana esitämme.
<SPEAKER ID="246" NAME="Pierre Schapira" AFFILIATION="PSE">
(FR) Arvoisa puhemies, haluan tuoda esiin parlamentaarisen kuulemismenettelyn erikoisen piirteen. Parlamentilta pyydetään hyväksyntää kesäkuussa 2005 allekirjoitetun Cotonoun sopimuksen tarkistamiselle. Voimme näin ollen tämänpäiväisellä lausunnollamme ainoastaan hyväksyä jo valmiin tekstin. AKT-maita koskevan päätöksentekoprosessin kannalta olisi kuitenkin hyödyllistä, jos sitä voitaisiin rikastuttaa Euroopan parlamentin osallistumisella. Kehitysyhteistyövälineestä käytyjen neuvottelujen aikana parlamentti osoitti huomattavan lisäarvonsa ja valmiutensa puolustaa muiden kuin komission ja neuvoston etuja.
<P>
Tämän perusteella tarkistettu Cotonoun sopimus on mielestäni merkittävä edistysaskel erityisesti, kun otetaan huomioon paikallissektoreiden rooli kehitysyhteistyöpolitiikassa: niiden roolia on ensimmäisen kerran selkiytetty ja ne on nimenomaisesti tunnustettu tasavertaisiksi poliittisen vuoropuhelun kumppaneiksi. Sama tunnustus on vastikään tehty kehitysyhteistyövälineen osalta. Suuret kehityshaasteet kohdataan paikallistasolla. On tullut aika hajauttaa kehitysyhteistyöpolitiikkaamme. Vesi- ja terveydenhuoltopalvelut sekä koulutuspalvelut ovat yhteiskunnallisia palveluja, joita tarjotaan paikallisesti, lähellä kansalaisia.
<P>
Jos Euroopan unionin rahoitus jumittuu keskushallinnon tasolle, kansalaiset eivät saa tehokasta, suoraa tukea. Tämän vuoksi suhtaudun myönteisesti tarkistetun Cotonoun sopimuksen hyväksymiseen. Meidän on nyt aktiivisesti varmistettava sen täytäntöönpano.
<SPEAKER ID="247" NAME="Ana Maria Gomes" AFFILIATION="PSE">
(PT) Arvoisa puhemies, minäkin haluan onnitella teitä. Haluan onnitella myös esittelijä Ribeiro e Castroa hänen mietinnöstään ja myönteisistä toimista tämän tarkistuksen yhteydessä. Haluan korostaa kansainväliselle rikosoikeustuomioistuimelle annettavaa tukea ja viittausta vuosituhannen kehitystavoitteisiin, joita ilman kehitysstrategiaa ei voisi edes olla. Haluan lisäksi korostaa joukkotuhoaseiden torjuntaa koskevan uuden yhteistyölausekkeen merkitystä, sillä EU:n on lisättävä tämän alan toimiaan tiiviimmän yhteistyön ja teknisen avun kautta. EU:n on torjuttava myös tehokkaammin käsiaseiden leviämistä, sillä niillä surmataan eniten ihmisiä kumppanimaissamme.
<P>
Myönnän myös olevani EU-AKT-suhteiden osalta hieman turhautunut siksi, että jotkut AKT-maiden keskustelukumppanimme ovat esittäneet kritiikittömästi hallitustensa virallisia kantoja yhteisessä parlamentaarisessa edustajakokouksessa. Kansallisia parlamentteja on selvästikin lujitettava entisestään, niiden valmiuksia valvoa kansallisia talousarvioita on vahvistettava sekä yhteistyötä ja korruption torjuntaa koskevia määrärahoja näissä maissa on lisättävä.
<P>
EU:n on omalta osaltaan lakattava katsomasta tapahtumia läpi sormien ja käytettävä Cotonoun sopimuksen lausekkeita, joilla on tarkoitus saada sopimuksen allekirjoittaneet hallitukset lopettamaan ihmisoikeuksien sekä demokratian ja julkisten asioiden moitteettoman hoidon perusperiaatteiden vakavat loukkaukset. Yhdyn joidenkin parlamentin jäsenten komissiolle esittämään vaatimukseen ottaa parlamentti mukaan AKT-maita koskevan yhteistyöpolitiikan laatimiseen.
<SPEAKER ID="248" NAME="Kader Arif" AFFILIATION="PSE">
(FR) Arvoisa puhemies, hyvät kuulijat, olen iloinen, että Euroopan parlamenttia kuullaan tästä aiheesta, vaikka se tapahtuukin myöhään. Tämäniltainen keskustelu tarjoaa meille tilaisuuden ilmaista jälleen kerran tyytyväisyytemme sopimuksen tarkistamiseen ja erityisesti siinä yhteydessä tehtäviin kumppaneiden välisiin parannuksiin, jotka perustuvat näiden maiden politiikkaan, jolla suojellaan ihmisoikeuksia ja edistetään demokratiaa. Tämä kuuleminen tarjoaa myös mahdollisuuden palauttaa mieliin huolet, joita meillä oli sopimustekstin allekirjoittamisen aikaan. Viittaan tässä yhteydessä erityisesti artiklaan, jolla joukkotuhoaseiden torjunnasta tehdään olennainen osa AKT-maiden ja EU:n välistä kumppanuutta.
<P>
Tämän vuoksi haluan korostaa tai palauttaa mieliin, että AKT-maiden ja EU:n välisen yhteistyön ensisijainen tavoite on ollut köyhyyden torjunta ja kehityksen edistäminen. Vuoden 2005 jälkeen esiin on noussut uusia huolenaiheita. Ne koskevat EU:n ja AKT-maiden välisten kauppasuhteiden tulevaisuutta. Miten voimme vaatia, esimerkiksi nyt tarkistettavan Cotonoun sopimuksen yhteydessä, että vuosituhannen tavoitteiden on oltava AKT-EU-yhteistyön perustana ilman, että otamme huomioon huolet, jotka koskevat tulevien talouskumppanuussopimusten vaikutuksia AKT-maiden kansalaisten hyvinvointiin, tai että teetämme vaikutustenarviointitutkimuksen ennen neuvottelujen käynnistämistä? Miten voimme korostaa AKT-maiden perustamien alueellista integraatiota koskevien järjestöjen tukemisen merkitystä ja samalla olla kunnioittamatta nykyisiä ryhmittymiä neuvotteluissa ja tietäen, että nykyisellä tavalla käydyissä neuvotteluissa emme voi ottaa huomioon eri maiden etuja ja erilaisia kehitystasoja?
<P>
Cotonoun sopimuksen tarkistaminen on ennen kaikkea tarjonnut tilaisuuden korostaa kumppaneiden välisen poliittisen vuoropuhelun merkitystä. Euroopan unionin ja AKT-maiden on vastaisuudessa työskenneltävä tältä pohjalta välttääkseen väärinkäsitykset, edistyäkseen asteittain ja rakentavasti neuvotteluissa sekä tehdäkseen sopimuksia, joilla edistetään täysimääräisesti AKT-maiden kehitystä.
<SPEAKER ID="249" NAME="Jacques Barrot" AFFILIATION="komission varapuheenjohtaja" LANGUAGE="FR">
Arvoisa puhemies, haluan kertoa kaikille puheenvuoron käyttäneille parlamentin jäsenille välittäväni heidän viestinsä mahdollisimman tarkasti kollegalleni Louis Michelille, joka jatkaa tästä kehitysyhteistyöpolitiikan kokonaisuudesta käytävää keskustelua haluamallanne tavalla. Kerron hänelle, että parlamentti on hyvin kiinnostunut kehittämään tätä politiikkaa, jota hän tunnetusti hallinnoi suurella vakaumuksella.
<P>
Monet jäsenet ovat korostaneet tämän kumppanuuden merkitystä. Haluan palata rahoituskehykseen. On totta, että 23,7 miljardia euroa kyseisestä summasta on tarkoitus osoittaa AKT-maiden toimintamäärärahoihin. Tämä summa on verrattavissa Luxemburgin puheenjohtajavaltiona toimiessaan ehdottamaan 22,7 miljardiin euroon. Tämä summa integroidaan tehostamalla Euroopan investointipankin toimia, jotka koskevat sen omien varojen kautta myöntämää, AKT-maille osoitettua tukea. Summa on joka tapauksessa merkittävä. Vuositasolla se merkitsee 35 prosentin lisäystä yhdeksänteen Euroopan kehitysrahastoon.
<P>
AKT-maille osoitettavaa tukea on lisäksi tarkasteltava yhteisön ulkoisten toimien laajemmassa yhteydessä, ja, yleisesti ottaen AKT-maat saavat tukea myös aihekohtaisista budjettikohdista sekä varoista, jotka on varattu sokeripöytäkirjan allekirjoittaneille AKT-maille ja jotka ovat suuruudeltaan 1,2 miljardia euroa. Näillä yhteisön yleisestä talousarviosta maksettavilla varoilla lisätään AKT-maille osoitettujen yhteisön kehitysyhteistyömäärärahojen osuutta aiempaan rahoituskehykseen verrattuna.
<P>
Olen uskoakseni tässä yhteydessä korostanut edistystä, josta jotkut jäsenet ovat puhuneet, ja tunnustanut samalla, että politiikkaa on vielä kehitettävä paljon, sillä Euroopan unionin velvollisuutena ja tarkoituksena on nyt todella kehittää sitä.
<SPEAKER ID="250" NAME="Puhemies">
Keskustelu on päättynyt.
<P>
Äänestys toimitetaan huomenna.
