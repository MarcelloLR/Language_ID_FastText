<CHAPTER ID="003">
Puhemiehen julkilausuma
<SPEAKER ID="007" NAME="Puhemies">
(PL) Minulla on aluksi useita asioita sanottavana. Kyse on viidestä lyhyestä ilmoituksesta.
<P>
Torstaina 27. tammikuuta vietetään saksalaisen Auschwitz-Birkenaun natsien keskitys- ja tuhoamisleirin vapauttamisen 66. vuosipäivää. Joka vuosi kunnioitamme niiden yli miljoonan ihmisen muistoa, jotka murhattiin siellä. Se antaa meille voimia tehdä yhdessä työtä rakentaaksemme rauhanomaista tulevaisuutta yhdentyneessä Euroopassa, jossa ei enää koeta vastaavia painajaisia.
<P>
Toiseksi, 13. tammikuuta liettualaiset viettävät "Verisunnuntain" 20. vuosipäivää. Verisunnuntaina Neuvostoliiton armeija yritti kaataa itsenäisen Liettuan demokraattisesti valitun hallituksen. Liettualaiset puolustivat vapauttaan, ja tänä päivänä heillä on tasavertaiset oikeudet euroatlanttisen yhteisön jäseninä. Muistaessamme tämän vuosipäivän, joka on Euroopan kannalta tärkeä vuosipäivä, ilmaisemme tänään solidaarisuutemme valkovenäläisille, jotka ovat myös naapureitamme ja jotka odottavat edelleen vapauden ja demokratian koittavan maassaan.
<P>
Kolmanneksi, 23. joulukuuta 2010 Euroopan unionin ratifioi vammaisten henkilöiden oikeuksia koskevan Yhdistyneiden Kansakuntien yleissopimuksen. Yleissopimus mahdollistaa yhdessä Euroopan komission vammaisstrategian kanssa sen, että vuoteen 2020 mennessä niille lähes 80 miljoonalle unionin kansalaiselle, joilla on jonkinlainen vamma, taataan yhtäläiset kansalais-, poliittiset ja taloudelliset oikeudet.
<P>
Neljänneksi haluan tuoda uudelleen esiin, että olemme syvästi huolissamme kiinalaisen asianajajan Gao Zhishengin katoamisesta. Viimeisimpien tietojen mukaan häntä on pahoinpidelty ja kidutettu. Euroopan parlamentti on jo useaan otteeseen ottanut Zhishengin tapauksen esille. Haluan tänään kehottaa Kiinan viranomaisia paljastamaan, missä häntä pidetään vangittuna ja antamaan tietoja hänen terveydentilastaan.
<P>
Lopuksi, Belgian puheenjohtajakausi on päättynyt sen jälkeen, kun tapasimme viimeksi ennen joulua, ja Unkari on siirtynyt Euroopan unionin neuvoston johtoon. Keskustelemme molemmista puheenjohtajakausista tämän parlamentin istuntojakson kuluessa. Edellisen tapaamisemme jälkeen on sattunut tärkeitä poliittisia tapahtumia. Tarkoitan Valko-Venäjän vaaleja ja Tunisian viimeaikaisia selkkauksia. Molemmat asiat ovat täysistuntojaksomme asialistalla. Haluan myös muistuttaa kaikkia siitä, että joulunajan viimeisinä viikkoina koettiin useita vakavia luonnonkatastrofeja. Tunnemme myötätuntoa uhrien perheitä kohtaan ja haluamme ilmaista surunvalittelumme heille ja katastrofien kohteena olevien maiden hallituksille.
