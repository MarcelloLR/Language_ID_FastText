<CHAPTER ID="030">
Yhteisön ohjelmien hallinnointitehtäviä hoitavien toimeenpanovirastojen varainhoidosta annetun malliasetuksen muuttaminen - Neuvoston asetuksen (EY, Euratom) N:o 1605/2002 185 artiklassa tarkoitettuja elimiä koskeva varainhoidon puiteasetus (keskustelu) 
<SPEAKER ID="344" NAME="Puhemies">
(DE) Esityslistalla on seuraavana äänestys kahdesta Ingeborg Grässlen mietinnöstä:
<P>
1. yhteisön ohjelmien hallinnointitehtäviä hoitavien toimeenpanovirastojen varainhoidosta annetun malliasetuksen muuttamisesta
<P>
ja
<P>
2. neuvoston asetuksen (EY, Euratom) N:o 1605/2002 185 artiklassa tarkoitettuja elimiä koskevasta varainhoidon puiteasetuksesta.
<SPEAKER ID="345" NAME="Joe Borg">
Komission jäsen. - (EN) Arvoisa puhemies, komissio kiittää parlamenttia ja erityisesti esittelijää hänen rakentavasta lähestymistavastaan. Komissio pyrkii huolehtimaan, että budjettivallan käyttäjä saa tietoa täysin avoimesti, kuten parlamentti tänään pyysi, ja Euroopan parlamentin ja neuvoston heinäkuussa 2007 antamien yhteisten julkilausumien mukaisesti.
<P>
Komissio sisällyttää asetukseen erityisesti hajautettujen erillisvirastojen osalta lisää tietovaatimuksia sopimussuhteisen henkilöstön lukumäärästä, toimintaylijäämistä, sidotuista tuloista, määrärahasiirroista ja perimisestä, josta on luovuttu.
<P>
Komissio ilmaisi vastikään parlamentille ja neuvostolle antamassaan tiedonannossa talousarvioasioiden ja varainhallintoa koskevien asioiden lisäksi huolensa virastojen työtä koskevan tiedon avoimuuden lisäämisestä.
<P>
Haluaisin tässä kohdassa palauttaa mieliin komission ehdotuksen sellaisen toimielinten välisen ryhmän perustamisesta, jolla avataan sekä parlamentissa että neuvostossa poliittinen keskustelu virastojen tehtävästä ja paikasta Euroopan hallinnossa.
<P>
Komissio on vakuuttunut siitä, että johdonmukaisen lähestymistavan avulla me kaikki kolme toimielintä voimme edistää avoimuutta ja Euroopan unionin tärkeän rakenteen tehokkuutta. Haluaisin siksi päättää puheenvuoroni toivoen, että kyseinen komission ehdottama toimielinten välinen työryhmä aloittaa työnsä pian.
<SPEAKER ID="346" NAME="Ingeborg Gräßle">
esittelijä. - (DE) Arvoisa puhemies, arvoisa komission jäsen, hyvät naiset ja herrat, kiitän teitä mahdollisuudesta esittää puheenvuoro näin myöhään illalla ja kiitän teitä kaikkia ymmärtäväisyydestänne.
<P>
Pyysin lupaa saada puheenvuoron. Puhun komission edun vuoksi, sillä katson, että on tärkeää kertoa komissiolle, että me pidämme tärkeinä esittämiämme tarkistuksia, jotka me hyväksymme huomenna suurella enemmistöllä. Haluaisin sanoa, että olemme tämän asian osalta vasta neuvotteluvaiheessa, ja haluaisin varmistaa komissiolle koko parlamentin puolesta, että tarkistuksillamme edistetään virastojärjestelmän parempaa järjestämistä. Siksi meille on ryhmistä riippumatta erittäin tärkeää, että komissio ottaa tarkistukset huomioon. Olen kiitollinen asiaa koskevista komission jäsenen vakuutuksista, ja aion myös valvoa tilannetta.
<P>
Minulle on erittäin tärkeää, että hän ymmärtää, miksi me haluamme tätä. Tarvitsemme parempaa vastuullisuutta virastoissa sekä enemmän avoimuutta erityisesti henkilöstön osalta. Asia koskee suoraan talousarviolainsäädäntöämme. Komission jäsen on tietenkin tietoinen, että jos toiveitamme ei noudateta, me löydämme tavan niiden toteuttamiseksi. Me pidämme tätä välttämättömänä talousarviolainsäädännössä.
<P>
Komissio aikoi alun perin esittää varainhoitoasetuksen muutoksen siten, että siihen sisältyi ainoastaan teknisiä mukautuksia. Puhumme sääntelyn parantamisesta, mutta huomasin surukseni, että viimeisintä virastoja koskevaa neuvoston ja parlamentin heinäkuussa antamaa yhteistä julkilausumaa ei ole sisällytetty. Komission luonnos ilmestyi jonkin aikaa sitten, mutta olisi tietenkin ollut hyvä, jos sitä olisi myöhemmin muokattu. Minusta tämä olisi ollut oikeudenmukaisempaa kuin jättää työ meille.
<P>
Euroopan parlamentti on esittänyt poliittisia muutoksia suurella yksimielisyydellä yli puoluerajojen. Haluamme, että sisäiset toiminnot, vastuu, määrärahojen siirrot ja virastojen vastuu olisivat yhdenmukaisempia komission pääosaston toimintojen ja käytäntöjen kanssa tarkastuslausumaa käyttäen. Haluamme myös, että henkilöstöstä ja virastojen taloudellisista kustannuksista tehdään parempi yleiskatsaus. Haluamme, että meille ilmoitetaan kaikista työntekijöistä, eikä ainoastaan niistä, jotka ovat henkilöstötaulukossa. Tämä on ehdottomasti tarpeen.
<P>
Haluaisin antaa teille esimerkin erään hajautetun erillisviraston vuoden 2007 varainhoitoa koskevasta äskettäin annetusta selvityksestä. Henkilöstötaulukossa on lueteltu 39 virkaa, ja niitä edeltävällä kahdella sivulla mainitaan 43 väliaikaisesta ja 11 sopimussuhteisesta työntekijästä. Mitkään kaksi lukua eivät sovi yhteen. Jätetään lukijan mielikuvituksen varaan, onko meillä 39 plus 11 virkaa, vai 43 plus 11 plus 39 virkaa, vai onko luettelossa 39 virkaa 43 hengen henkilöstössä, mihin lisätään 11 virkaa. Emme tiedä tätä. Selvitän asiaa, mutta monen viraston asioiden selvittäminen ei ole tietenkään mukavaa, ja tiedotus sekä tiedotusjärjestelmä on myös enemmän tai vähemmän kaoottinen kaikissa virastoissa.
<P>
Virasto, josta juuri puhuin, on Euroopan verkko- ja tietoturvavirasto ENISA, ja asiat ovat aivan samalla lailla muissa virastoissa. Haluaisinkin todella tietää, miksi meille annetuissa tiedoissa on niin paljon epäjohdonmukaisuuksia. Haluaisimme lisäksi enemmän tietoa virastojen tuloista, jotka voivat olla huomattavat, kuten esimerkiksi Alicanten virastossa, ja me haluaisimme tietää, mitä niillä tehdään. Kiitän komission jäsentä etukäteen näiden tarkistuksien ottamisesta mukaan, mistä hän juuri ilmoitti.
<P>
Tällä hetkellä meillä on 29 hajautettua erillisvirastoa, joissa on 3 914 työntekijää vuoden 2007 henkilöstötaulukon mukaisesti. Niiden talousarvio on 1,1 miljardia euroa, joista 559 miljoonaa euroa saadaan EU:lta. Viidessä toimeenpanovirastossa on 176 virkaa. Komission viimeisin virastoja koskeva tiedonanto oli hyvin mielenkiintoinen. Yhteistä työryhmää koskeva ehdotus on hyvin tärkeä. Jokaisen kolmen toimielimen on tarkasteltava toistensa kanssa virastojen tulevaisuutta ja työaluetta.
<P>
Saksassa virastoja ja virastojen määrän kasvua koskevaa kysymystä käsitellään julkisuudessa. Tiedotusvälineiden merkitys on aina suuri. Euroopan unionin maine on myös vaarassa, jos emme onnistu välittämään ulkomaailmalle, miksi me todella tarvitsemme näitä virastoja ja mikä tehtävä niillä on Euroopan unionissa.
<P>
Olisimme myös tyytyväisiä, jos komissio voisi osoittaa, miksi ohjelmien hallinnoiminen on tehokkaampaa ja edullisempaa, kun sen suorittavat komission pääosastojen sijaan toimeenpanovirastot. Tämä on pyyntö, jonka me talousarviosta vastuussa olevat tahot olemme jo esittäneet lukuisia kertoja. Sitä ei ole vieläkään perusteltu kirjallisesti asianmukaisten tosiseikkojen ja lukujen perusteella.
<P>
Parlamentin tarkistuksilla pyritään siihen, että Euroopan virastoista esitetään yleiskatsaus, ja esitämme komissiolle kiireellisen pyyntömme siitä, että se auttaisi meitä saamaan selvyyttä virastoja koskevaan kysymykseen. Kuten komission jäsen tietää, parlamentti luottaa komissioon tässä asiassa. Tiedämme, että tämä toimielin on viimeinen toivomme selvyyden ja avoimuuden aikaansaamisessa ja paremman yleiskuvan antamisessa tästä asiasta.
<P>
Haluaisin kiittää kollegoitani toisista ryhmistä ja erityisesti virastoista vastaavaa budjettivaliokunnan esittelijää Jutta Haugia sekä talousarvion tarkastusvaliokunnan esittelijöitä Jan Mulderia ja Edit Herczogia heidän ehdotuksistaan, jotka olemme ottaneet kokonaisuudessaan mukaan. Uskon siten, että esitämme niitä parlamentin ehdottamia ja toivomia tarkistuksia, jotka ovat kaikkein kiireellisimpiä tällä hetkellä. Pyydän komission jäsentä sisällyttämään nämä tarkistukset luonnokseen.
<SPEAKER ID="347" NAME="Nathalie Griesbeck">
ALDE-ryhmän puolesta. - (FR) Arvoisa puhemies, hyvät naiset ja herrat, haluaisin ensiksi kiittää esittelijäämme Ingeborg Grässleä hänen tärkeästä työstään näiden kahden mietinnön laadinnassa. Mietinnöillä kohennetaan toimeenpanovirastojen varainhoitoa koskevaa malliasetusta.
<P>
Ajankohtana, jolloin Euroopan parlamentin valtaoikeuksia vahvistetaan huomattavasti Lissabonin sopimuksen ansiosta, on mielestäni erityisen tärkeää muistaa, mitkä valtuudet toimielimellämme on toisena budjettivallan käyttäjänä. Euroopan unionin kansalaisten yleisillä välittömillä vaaleilla valitseman parlamentin on tehtävä enemmän ja pyrittävä valvomaan paremmin yhteisön varojen asianmukaista käyttöä, tässä yhteydessä toimeenpanovirastojen varainkäyttöä. Haluaisin korostaa erittäin lyhyesti neljää kohtaa tässä mietinnössä, joka on minusta ehdottoman tarpeellinen, jos parlamentti aikoo toimia tehtävässään kunnolla ja varmistaa sen, että kansalaiset pystyvät ymmärtämään toimielimiämme mahdollisimman helposti.
<P>
Haluaisin ensiksi korostaa tarvetta valvoa paremmin sidottujen tulojen käyttöä. Minusta on tärkeää, että viraston johtaja kertoo meille määrärahasiirroista otsakkeiden välillä, kun ne ylittävät kymmenen prosentin kynnyksen.
<P>
Haluaisin toiseksi korostaa henkilöstötaulukon lukujen merkitystä, mistä kollegamme juuri meille mainitsi, muun muassa väliaikaisten ja sopimussuhteisten työntekijöiden ja kansallisten asiantuntijoiden osalta, jotta meillä on budjettivallan käyttäjänä selkeä kuva virastojen henkilöstöä koskevan talousarvion kehityksestä.
<P>
Pidän kolmanneksi hyvin luonnollisena pyyntöä siitä, että Euroopan parlamentille lähetettäisiin joka vuosi katsaus virastojen talousarvion kehityksestä Euroopan tilintarkastustuomioistuimen suositusten mukaisesti.
<P>
Neljänneksi ja viimeiseksi on huomautettava, että kohdat, jotka koskevat määräaikojen yhdenmukaistamista vastuuvapauden myöntämiseksi, antavat parlamentille mahdollisuuden valvoa asianmukaisesti talousarvion oikeaa täytäntöönpanoa.
<SPEAKER ID="348" NAME="Jean-Pierre Audy" AFFILIATION="PPE-DE">
(FR) Arvoisa puhemies, haluaisin vuorostani onnitella Ingeborg Grässleä hänen loistavasta työstään sekä luonnollisesti komissiota tästä virastoja koskevasta kehityksestä. Haluaisin korostaa virastojemme sisäistä tarkastusta koskevia erittäin tärkeitä säännöksiä ja ehdottaa kollegani juuri esittämien kommenttien mukaisesti, että me voisimme pyrkiä konsolidointiin, siihen että EU:n tilinpäätöksessä konsolidoidaan jokaisen viraston tilinpäätös, jotta kolmannet osapuolet ja erityisesti Euroopan parlamentin jäsenet saavat kuvan Euroopan unionin kaikkien virastojen tilinpidon kehityksestä.
<SPEAKER ID="349" NAME="Zbigniew Krzysztof Kuźmiuk" AFFILIATION="UEN">
(PL) Arvoisa puhemies, osallistuessani toimeenpanovirastojen varainhoidosta annetun malliasetuksen muuttamista koskevaan keskusteluun, haluaisin kiinnittää huomiota kahteen seikkaan.
<P>
Ensiksi pitäisi tukea esittelijän ehdotusta siitä, että viraston johtajien on tehtävä Euroopan parlamentille ilmoitus, jos he ovat siirtäneet toimintamenoista hallintomenoihin varoja, joiden määrää ylittää kymmenen prosentin rajan.
<P>
Koska toimeenpanovirastojen toimintakustannuksia rahoitetaan yksittäisten ohjelmien talousarvioista, myös sillä on merkitystä, että näiden kustannusten taso on lähes kymmenen prosenttia. Sillä, että Euroopan laajuisen liikenneverkon toimeenpanovirasto ei maininnut näitä kustannuksia, on erityistä vaikutusta, kun asia yhdistetään tietoihin, joiden mukaan viraston käsittelemistä hankkeista puuttuu yli 40 miljardia euroa.
<P>
Haluaisin lopuksi onnitella Ingeborg Grässleä kahdesta erittäin hyvästä mietinnöstä.
<SPEAKER ID="350" NAME="Puhemies">
(DE) Keskustelu on päättynyt.
<P>
Äänestys toimitetaan huomenna torstaina.
<P>
Kirjalliset kannanotot (142 artikla)
<SPEAKER ID="351" NAME="Edit Herczog  " AFFILIATION="PSE">
kirjallinen. - (HU) Arvoisa puhemies, hyvät naiset ja herrat, haluaisin ensin esittää lyhyen katsauksen monia yhteisön ohjelmien hallinnointitehtäviä suorittavien toimeenpanovirastojen varainhoidosta annetun malliasetuksen muuttamisesta.
<P>
Kyseinen muuttaminen suoritetaan työjärjestyksen 47 artiklan mukaisesti asiasta vastaavan valiokunnan ja budjettivaliokunnan yhteisellä panoksella. Kiitän erityisesti kollegoitani ja Ingeborg Grässleä sekä Jan Mulderia läheisestä ja erinomaisesta yhteistyöstä.
<P>
Me ehdotimme useita tarkistuksia, joilla pyrittiin siihen, että virastot voisivat toimia sujuvasti, jotta vastuuta parannettaisiin ja jotta laajennettaisiin mahdollisuuksia valvoa demokraattisemmin näille elimille myönnettyjä varoja.
<P>
On tärkeää panna merkille seuraavaa:
<P>
näiden virastojen vastuuvapautta koskevassa menettelyssä on tulevaisuudessa tarpeen yhdenmukaistaa määräaikoja kiireellisesti;
<P>
tilintarkastustuomioistuin on jo huomauttanut, että tilintarkastukseen ja valvontatyöhön osallistuvat henkilöt eivät saisi osallistua talousarvion toteutusta koskeviin toimiin;
<P>
ottaen huomioon henkilötietosuojan, viraston kanssa yhteistyössä olleiden henkilöiden nimiä sekä näiden asiantuntijoiden korvauksia koskeva luettelo pitäisi liittää kyseisen viraston talousarviota ja varainhoitoa koskevaan selvitykseen
<P>
virastoille työskentelevien ulkoisten asiantuntijoiden käyttöä on voitava valvoa.
<P>
Kiitos huomiostanne.
