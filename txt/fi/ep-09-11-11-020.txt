<CHAPTER ID="020">
Kolmansien maiden kansalaiset, joita viisumivaatimus koskee tai jotka on vapautettu siitä ulkorajoja ylittäessään (keskustelu) 
<SPEAKER ID="231" NAME="Puhemies">
(DE) Esityslistalla on seuraavana Tanja Fajonin kansalaisvapauksien sekä oikeus- ja sisäasioiden valiokunnan puolesta laatima mietintö ehdotuksesta neuvoston asetukseksi luettelon vahvistamisesta kolmansista maista, joiden kansalaisilla on oltava viisumi ulkorajoja ylittäessään, ja niistä kolmansista maista, joiden kansalaisia tämä vaatimus ei koske, annetun asetuksen (EY) N:o 539/2001 muuttamisesta - C7-0112/2009 -.
<SPEAKER ID="232" NAME="Tanja Fajon">
esittelijä. - (SL) Arvoisa puhemies, hyvät kollegat, arvoisa varapuheenjohtaja Barrot ja kaikki täällä tänään olevat, Euroopan parlamentti tukee lujasti viisumijärjestelmän purkamista kaikkien Länsi-Balkanin maiden osalta. Se on myös ydinajatus, joka on ohjannut meitä mietinnön laatimisen aikana. Haluaisin esittää onnitteluni erityisesti varjoesittelijöille ja parlamentin jäsenille, koska ilman heidän tukeaan en olisi pystynyt saavuttamaan tätä lopputulosta. Haluaisin myös kiittää neuvostoa ja komissiota niiden yhteistyöponnistuksista, jotka muodostavat lujan perustan tulevalle yhteistyölle tällä alalla, erityisesti nyt, kun Lissabonin sopimus on ratifioitu, sillä sen avulla parlamentti voi hyväksyä kaikki tarvittavat toimenpiteet yhteispäätösmenettelyssä.
<P>
Länsi-Balkanin maiden kansalaiset on eristetty viisumijärjestelmällä aivan liian kauan. Heillä on nyt vähemmän oikeuksia vapaan matkustuksen osalta kuin heillä oli entisen Jugoslavian aikana. Sen, mitä Länsi-Balkanin maiden nuoriso tällä hetkellä tietää Euroopasta, tai Yhdysvalloista, se on saanut tietoonsa Internetistä ja televisiosta. Koska tulen Sloveniasta, voin muistuttaa, että itse asiassa juuri puheenjohtajavaltio Slovenia käynnisti viisumijärjestelmän vapauttamista koskevan prosessin vuoden 2008 alkupuolella, viisi vuotta sen jälkeen kun Thessalonikin toimintasuunnitelma, jolla taataan yksiselitteiset Euroopan unionin jäsenyysnäkymät Länsi-Balkanin väestölle, oli allekirjoitettu.
<P>
Olen iloinen, että voin pitää myönteisenä komission ehdotusta Makedonian, Serbian ja Montenegron viisumivaatimusten poistamisesta, ja olen erityisen iloinen siitä, että voin pitää myönteisenä Slovenian aloitetta, joka on saanut vahvaa tukea jäsenvaltioilta ja jonka nojalla kyseisten maiden kansalaiset voivat alkaa matkustaa vapaasti Schengen-alueen jäsenvaltioihin 19. joulukuuta alkaen. Sen aloittaminen 1. tammikuuta 2010 olisi sisältänyt logistisia vaikeuksia, koska joulun ja uuden vuoden lomajakso on juuri se aika, jolloin monet näiden maiden kansalaiset haluavat käydä EU:n jäsenvaltioissa asuvien sukulaistensa luona.
<P>
Viisumien poistamisella edistetään valtavasti alueellista yhteistyöprosessia ja etnisten jakojen voittamista ja autetaan myös rakentamaan siltoja kulttuurin, yhteiskunnan, talouden ja politiikan aloilla.
<P>
Hyvät kollegat, viisumien poistaminen näiden kolmen mainitsemani maan osalta on hyvin myönteinen askel oikeaan suuntaan. Haluaisin kuitenkin huomauttaa, että niiden maiden, jotka on jätetty viisumien poistamista koskevien puitteiden ulkopuolelle, pitäisi antaa liittyä niihin mahdollisimman pian tai, mieluummin, heti, kun ne ovat valmiita tekemään niin. Puhun luonnollisesti Bosnia ja Hertsegovinasta ja Albaniasta. Emme voi antaa niiden eristäytyä vielä enemmän, kun niiden naapurimailla on mahdollisuus matkustaa rajoituksetta Euroopan unioniin.
<P>
Niiden on tietenkin oltava valmiita viisumien poistamiseen, enkä halua tällä vihjata, että meidän pitäisi alentaa vaatimuksiamme. Se, mitä haluamme tehdä, on lähettää selkeä viesti Bosnia ja Hertsegovinan ja Albanian kansalaisille: Odotamme teitä; teidän pitää kehottaa hallituksianne täyttämään oma osansa sopimuksesta. Me puolestamme teemme kaiken voitavamme varmistaaksemme, että Euroopan unionin puolelta päätöksenteko ei viivästy. Voin turvallisesti sanoa, että tämä lähestymistapa on saanut laajaa tukea kahdessa valiokunnassa, ulkoasiainvaliokunnassa ja kansalaisvapauksien sekä oikeus- ja sisäasioiden valiokunnassa, joka on minun emovaliokuntani.
<P>
Haluaisin myös lisätä, että aion huomenna äänestyksen jälkeen pyytää puheenvuoroa antaakseni erityisen poliittisen julkilausuman, parlamentin ja neuvoston yhteisen julkilausuman, jossa tuetaan lujasti viisumijärjestelmän purkamista kaikkien Länsi-Balkanin maiden osalta. Tässä julkilausumassa, josta aiomme äänestää erikseen huomenna, me molemmat pidämme myönteisenä joulukuun 19. päivää, päivämäärää, jolloin viisumivaatimus poistetaan Makedonialta, Serbialta ja Montenegrolta, ja kehotamme Euroopan komissiota laatimaan mahdollisimman pian ehdotuksen, jonka mukaan viisumivaatimus poistetaan Bosnia ja Hertsegovinalta ja Albanialta heti, kun ne ovat täyttäneet asiaankuuluvat vaatimukset. Me puolestamme sitoudumme käsittelemään tämän ehdotuksen nopeutetussa menettelyssä. Haluaisin, että asettaisimme tarkan päivämäärän Bosnia ja Hertsegovinan ja Albanian viisumivaatimuksen poistamiselle, vaikka olen tietoinen vaadittavien menettelyjen vaativuudesta. Toivon, että kesä 2010 osoittautuisi realistiseksi ajaksi näiden kahden maan viisumivaatimuksen poistamiselle.
<P>
Lopuksi: Emme saisi unohtaa myöskään Kosovoa, jos emme halua sen muuttuvan mustaksi aukoksi kartalla ...
<P>
(Puhemies keskeytti puhujan)
<P>
Haluaisin vain lopettaa: Euroopan unionilla on poliittinen vastuu viisumivapausmenettelyn saattamisesta loppuun, ja odotan parlamentilta laajaa tukea sille.
<SPEAKER ID="233" NAME="Anna Maria Corazza Bildt" AFFILIATION="PPE">
(EN) Arvoisa puhemies, on valitettavaa, että puheenjohtajavaltio Ruotsi ei voinut olla täällä edustettuna ministerin ominaisuudessa, vaikka se olisi hyvin paljon halunnut.
<P>
Ymmärrän, että neuvoston puheenjohtajavaltiota ei ollut kutsuttu ja että sille kerrottiin, että sen ei ole tarpeen olla täällä. Haluaisin muistuttaa parlamentille, että puheenjohtajavaltio Ruotsi on edistänyt ja tukenut Länsi-Balkania koskevaa viisumivapausmenettelyä aivan alusta asti.
<P>
Meillä pitäisi - ja tiedän, että kollegani Tanja Fajon, esittelijä, on kanssani samaa mieltä - olla tilaisuus kiittää neuvoston puheenjohtajavaltiota, sillä olemme sille velkaa parlamentin ja neuvoston yhteisen julkilausuman, jota komissio tukee, mikä on ainoalaatuista tämän toimielimen historiassa.
<P>
Haluaisin selityksen, vaikka ei ehkä täällä ja nyt, miksi puheenjohtajavaltio Ruotsi ei voinut osallistua, ja haluaisin, että kirjataan, että ministeri ei voinut olla täällä, koska kutsua ei esitetty.
<SPEAKER ID="234" NAME="Puhemies">
(DE) Minulle on kerrottu, että puheenjohtajavaltio Ruotsi kutsuttiin, mutta sillä oli aikatauluongelmia ja siksi se ei voi olla täällä. Tutkin kuitenkin asiaa.
<SPEAKER ID="235" NAME="Jacques Barrot" LANGUAGE="FR">
Arvoisa puhemies, haluaisin vastasta Anna Maria Corazza Bildtin esittämään kysymykseen ja sanoa, että puheenjohtajavaltio Ruotsi on ollut erittäin aktiivinen tässä prosessissa, jonka ansioista, kuten Tanja Fajon juuri ansiokkaasti selitti, meillä on mahdollisuus tarjota monille kyseisten jäsenvaltioiden kansalaisille ja erityisesti nuorille ihmisille tilaisuus olla yhteydessä ja toimia vuorovaikutuksessa tämän Euroopan kanssa, joka ei useinkaan ole heille kovin tuttu.
<P>
On totta, että tämä ehdotus on historiallinen vaihe EU:n lyhytaikaisia viisumeja koskevan politiikan kehittämisessä Länsi-Balkanin maita koskevien suhteidemme puitteissa. Komissio pitää lisäksi myönteisenä sitä, että sekä Euroopan parlamentti että neuvosto ovat hyväksyneet tämän lainsäädäntöehdotuksen. Kaikki ovat tietoisia tämän kyseisten maiden kaikkiin kansalaisiin vaikuttavan asian merkittävästä poliittisesta vaikutuksesta ja sen arkaluontoisuudesta.
<P>
Ymmärrän parlamentin kannan. Haluaisin tässä yhteydessä vahvistaa, että komissio on sitoutunut valvomaan tiiviisti sitä, että kaikki kyseessä olevat maat täyttävät kaikki etenemissuunnitelmassa asetetut vaatimukset. Entisestä Jugoslavian tasavallasta Makedoniasta on tehty myönteinen arvio; siksi vuoropuhelu päätettiin tämän maan kanssa. Serbia ja Montenegro isännöivät lokakuussa komission johtamia valtuuskuntia ja jäsenvaltioiden asiantuntijoita, ja kyseiset valtuuskunnat vahvistivat, että kaikki asiaankuuluvien etenemissuunnitelmien vaatimukset oli täytetty asianmukaisesti.
<P>
Aiomme noudattaa samaa menetelmää Albanian ja Bosnia ja Hertsegovinan osalta. Muutamana viime kuukautena saavutetusta erittäin huomattavasta edistymisestä huolimatta Bosnia ja Albania eivät vielä ole pystyneet saattamaan loppuun etenemissuunnitelmassa vaadittuja uudistuksia, joilla oikeutetaan vapautus viisumivaatimuksesta. Kuten te, arvoisa Tanja Fajon, kuitenkin juuri sanoitte, niille on jo hyvin rohkaisevaa kuulla, että naapureilla jo on tämä vaihtoehto saada vapautus viisumivaatimuksesta, ja voin vakuuttaa teille, että teen itse kaiken voitavani varmistaakseni, että Albania ja Bosnia ja Hertsegovina voivat saada tämän viisumivapautuksen mahdollisimman nopeasti, aivan kuten haluatte.
<P>
Kehotan parlamenttia, joka Lissabonin sopimuksen tultua voimaan on toinen lainsäätäjä viisumeja koskevalla alalla, tukemaan viisumivapautusta koskevaa jäsenneltyä vuoropuhelumenetelmää, joka on komission käyttämä menettely, koska erilainen lähestymistapa aiheuttaisi hämmennystä muuttamatta juurikaan viisumijärjestelmää. Sillä luotaisiin turhia toiveita ja se todennäköisesti hidastaisi ponnistuksia, joita kyseiset maat ovat tehneet pannakseen täytäntöön etenemissuunnitelmissa vaaditut uudistukset.
<P>
Tässä vaiheessa pidämme Albanian ja Bosnian asetuksen liitteessä I ja samalla vahvistamme Euroopan unionin sitoumuksen auttaa näitä kahta maata täyttämään etenemissuunnitelmansa vaatimukset, jolloin niille voitaisiin antaa vapautus viisumivaatimuksesta voimassa olevien menettelyjen mukaisesti.
<P>
Näissä puitteissa komissio tukee yhteisen poliittisen julkilausuman tekstiä, jossa vahvistetaan tämä unionin vahva sitoumus panna mahdollisimman nopeasti täytäntöön tämän viisumivapausmenettelyn toinen vaihe Albanian ja Bosnian kansalaisten osalta, arvoisa Tanja Fajon.
<P>
Tässä se on, arvoisa puhemies. Mielestäni tämä on hyvin tärkeä kohta, joka osoittaa Balkanin valtioille, miten huolehtivasti EU suhtautuu niiden odotuksiin ja haluihin.
<SPEAKER ID="236" NAME="Sarah Ludford">
ulkoasiainvaliokunnan lausunnon valmistelija. - (EN) Arvoisa puhemies, sitoumus, jota tuetaan Tanja Fajonin mietinnössä ja ehdotetussa neuvoston ja parlamentin julkilausumassa, on kaukonäköinen sitoumus. Sillä on määrä sallia viisumivapaa matkustus kaikille Länsi-Balkanin ihmisille. Se ei ole pelkästään antelias ja pyyteetön liike. Se on myös laskelmoiva ja taitava, koska sillä edistetään ja kehitetään turvallisuutta sanan laajimmassa merkityksessä. Ihmisillä, jotka ovat vapaita, ja vapaita matkustamaan, on taipumus sitoutua rauhanomaisiin ratkaisuihin ja olla vähemmän alttiita sisäänpäin kääntyneeseen kansallismielisyyteen, joka on turvallisuusuhka.
<P>
Kuka voi olla liikuttumatta tämän parlamentin ulkopuolella olevilla näytöillä esitetyistä kuvista ja kaikista juhlista, joita meillä on ollut tällä viikolla Berliinin muurin murtumisen 20-vuotispäivän kunniaksi. Vaikka näitä esteitä ei voida verrata muuriin, ne ovat edelleen este vapaalle yhteydenpidolle ja laajemmille näkemyksille, jotka edistävät ymmärrystä ja suvaitsevaisuutta. Vaatimukseemme kaikenkattavasta lähestymistavasta pitäisi kuulua oikeudenmukainen tulos Daytonin sopimuksen 15. vuosipäivään mennessä.
<P>
Haluaisin onnitella ja kiittää esittelijää, Tanja Fajonia, hänen ankarasta työstään ja tavasta, jolla hän on ottanut mukaan kaikki pienetkin seikat kaikissa kahden viime kuukauden aikana käymiensä keskustelujen kierroksissa ja kaarroksissa.
<P>
Kiitän todella myös neuvostoa ja erityisesti puheenjohtajavaltio Ruotsia siitä, että ne tekivät työtä auttaakseen meitä pääsemään sopimukseen julkilausumasta, jolla vahvistetaan Länsi-Balkanin maiden kaikkien kansalaisten viisumivapautta koskeva selkeä tavoite mahdollisimman pian - ja toivomme, että se tapahtuu vuoden 2010 aikana, koska mikäli tämän vapaan matkustuksen toteuttamista koskevista tavoitepäivämääristä ei päästä kohtuulliseen yhteisymmärrykseen, luodaan jakoja ja aiheutetaan epävakautta.
<P>
Olemme myös tehneet Tanja Fajonin mietinnössä sitoumuksen laatia Kosovolle vastaavan viisumien myöntämisen helpottamista ja viisumivapautta koskevan etenemissuunnitelman kuin muille Länsi-Balkanin maille.
<P>
Haluaisin myös lisätä toiveen, että Yhdistyneen kuningaskunnan hallitus - joka ei ole mukana nykyisessä EU:n Schengen-aluetta koskevassa päätöksessä luonnollisesti siksi, että se ei ole jäsen - seuraa pian samaa tietä. Minulla on aina hieman skitsofreeninen olo työskennellessäni näiden Schengen-hankkeita koskevien asioiden kanssa, koska olen Yhdistyneestä kuningaskunnasta tuleva Euroopan parlamentin jäsen, mutta olisi ilmiselvästi hyvä asia sekä Euroopan unionille että Länsi-Balkanin alueelle, jos Yhdistynyt kuningaskunta seuraisi mahdollisimman pian.
<P>
Haluaisin lopettaa kiittämällä Tanja Fajonia, esittelijää.
<SPEAKER ID="237" NAME="Anna Maria Corazza Bildt">
PPE-ryhmän puolesta. - (EN) Arvoisa puhemies, PPE-ryhmä on sitoutunut nopeuttamaan viisumien vapauttamista kaikkien Länsi-Balkanin maiden osalta, jotta se tapahtuisi heinäkuuhun 2010 mennessä. Pidämme myönteisenä ja tuemme ehdotusta myöntää viisumivapaus entiselle Jugoslavian tasavallalle Makedonialle, Montenegrolle ja Serbialle tämän vuoden jouluun mennessä.
<P>
Ymmärrämme Bosnia ja Hertsegovinan ja Albanian kansojen vetoomuksen - nuori sukupolvi, joka on lukittu sisään ja jätetty ulkopuolelle, tuntee olevansa vankilassa. Heille sanomme: "Me olemme teidän puolellanne, me olemme valmiita heti, kun te olette valmiita". On valitettavaa, että Albanian ja Bosnia ja Hertsegovinan viranomaisten hidas alku jätti ne jälkeen. Vastuu viiveistä on viranomaisten. Me kehotamme niitä täyttämään edellytykset mahdollisimman pian. Tiedämme, että komissio auttaa siinä prosessissa.
<P>
Minun on valitettavasti sanottava, että minua surettaa, että meiltä PPE-ryhmässä vei aikaa kolme neuvottelujen täyttämää kuukautta saada tämän parlamentin poliittinen vasemmisto toimimaan perussopimusten mukaisesti. Onko se niin monimutkaista? Lopuksi sen oli ymmärrettävä, että Euroopan parlamentti ei ole lain yläpuolella.
<P>
Kaikella kunnioituksella arvoisia kollegojani kohtaan, minun on annettava ilmi tämä kaikkea muuta kuin rakentava asenne. Oikoteitä ei ole. Hokkuspokkustemppuja ei ole. Emme ole täällä kerätäksemme pisteitä. Olemme täällä saadaksemme tuloksia aikaan Balkanin ihmisten eduksi. Haluan olla selkeä, mikään alustava väliaikainen yhdistelmäasema ei nopeuta prosessia eikä sillä painosteta komissiota tai neuvostoa. Sillä ei ehdottomasti lähetetä mitään vahvaa poliittista viestiä.
<P>
Haluaisin lopettaa sanomalla, että koin Sarajevon piirityksen ja pommituksen puolentoista vuoden ajan. Siellä oleville ystävilleni sanon, että olen sitoutunut.
<P>
(Puhemies keskeytti puhujan)
<SPEAKER ID="238" NAME="Claude Moraes">
S&D-ryhmän puolesta. - (EN) Arvoisa puhemies, ennen vuotta 2008 ja Slovenian puheenjohtajakautta ei ollut edistytty tarpeeksi siinä, mitä komission jäsen aivan oikein nimitti historialliseksi askeleeksi kohti Länsi-Balkanin viisumivapautta.
<P>
Kuten Sarah Ludford erittäin asianmukaisesti sanoi, on olemassa syvällisiä käytännön syitä siihen, miksi tämä on meille tärkeää ja miksi tämä ei ole vain vastatoimenpide. Haluan siksi kiittää sosialistien ja demokraattien ryhmän puolesta esittelijää, Tanja Fajonia, huolellisesta ja tunnollisesta työstä, jonka hän on tehnyt siirtääkseen Euroopan unionia kohti tätä lopullista tavoitetta, joka on viisumijärjestelmän purkaminen kaikkien Länsi-Balkanin maiden osalta. Se on tehty yhdessä varjoesittelijöiden kanssa ja komission ja neuvoston kanssa, ja sitä on kiitettävä.
<P>
Vaikka on selvää, että monien mielestä viisumivapaudella on suuria etuja molemmille puolille, on myös niin, että meillä on oltava koko parlamentin tuki etenemissuunnitelmaa koskevassa kysymyksessä ja sen varmistamiseksi, että kaikissa noissa maissa tehdään perustavanlaatuisia uudistuksia, jotta saadaan aikaan luottamusta todella kunnolliseen viisumivapausjärjestelmään.
<P>
Esittelijämme tehtävänä oli saada aikaan läpimurto viisumivapaudessa ja saada koko parlamentin tuki. Hän on tehnyt tämän neuvoston kanssa neuvottelemansa julkilausuman muodossa. Julkilausumassa pyritään viisumivapauteen Makedonian, Serbian ja Montenegron osalta, vapautusjärjestelmän nopeuttamiseen Albanian ja Bosnia ja Hertsegovinan osalta ja järkevään kompromissiin Kosovon kysymyksessä.
<P>
Kaikkien näiden syiden takia ryhmäni tukee tätä mietintöä ja toivoo, että se saa parlamentissa laajan tuen.
<SPEAKER ID="239" NAME="Ulrike Lunacek" LANGUAGE="DE">
Arvoisa puhemies, haluaisin ensiksi edellisen puhujan tavoin esittää vilpittömät kiitokseni esittelijälle ja valmistelijalle, Tanja Fajonille ja Sarah Ludfordille, ulkoasiainvaliokunnan ja kansalaisvapauksien sekä oikeus- ja sisäasioiden valiokunnan puolesta, sekä kaikille varjoesittelijöille. Olemme onnistuneet antamaan ehdotuksen, jossa vaaditaan, että komissio ja neuvosto laativat yleisen paketin koko Länsi-Balkanin kaikille ihmisille jättämättä ketään ulkopuolelle. Toivon todella - ja osoitan puheeni tämän osalta komission jäsenelle Barrot'lle - että voitte vakuuttaa neuvoston siitä, että viisumivapautta koskevaa tavoitetta pitäisi soveltaa myös Kosovoon, joten vuoropuhelu alkaa nyt, ja että viisumivapaus saataisiin aikaan myös Bosnian ja Albanian osalta viimeistään ensi vuoden puoliväliin mennessä. Toivoisin, että se tapahtuisi aiemmin.
<P>
Haluaisin tehdä yhden asian selväksi: Tietysti kyse on täytäntöönpanosta, mutta olen kuullut, että kaikkea ei ole vielä pantu Serbiassa täytäntöön. Haluaisin tietää, mitä te ajattelette tästä. On tärkeää panna kaikki täytäntöön. Haluaisin kiittää kaikkia mukana olleita ja toivon, että kaikki ihmiset ...
<P>
(Puhemies keskeytti puhujan)
<SPEAKER ID="240" NAME="Doris Pack" AFFILIATION="PPE">
(DE) Arvoisa puhemies, hyvät kollegat, kaksikymmentä vuotta sitten maanmieheni Itä-Saksasta saivat matkustusvapauden. Muutama vuosi sen jälkeen Slobodan Milošević vaaransi mielivaltaisesti ja sitten poisti matkustusvapauden serbeiltä ja sitten alueen kaikilta muilta mailta. Miten usein me olemmekaan tässä parlamentissa vuoden 2000 jälkeen toivoneet julkilausumissa ja julkisissa keskusteluissa matkustusvapautta - viisumivapaata matkustusta - Kaakkois-Euroopan maille. Tiedämme, että EU ei voi saada sitä yksin aikaan, koska kansallisten hallitusten on sovittava siitä. Meidän on voitettava kansalaistemme pelot. Rikollisia on kaikkialla - he eivät tarvitse viisumia! He ylittävät rajoja ilman viisumia. Siksi meidän ei pitäisi olla huolissamme siitä.
<P>
Kyse on nuoresta sukupolvesta, joka viisumivapaan matkustuksen ansiosta voi viimein mennä sinne minne tahtoo. Siksi olemme hyvin iloisia siitä, että Makedonian, Montenegron ja Serbian kansalaiset voivat nyt viimein matkustaa jälleen vapaasti. Se on loistavaa! Hiven surua johtuu siitä, että Albania, Bosnia ja Hertsegovina ja Kosovo eivät voi vielä liittyä niihin, mutta odotamme, että komissio tunnustaa joulukuussa Albanian aikaansaaman valtavan edistyksen ja että se huomaa, että Bosnia ja Hertsegovina on myös saanut aikaan jonkin verran parannuksia. Bosnia ja Hertsegovinassa on kuitenkin valitettavasti poliitikkoja, jotka eivät ole kovin kiinnostuneita kansalaistensa eduista, koska ovat varmoja siitä, että he voivat tietenkin matkustaa ilman viisumia. Katson siksi, että meidän on varmistettava, että tämä on mahdollista ensi kesään mennessä. Toivon, että varapuheenjohtaja Barrot auttaa meitä siinä. Emme kuitenkaan saa unohtaa Kosovoa. Se ei saa olla viimeinen jäljellä oleva musta piste. Meidän on autettava Kosovoa täyttämään edellytykset. Se ei voi tehdä sitä yksin. Viisumivapaa matkustus on todella humanitaarinen teko. Olen iloinen, että me olemme kaikki asemassa, jossa se voidaan toteuttaa. Kiitos tästä mahdollisuudesta, arvoisa varapuheenjohtaja Barrot.
<SPEAKER ID="241" NAME="Kinga Göncz" AFFILIATION="S&amp;D">
(HU) Eurooppa ja Euroopan unioni alkoivat rauhanhankkeena, ja ne ovat nyt kokeneet historian pisimmän rauhanajan. Tiedämme siksi, miten voimakas väline yhdentyminen voi tästä näkökulmasta olla. Nyt meidän on käytettävä sitä Länsi-Balkanin käsittelemiseen.
<P>
Länsi-Balkanin maat ovat vasta äskettäin käyneet läpi erittäin traumaattisen sota-ajan, joka on aiheuttanut suurta kärsimystä valtavalle ihmismäärälle. Euroopan yhdentymisprosessin osalta on edistyttävä, jotta tämän tapahtuman yli voidaan päästä. Viisumivapaa matkustus on siinä tärkeä vaihe. Monet ihmiset ovat maininneet mahdollisuuden, joka sillä voidaan antaa nuorille ihmisille, jotta he voivat muodostaa suoria yhteyksiä ja saada tuoretta tietoa, sekä mahdollisuuden demokraattisten voimien vahvistumiseen. Kyse ei ole vain luottamusta ja viisumivapaata matkustusta koskevan viestin antamisesta. Eurooppa voi myös hyötyä siitä, että Länsi-Balkan lähenee Euroopan unionia turvallisuus- ja talouspolitiikan näkökulmasta. On kuitenkin tärkeää, ettemme luo alueelle uusia jakoja vaan varmistamme, että kaikki maat voivat osallistua viisumivapaata matkustusta koskevaan järjestelmään mahdollisimman pian.
<SPEAKER ID="242" NAME="Emine Bozkurt" AFFILIATION="S&amp;D">
(NL) Euroopan parlamentti äänestää huomenna lyhytaikaisia viisumeja koskevan vaatimuksen poistamisesta Balkanin maiden osalta. Kaikki ne maat, joille on laadittu etenemissuunnitelma, eivät ole kelpoisia saamaan poikkeuslupaa 1. tammikuuta.
<P>
On hyvin valitettavaa, että yhdessä maassa, Bosnia ja Hertsegovinassa, komission ehdotuksen nojalla sallitaan väestön eri osien välinen epätasa-arvo: niiden, jotka voivat hyötyä viisumivapaasta matkustamisesta EU:hun Kroatian tai Serbian passin ansioista ja niiden - Bosnian muslimit - joilla ei sellaista passia ole. Se on kiusallinen jako ottaen huomioon maan lähihistorian.
<P>
Euroopan parlamentin on annettava huomenna Bosnia ja Hertsegovinalle ja Albanialle merkki. Kriteerit ovat kriteereitä, ja nämä vaatimukset on täytettävä, jotta on kelpoinen viisumia koskevaan poikkeuslupaan. Heti kun edellytykset on täytetty, viisumia koskeva poikkeuslupa voidaan kuitenkin myöntää mahdollisimman pian.
<P>
Olemme nähneet, että edellytysten täyttämiseksi on tehty paljon, ja kehotamme komissiota auttamaan Bosnia ja Hertsegovinaa ja Albaniaa täyttämään kaikki vaatimukset mahdollisimman pian.
<SPEAKER ID="243" NAME="Zoran Thaler" AFFILIATION="S&amp;D">
(SL) Länsi-Balkanin maiden kansalaisten kannalta Euroopan unioniin matkustamista koskevan viisumijärjestelmän purkamisella ei ole ainoastaan teknistä ulottuvuutta vaan myös poikkeuksellinen poliittinen painoarvo ja merkitys. Tänään me muistimme parlamentissa aivan oikein Berliinin muurin ja kukkaan puhjenneen sosialismin kaatumista. Skopje, Podgorica ja Belgrad voivat kuitenkin tämän joulun ja uuden vuoden aikana lopulta juhlia viisumimuurin kaatumista, muurin, joka on erottanut ne meistä Euroopan unionissa miltei 12 vuoden ajan.
<P>
Miltei 20 vuoden ajan entisen Jugoslavian väestön enemmistöltä on evätty mahdollisuus matkustaa vapaasti ympäri Eurooppaa, mitä he olivat aiemmin tottuneet tekemään, kun he olivat edelleen nyt kaatuneen sosialistisen liittovaltion kansalaisia. Alamme nähdä tällaisen kokonaisen sukupolven ajan kestäneen eristyksen rumat seuraukset, ja on korkea aika, että lopetamme sen.
<P>
Bosniahertsegovinalaisten, albanialaisten ja kosovolaisten pitäisi kuitenkin myös liittyä makedonialaisiin, montenegrolaisiin ja serbeihin mahdollisimman pian vuonna 2010. Vain siten voidaan noiden maiden uusien sukupolvien antaa viimein nähdä ja kokea ulkomaailma, luoda yhteyksiä muihin eurooppalaisiin, edistää eurooppalaisten arvojen kehittämistä kotona ja varustaa kansansa täysjäsenyyttä varten yhteisessä eurooppalaisessa tarinassamme - Euroopan unionissa.
<P>
Parlamentin Makedoniaa käsittelevänä esittelijänä olen saanut viime päivinä monia puhelinsoittoja eri Balkanin maiden kansalaisilta. Haluan vakuuttaa heille kuuluvasti ja kirkkaasti, että heidän viisumivapaa matkustuksensa EU:hun ei korvaa niiden liittymistä EU:hun. Niiden viisumivapaa matkustus EU:hun on askel kohti EU:n täysjäsenyyttä.
<SPEAKER ID="244" NAME="Kinga Gál" AFFILIATION="PPE">
(HU) Pidän tätä mietintöä myönteisenä ja onnittelen esittelijää ja varjoesittelijöitä. Haluan myös sanoa, tänä Berliinin muurin murtumisen 20-vuotispäivänä, että minun mielestäni rajojen ylittämisen takaaminen Länsi-Balkanin maiden osalta on osa tapahtumasarjaa, joka alkoi 20 vuotta sitten, aivan kuin uusi muuri olisi kaatumassa.
<P>
Siksi tätä ehdotusta olisi pidettävä myönteisenä. Emme saa kuitenkaan unohtaa, että viisumivapaan matkustuksen tarjoaminen on vain osittain tekninen kysymys, ja samalla se on erittäin selkeästi poliittinen kysymys. Siksi se on tärkeää. Tuen myös yhteisen julkilausuman hyväksymistä, koska sillä viestitetään, että EU:n toimielimet ovat ymmärtäneet tämän vastuun. Tämä vastuu tarkoittaa samalla myös toimintaa. Ennen kaikkea se tarkoittaa toimintaa niiden asiaankuuluvien valtioiden osalta, jotka eivät ole pystyneet täyttämään viisumivapaata matkustusta koskevia ehtoja, näiden vaatimusten täyttämiseksi mahdollisimman pian, puhumattakaan Euroopan komission toiminnasta, sillä ilman sen apua tämä prosessi venyisi.
<SPEAKER ID="245" NAME="Axel Voss" AFFILIATION="PPE">
(DE) Arvoisa puhemies, mielestäni olemme oikealla tiellä Balkanin valtioiden osalta. Olemme lähentyneet viisumien myöntämisen helpottamisen ansioista, ja sillä autetaan luomaan vakautta, vaikka se onkin myös merkki siitä, että arvostamme tehtyjä ponnistuksia. Katson kuitenkin myös, että meidän on hyvä säilyttää selkeät säännöt ja että niihin liittyvät vaatimukset on myös täytettävä. Tässä suhteessa haluaisin erityisesti kiittää Anna Maria Corazza Bildtiä hänen toteuttamistaan ponnistuksista.
<P>
Kaikki muu olisi mielestäni puhtaasti Brysseliin perustuva päätös, jossa selkeä järjestelmä hylättäisiin, eikä Balkanin valtioissa mukana olevia ihmisiä kohtaan osoitettaisi mitään rehellisyyttä, aivan yhtä vähän kuin omille ihmisillemme osoitetaan. Poliittisia viestejä ei pitäisi panna EU:n direktiivin tai asetuksen alaviitteeseen tai liitteeseen; ne on laadittava asianmukaisesti.
<SPEAKER ID="246" NAME="Elżbieta Katarzyna Łukacijewska" AFFILIATION="PPE">
(PL) Arvoisa puhemies, olen iloinen siitä, että Länsi-Balkanin maiden kansalaiset pystyvät pian liikkumaan vapaasti ympäri Euroopan unionia. Sillä edistetään ihmisten välisiä yhteyksiä, laajennetaan liiketoimintamahdollisuuksia ja luodaan alueen asukkaille edellytykset oppia tuntemaan Euroopan unionia paremmin.
<P>
Emme voi kuitenkaan sallia, että itäiset naapurimme eristetään. Emme voi evätä niiltä mahdollisuutta, jonka olemme antamassa muille Euroopan maille. Meidän on laadittava myös niitä varten selkeät vaatimukset ja toimintasuunnitelma matkustamisen laajemmalle viisumivapaudelle. Meidän on pidettävä mielessä, että viisumin hinta on huomattava kustannus näiden maiden asukkaille ja että hakemusprosessi vie kauan, mikä rajoittaa tilaisuuksia yhteistyön monenlaisten muotojen kehittämiseen.
<P>
Meidän pitäisi myös muistaa, että vuonna 2010 jalkapallon Euroopan mestaruuskilpailut järjestetään Puolassa ja Ukrainassa, joten mahdollisuus vapaaseen liikkuvuuteen on erityisen tärkeä.
<SPEAKER ID="247" NAME="Cristian Dan Preda" AFFILIATION="PPE">
(RO) Myös minä haluan korostaa vapaan liikkumisen merkitystä perusoikeutena ja vahvistan, että monet Länsi-Balkanin maiden kansalaisista nauttivat tästä oikeudesta. Pidän tietenkin tätä avoimuutta myönteisenä.
<P>
Samalla pidän kuitenkin valitettavana sitä, että tässä mietinnössä ei loppujen lopuksi ollut minkäänlaista viittausta mihinkään itäiseen kumppanuuteen kuuluvaan maahan. Mielestäni siihen olisi liitettävä Moldova, ainakin symbolisesti. Puhumme Moldovasta, maasta, joka on saanut aikaan huomattavaa edistystä poliittisesti. Mielestäni vakain muuri Euroopassa on sen itärajalla, Romanian ja Moldovan välillä. Mielestäni meidän on pidettävä sitä valitettavana.
<SPEAKER ID="248" NAME="Jacques Barrot" LANGUAGE="FR">
Arvoisa puhemies, kiitokseni kaikille puhujille, jotka ovat laajasti tukeneet viisumien poistamista koskevaa menettelyä kolmen johtavan Balkanin valtion osalta. Teitte selväksi, että vapaa liikkuminen on selkeästi hyvin toivottavaa. Kuten Claude Moraes sanoi, se on hyödyllistä molemmille osapuolille - EU:lle ja Balkanin valtioille.
<P>
Samalla kun kiitän kaikkia puhujia ja erityisesti esittelijää, Tanja Fajonia, haluaisin vain sanoa, arvoisa puhemies, että heti siitä alkaen, kun osa entistä Jugoslavian tasavaltaa Makedoniaa, Montenegroa ja Serbiaa koskevista päätöksistä oli kutakuinkin tehty, olemme antaneet jatkuvaa tukea Albanialle, jossa olen itse vieraillut, ja Bosnia ja Hertsegovinalle, juuri siksi, että auttaisimme niitä saamaan edistystä aikaan - ja teemme niin edelleen.
<P>
Uskon, että tämän päätöslauselman ripeä hyväksyminen on hyvä suunnannäyttäjä tiellä, jota pitkin pystymme etenemään nopeasti muihin valtioihin ja erityisesti Bosnia ja Hertsegovinaan ja Albaniaan unohtamatta tietenkään Kosovoa.
<SPEAKER ID="250" NAME="Tanja Fajon">
esittelijä. - (EN) Arvoisa puhemies, kiitän jälleen kerran kaikkia osallistuneita, sillä se osoittaa, että Euroopan unioni tukee lujasti viisumivapautta kaikkien Länsi-Balkanin maiden osalta.
<P>
Pidän valitettavana, että Ruotsin ministeri ei ollut täällä, koska yhteistyömme oli erittäin hyvä. Pidän myönteisenä komission sitoumusta tehdä kaikki voitavansa nopeuttaakseen prosessia Bosnia ja Hertsegovinan ja Albanian osalta ja toivon, että molemmissa maissa otetaan viisumivapaat järjestelmät käyttöön heti, kun ne täyttävät vaatimukset - mahdollisimman pian, ehkä ensi vuoden kesällä.
<P>
Haluan sanoa, että otin tähän kaikki mukaan, ja olen täysin tietoinen siitä, mitä perussopimuksissa säädetään. Mutta tämä on poliittinen parlamentti, ja me teemme vakavaa politiikkaa kykyjemme mukaan.
<P>
Jälleen kerran, pidän myönteisenä viisumien poistamista Makedonian, Serbian ja Montenegron osalta 19. joulukuuta ja toivon todella, että Bosnia ja Hertsegovina ja Albania voivat seurata mahdollisimman pian. Puhumme nuoren sukupolven kohtalosta. On poliittinen vastuumme saattaa tämä viisumivapausprosessi päätökseen, ja meidän on myös löydettävä ratkaisu koko Kosovon kansan osalta.
<P>
Paljon kiitoksia yhteistyöstänne.
<SPEAKER ID="251" NAME="Puhemies">
- (ES) Keskustelu on päättynyt.
<P>
Äänestys toimitetaan huomenna kello 11.00.
<P>
Kirjalliset lausumat (työjärjestyksen 149 artikla)
<SPEAKER ID="252" NAME="Kinga Gál" AFFILIATION="PPE">
kirjallinen. - (HU) Arvoisa puhemies, arvoisa komission jäsen, haluaisin aloittaa onnittelemalla esittelijää ja varjoesittelijöitä hyväksyttävän kompromissin laatimisesta tästä asiasta. Viisumivapaan matkustuksen tarjoaminen on vain osittain tekninen kysymys. Se on myös hyvin selvä poliittinen kysymys. Viisumivapaa matkustus perustuu keskinäiseen luottamukseen ja sitoumuksiin. Siksi tuen mietinnön lisäksi myös yhteisen julkilausuman hyväksymistä, koska sillä viestitetään, että EU:n toimielimet ovat ymmärtäneet tämän vastuun.
<P>
Vastuu merkitsee tietysti myös toimintaa. Ensinnäkin se tarkoittaa niiden asiaankuuluvien valtioiden toimintaa, jotka eivät ole pystyneet täyttämään viisumivapaata matkustusta koskevia ehtoja. Niiden on tehtävä kaikkensa, jotta nämä ehdot täytetään mahdollisimman pian. Se tarkoittaa myös Euroopan komission toimintaa, sillä ilman sen tehokasta apua tämä prosessi vain venyisi, mikä ei voi olla etujemme mukaista. Se koskee myös Bosnia ja Hertsegovinaa, Albaniaa ja Kosovoa.
<P>
Unkarilaisena Euroopan parlamentin jäsenenä haluaisin jälleen kerran mainita, että Serbian viisumivapaata matkustusta koskevan aseman ansiosta voidaan luoda suorempi yhteys Vojvodinassa, Serbiassa, asuvien unkarilaisten ja emämaan välillä, unohtamatta myöskään muuta Eurooppaa. Kansalaiset, jotka elävät tämän rajan molemmilla puolilla, jotka puhuvat samaa kieltä ja joilla on tiiviit perhe- ja kulttuurisiteet, eivät omasta puolestaan pysty löytämään riittäviä sanoja kuvaamaan sitä, mikä merkitys on mahdollisuudella voida ylittää rajat ilman mitään esteitä tai viisumia. Tänään me vietämme Berliinin muurin murtumisen ja piikkilanka-aidan läpi murtautumisen 20-vuotispäivää. Rajojen ylittämisen takaaminen Länsi-Balkanin maiden osalta on osa tapahtumasarjaa, joka alkoi 20 vuotta sitten, aivan kuin uusi muuri olisi kaatumassa.
