<CHAPTER ID="010">
Pakistanin tilanne Benazir Bhutton murhan jälkeen (keskustelu) 
<SPEAKER ID="296" NAME="Puhemies">
Esityslistalla ovat seuraavana neuvoston ja komission julkilausumat Pakistanin tilanteesta Benazir Bhutton murhan jälkeen.
<SPEAKER ID="297" NAME="Janez Lenarčič">
neuvoston puheenjohtaja. - (SL) Arvoisa puhemies, Pakistanin pääministerin ja tärkeimmän oppositiojohtajan Benazir Bhutton murha pahensi maan vaaleja edeltänyttä, jo entisestään mutkikasta tilannetta. Lisäksi sillä oli haitallinen vaikutus Pakistanin asteittaiseen demokratisoitumisprosessiin. Benazir Bhutto olisi voinut epäilemättä saada aikaan edistystä talouskehityksen, korruption torjunnan ja tiedotusvälineiden vapauden lisäämisen aloilla.
<P>
Viime vuoden marraskuun 3. päivästä lähtien, jolloin maassa julistettiin hätätila, Euroopan unioni ja Euroopan parlamentti ovat korostaneet vakauden merkitystä, pyytäneet sovittelua ja kehottaneet palauttamaan demokratian. Pakistanin vakaus kuuluu epäilemättä strategisiin etuihimme. Tämä tarkoittaa sitä, että tuemme pakistanilaisten maltillisen enemmistön taistelua vähemmistön väkivaltaisia ääriryhmiä vastaan.
<P>
Etumme - Euroopan unionin edut Pakistanissa - liittyvät myös tiiviisti ensisijaisiin tavoitteisiimme Afganistanissa ja laajemmin alueella. Ne liittyvät terrorismin ja joukkotuhoaseiden leviämisen torjuntaan ja ihmisoikeuksien puolustamiseen, ja olemme korostaneet tätä moneen otteeseen viesteissämme Pakistanin viranomaisille.
<P>
Presidentti Musharraf tulee todennäköisesti Brysseliin ensi viikolla. Tämä on meille ainutlaatuinen tilaisuus välittää viestimme eteenpäin. Olemme myös ottaneet yhteyttä Pakistanin muihin merkittäviin tahoihin yhdessä kansainvälisten kumppaniemme kanssa.
<P>
Euroopan unionin neuvoston keskeinen viesti on se, että on erittäin tärkeää, että Pakistanissa järjestetään ensi kuussa kaikille avoimet, vapaat ja vilpittömät vaalit. Pakistanin hallituksen on pyrittävä järjestämään tällaisten vaalien edellyttämät asianmukaiset poliittiset olot ja turvallisuustilanne. Lisäksi kaikkien osapuolten on kunnioitettava vaalilautakunnan päätöstä siitä, että 18. helmikuuta pidettävät vaalit on järjestettävä arvokkaasti ja maltillisesti.
<P>
Kehotamme myös Pakistanin viranomaisia käyttämään vaaleja edeltävän ajan vaaliolosuhteiden parantamiseen kansainvälisten määräysten mukaisesti. Viranomaisten on ennen kaikkea taattava tekevänsä kaikkensa ehkäistäkseen vaalivilppiä ja pelottelua ja varmistaakseen vaalien avoimuuden, jotta tiedotusvälineet voivat toimia vapaasti, sekä vapauttavansa poliittiset vangit. Kaikki tämä edistäisi demokraattisten ja avointen vaalien järjestämistä ja auttaisi varmistamaan asianmukaisen turvallisuustilanteen. Kuten tiedämme, Euroopan unioni lähettää paikalle täysilukuisen vaalitarkkailuvaltuuskunnan. Toivomme, että kansainväliset vaalitarkkailijat voivat seurata näitä vaaleja kokonaisuudessaan.
<P>
Ulkoministerit keskustelevat tämän kuun lopussa yleisten asioiden ja ulkosuhteiden neuvoston ensimmäisessä kokouksessa Pakistanin tilanteesta yksityiskohtaisesti ja neuvottelevat siitä, millä tavoin EU voisi auttaa jatkamaan ja vahvistaa maan demokratiaprosessia.
<SPEAKER ID="298" NAME="Benita Ferrero-Waldner">
komission jäsen. - (EN) Arvoisa puhemies, Benazir Bhutton murha on todellinen kansallinen tragedia, ja se oli šokki meille kaikille. Benazir Bhutto symboloi uskoakseni meille kaikille maltillista ja liberaalia Pakistania. Hänellä oli kansan tuki takanaan sekä rohkeutta uhmata ääriliikkeitä ja vastustaa terrorismia. Valitettavasti juuri tämä rohkeus maksoi hänelle lopulta hänen henkensä. Hänen murhansa on menetys miljoonille pakistanilaisille, jotka panivat toivonsa häneen ja uskoivat demokratiaan ja parempaan tulevaisuuteen. Hänen kuolemansa on myös menetys Euroopalle ja koko maailmalle.
<P>
On ikävää, että kuulemme nykyisin huonoja uutisia Pakistanista aivan liian usein, miltei joka päivä. Maassa tapahtuu suuria terrori-iskuja miltei joka viikko, ja itsemurhapommittajat ovat tappaneet viimeisten kuuden kuukauden aikana noin 700 pakistanilaista. Uskon, että voimme ottaa Benazir Bhutton kuolemasta opiksemme sen, että Pakistanin kasvaviin haasteisiin tarttuminen edellyttää sitä, että maahan saadaan toimiva demokratia ja vahva kansalaisyhteiskunta ja että Pakistanista tulee oikeusvaltio.
<P>
Muistatte epäilemättä sen, että Pakistaniin julistettiin hätätila 3. marraskuuta. Parlamenttivaalien alla tämä luonnollisesti heikensi huomattavasti luottamusta demokratiaprosessiin. Hätätila päättyi 15. joulukuuta, tosin vasta sen jälkeen, kun tiedotusvälineille oli asetettu uudet rajoittavat säännöt ja useimmat ylimmistä tuomareista oli vaihdettu. Monet tuomarit ja lakimiehet ovat edelleen pidätettyinä. Heidät pitäisi vapauttaa viipymättä.
<P>
Benazir Bhutton murhasta kumpuava viha johti levottomuuksiin siviilien keskuudessa ja viime kädessä päätökseen siirtää vaalit tammikuun 8. päivästä helmikuun 18. päivään. Nämä vaalit pitäisi järjestää nyt suunnitelmien mukaisesti ilman pidempiä viivytyksiä. Katson, että Pakistanin on jatkettava eteenpäin järjestämällä demokraattiset ja avoimet vaalit, joiden myötä uusi hallitus saa laajan ja uskottavan kansan tuen sekä liittovaltion tasolla että maakunnissa. Meidän pitäisi välittää yhdessä tämä viesti presidentti Musharrafille, kun hän tulee Eurooppaan ensi viikolla.
<P>
Osa toimijoista yrittää saada Bhutton murhasta poliittista hyötyä. Meidän on muistettava, että viime kädessä juuri ääriliikkeet haluavat Pakistaniin epävakautta ja ovat vastuussa tästä tuomittavasta teosta. Heidän ei pidä antaa onnistua. Uskottava murhatutkimus voi auttaa palauttamaan rauhan, mutta vain, jos kaikki säilyttävät malttinsa. Haluan todeta myös, että Scotland Yard tekee kiitettävää työtä auttaessaan tässä suhteessa.
<P>
Puhuessaan kansalle 2. tammikuuta presidentti Musharraf sanoi, että Pakistanissa on tehtävä kansallinen sovinto. Mielestäni hän oli täysin oikeassa. Oppositio on otettava mukaan nykytilanteen ratkaisemiseen. On huomattava, että kaikki suurimmat oppositiopuolueet osallistuvat tuleviin vaaleihin. Valitettavasti Pakistanin aiempiin vaalituloksiin ei ole aina ollut luottamista, mikä saattaa pahentaa poliittista kahtiajakoa. Kansallisen sovittelun onnistumismahdollisuudet paranevat tietenkin huomattavasti, jos presidentti Musharraf ja asiaankuuluvat viranomaiset tekevät kaikkensa varmistaakseen näiden vaalien avoimuuden ja oikeudenmukaisuuden.
<P>
Koska nämä vaalit ovat hyvin tärkeät paitsi Pakistanille myös koko alueelle, päätin tukea maan demokratiaa ja vakautta lähettämällä paikalle vaalitarkkailuvaltuuskunnan. Jos vaalit olisi pidetty alkuperäisen suunnitelman mukaisesti 8. tammikuuta, olisimme voineet lähettää paikalle vain pienen vaalitarkkailuvaltuuskunnan. Koska vaaleihin on kuitenkin nyt aikaa, päätin laajentaa vaalitarkkailuvaltuuskunnan täysilukuiseksi neuvoteltuani vaalitarkkailuvaltuuskunnan johtajan, parlamentin jäsen Gahlerin kanssa. Olemme kaikki tietoisia siitä, että tällä valtuuskunnalla on tärkeä tehtävä hoidettavanaan tulevina viikkoina.
<P>
Olen edelleen hyvin huolissani olosuhteista, joissa nämä vaalit järjestetään, ja siitä, että vaalitarkkailuvaltuuskunnan on kenties annettava kriittinen lausunto, ellei näihin huolestuttaviin olosuhteisiin puututa kiireesti. Pakistanin tilanteeseen vaikuttavat kaikki keskeiset ongelmat, kuten epäluottamus vaaliviranomaisia kohtaan, tulosten julkistamisprosessin avoimuuden puute sekä sellaisten tehokkaiden valitus- ja muutostenhakumenettelyjen puuttuminen, joihin sidosryhmät luottaisivat.
<P>
Valtio ja vaaliviranomaiset voivat yhä ryhtyä konkreettisiin toimiin vaaliolosuhteiden parantamiseksi. Ymmärtääkseni EU:n edustuston johtaja Islamabadissa ja vaalitarkkailuvaltuuskunnan johtaja kentällä ovat jo määritelleet, mitä keskeisiä parannuksia tarvitaan. Mielestäni meidän pitäisi pyrkiä kaikin voimin korostamaan näitä seikkoja Pakistanin viranomaisille, myös maan presidentille, joka saapuu pian Brysseliin.
<P>
Olen myös edelleen huolissani Pakistanin turvallisuustilanteesta erityisesti Benazir Bhutton murhan vuoksi mutta myös Lahoressa, Karachissa ja tietenkin myös Luoteisprovinssissa viime aikoina tehtyjen pommi-iskujen takia. Kehotamme Pakistanin viranomaisia tekemään kaikkensa turvatakseen turvallisemman ympäristön, jossa vaalit voidaan järjestää, ja arvioimme turvallisuustilannetta tarkasti EU:n tarkkailijoiden avustuksella.
<P>
Presidentti Musharraf on riisunut univormunsa lupauksensa mukaisesti. Toivon tämän auttavan vahvistamaan Pakistanin siviili-instituutioita ja edistämään kestävää demokratiaa. On kuitenkin myös tärkeää, että Pakistan edistyy jatkossakin köyhyyden torjumisen saralla. Siksi komissio on lisännyt huomattavasti Pakistanille tulevina vuosina maksettavaa kehitysyhteistyörahoitusta, myös koulutuksen alalla. Olen sitoutunut tähän toimintamalliin ja katson sen edistävän myös ääriliikkeiden torjumista.
<SPEAKER ID="299" NAME="José Ignacio Salafranca Sánchez-Neyra" LANGUAGE="ES">
Arvoisa puhemies, Euroopan parlamentti keskustelee jälleen kerran - viime joulukuussa käydyn keskustelun ja hyväksytyn päätöslauselman jälkeen - Pakistanin tilanteesta. Viime joulukuun jälkeen on tapahtunut kaikenlaista, kuten komissio ja neuvosto ovat muistuttaneet.
<P>
Ensin hätätilajulistus kumottiin ja sen jälkeen monet lakimiehet, tuomarit, toimittajat ja kansalaisyhteiskunnan edustajat vapautettiin - tosin tämä prosessi jäi kesken, kuten komission jäsen meille muistutti. Sitten tapahtui entisen pääministerin Benazir Bhutton murha, joka toi Pakistanin yhteiskunnassa meneillään olevaan hajoamisprosessiin huomattavaa epävakautta. Tämän jälkeen vaaleja lykättiin helmikuuhun. Lisäksi on tietenkin muistettava, että Pakistanin presidentti on tulossa ensi maanantaina vierailulle puhumaan Euroopan parlamentin ulkoasiainvaliokuntaan.
<P>
Arvoisa puhemies, haluan aivan ensimmäiseksi todeta poliittisen ryhmäni, Euroopan kansanpuoleen ryhmän (kristillisdemokraattien) ja Euroopan demokraattien puolesta, että tuomitsemme jyrkästi tämän julman terroriteon, joka vahvistaa ainoastaan sen, mitä edellinen esittelijä, jäsen Díaz de Mera García Consuegra sanoi meille: sen, että terrorismi on ilmiö, joka vaikuttaa yhtä lailla meihin kaikkiin.
<P>
Arvoisa puhemies, ennen kuin päätän puheenvuoroni, haluaisin esittää komissiolle ja neuvostolle kaksi kysymystä.
<P>
Panen merkille, että komission jäsen Ferrero-Waldner on pyrkinyt vastaamaan myönteisesti parlamentin pyyntöön vaalitarkkailuvaltuuskunnasta tämän tilanteen valossa. Hän mainitsi kuitenkin olevansa huolissaan olosuhteista, joissa vaalit järjestetään. Arvoisa komission jäsen, ottaen huomioon Pakistanissa vallitsevan väkivallan, pelon ja epävakauden sekä sen, että Pakistan on Keski-Aasian vakauden kannalta keskeinen maa muun muassa siksi, että se on ainut muslimimaa, jolla on ydinase, oletteko sitä mieltä, että nykyiset olosuhteet ovat tämän prosessin toteuttamisen kannalta parhaat mahdolliset?
<P>
Arvoisa puhemies, komission jäsen viittasi myös uskottavaan murhatutkimukseen. Benazir Bhutton perhe - sekä hänen leskensä että hänen poikansa - ja Pakistanin kansanpuolue ovat pyytäneet, että YK tekisi nämä tutkimukset. Bhutto pyysi tätä myös itse ennen kuolemaansa viestissään Yhdistyneen kuningaskunnan ulkoasiainministerille. Ovatko komissio ja neuvosto samaa mieltä siitä, että tarvitaan riippumaton tutkimus, jotta tähän hirvittävään murhaan saadaan selvyys lopullisesti?
<SPEAKER ID="300" NAME="Robert Evans">
PSE-ryhmän puolesta. - (EN) Arvoisa puhemies, suhteista Etelä-Aasian maihin vastaavan valtuuskunnan puheenjohtajana tuomitsen neuvoston ja komission tavoin Benazir Bhutton murhan. Euroopan parlamentti on aina tuominnut kaikenlaisen terrorismin, ja puolustamme jatkossakin poliitikkojen oikeutta tuoda esiin näkemyksiään ja käydä vaalikampanjaa turvallisesti.
<P>
Pakistaniin palatessaan Benazir Bhutto oli tietoinen riskeistä, ja pidittepä häntä sitten rohkeana tai uhkarohkeana, teidän on kunnioitettava hänen sitoutumistaan puolueeseensa ja maahansa. Katson, että hänen muistokseen ja monien muiden näiden vaalien alla kuolleiden muistoksi meidän kaikkien - niin eurooppalaisten kuin pakistanilaistenkin presidentti Musharrafista alkaen - on tehtävä kaikkemme auttaaksemme Pakistania.
<P>
Kuten jäsen Lenarčič sanoi, on tärkeää, että jatkamme terrorismin torjumista. Olemme nähneet terrorismin olevan uhka Pakistanille siinä, missä se on uhka Euroopalle tai Yhdysvalloille. Komission jäsen Ferrero-Waldner muistutti meille, että Pakistanin ammuskeluissa ja itsemurhapommituksissa on kuollut satoja viattomia siviilejä. Siispä Euroopan on tuettava jatkossakin täysipainoisesti terrorismin torjuntaa Pakistanissa.
<P>
Osa parlamentin jäsenistä saattaa ajatella, että meidän pitäisi lähteä Pakistanista ja pyrkiä olemaan sen kanssa mahdollisimman vähän tekemisissä. Oma näkemykseni on kuitenkin täysin päinvastainen. Meidän, 27 voimakkaan demokraattisen valtion, on tehtävä yhteistyötä Pakistanin talouskehityksen, yhteiskunnallisen ja poliittisen kehityksen tukemiseksi. Olen jälleen samaa mieltä neuvoston kanssa siitä, että tämän prosessin kannalta on hyvin tärkeää vapauttaa poliittiset vangit, järjestää 18. helmikuuta 2008 vapaat, oikeudenmukaiset, avoimet ja turvalliset vaalit sekä taata vaaleja edeltävän ajan turvallisuus.
<P>
Sen lisäksi, mitä komission jäsen sanoi, katson vaalien tarkoittavan sitä, että 90 miljoonan äänestäjän on saatava kunnollinen mahdollisuus seurata vaalikeskustelun kaikkien puolien uutisointia. Tämä edellyttää tiedotusvälineiden toimintaolosuhteiden turvallisuuden parantamista. Pakistanista on tullut tiedotusvälineille Aasian vaarallisin maa: vuonna 2007 surmattiin ainakin kuusi toimittajaa, noin 30 toimittajaa loukkaantui vakavasti, yli sata toimittajaa pidätettiin ja lukemattomia vainottiin. Meidän on pantava piste lehdistön, radion ja television sensuroinnille sekä sen rajoittamiselle, mitä ne voivat sanoa ja tehdä ilman, että sotilas- tai siviiliviranomaiset puuttuvat asiaan. GEO News -televisioaseman toimintakielto on poistettava, ja hallituksen televisiokanavan, PTV:n, uutisointia ja yleisölle välittämää tietoa on tasapainotettava.
<P>
Kaikkien varsinaista äänestämistä, äänten laskentaa ja tulosten raportointia koskevien järjestelyjen on oltava avoimia ja selviä kaikille, ennen kaikkea pakistanilaisille äänestäjille. Demokratiasta kertoo myös se, suostuvatko vallanpitäjät hyväksymään tappion ja sujuuko poliittisen vallan siirtäminen hallituspuolueelta toiselle ongelmitta, jos näin on määrä käydä. Kaikki nämä ovat ratkaisevia seikkoja sen kannalta, voidaanko vaalien katsoa ilmentävän todella kansan tahtoa ja onnistuuko Pakistan nousemaan varjoista, jotka murhaajan luoti heitti sen ylle 27. joulukuuta 2007.
<SPEAKER ID="301" NAME="Annemie Neyts-Uyttebroeck">
ALDE-ryhmän puolesta. - (NL) Arvoisa puhemies, arvoisa komission jäsen, arvoisa neuvoston puheenjohtaja, minäkin haluan aivan aluksi todeta olevani hyvin surullinen Benazir Bhutton traagisesta kuolemasta. Benazir Bhutto sai liberaalien kansainvälisen vapauden palkinnon (Liberal International Prize For Freedom), jonka ojensimme hänelle hänen ollessaan ensimmäistä kertaa pääministerinä.
<P>
Hän on - hän oli - toki vain ihminen, ei siis täydellinen. Mietimme yhdessä vaiheessa myöhemmin, olimmeko todella toimineet oikein. Esitin tuolloin tämän kysymyksen Asma Jahangirille, pakistanilaiselle ihmisoikeusaktivistille, joka hoitaa nyt erityistehtäviä YK:n pääsihteerin puolesta. Hän sanoi minulle, että olimme toimineet täysin oikein, sillä Benazir Bhutto oli ollut Pakistanissa todellinen esimerkki monissa asioissa, erityisesti mitä tulee naisten asemaan pakistanilaisessa yhteiskunnassa.
<P>
On yleisesti tunnettu tosiseikka, että väkivaltaiset terroristit surmasivat Benazir Bhutton, mutta heidän taustavoimistaan ei edelleenkään ole tietoa. En usko sovittelun onnistuvan Pakistanissa, ellei tätä asiaa selvitetä puolueettomilla tutkimuksilla. En tiedä, pitäisikö YK:n käynnistää perheen pyynnön mukaisesti omat tutkimuksensa, mutta puolueettomuus on joka tapauksessa varmistettava, sillä presidentti Musharraf on osoittanut, ettei hän kunnioita juurikaan edes maan korkeimpia oikeusviranomaisia.
<P>
Haluan myös tuoda esiin saaneeni Pakistanista raportteja Pakistanin kansanpuolueen kannattajien viimeaikaisista joukkopidätyksistä, pidätyksistä ja syytteeseenpanoista. Myös tämän on loputtava, jos haluamme, että vaalit pidetään kelvollisissa olosuhteissa.
<SPEAKER ID="302" NAME="Jean Lambert">
Verts/ALE-ryhmän puolesta. - (EN) Arvoisa puhemies, kiitän kollegoideni tavoin sekä neuvostoa että erityisesti komissiota siitä, että ne ovat tuoneet esiin käytännön tapoja, joilla voimme tukea vaaliprosessia ja yrittää parantaa sen laatua ja mahdollisesti myös vaalien lopputulosta, jos vaalit järjestetään.
<P>
Mielestämme on myös myönteistä, että kehitysyhteistyön rahoittamista jatketaan, erityisesti koulutuksen alalla, sillä monet Euroopan parlamentin jäsenet katsovat, että koulutukseen sijoittaminen on vähintäänkin yhtä tehokasta ellei tehokkaampaa kuin aseisiin investoiminen, joka näyttää olleen muutaman ulkopuolisen tahon ensisijainen tavoite niiden tukiessa Pakistania viime vuosina. Toivomme kansainvälisen yhteisön tukevan yleisesti Euroopan unionin tämänkaltaisia pyrkimyksiä.
<P>
Muiden Euroopan parlamentin jäsenten tavoin otamme osaa Benazir Bhutton perheen suruun sekä kaikkien niiden muiden suruun, jotka ovat menettäneet omaisiaan Pakistanissa hirvittävien iskujen ja erityisesti sotilastoimien seurauksena. Olemme sitä mieltä, että Pakistanin kansa tarvitsee vakautta. Koska Pakistanilla on ydinase, myös kansainvälinen yhteisö tarvitsee vakautta.
<P>
Kansan luottamuksen lisääminen vaalijärjestelmää ja sen tulosta kohtaan ei kuitenkaan riitä, kuten muutkin ovat jo todenneet. Myös oikeuslaitos on tärkeä demokraattinen instituutio. Sen on oltava toimiva ja riippumaton. Ihmisten on saatava tuntea, että he saavat oikeudenmukaisen oikeudenkäynnin, että syytteeseen johtamattomat pidätykset päättyvät, että salaisten vankiloiden toiminta loppuu ja että vaalien jälkeinen hallitus, millainen se ikinä onkaan, sitoutuu jatkamaan tutkimuksia, jotka koskevat maassa tapahtuneita katoamistapauksia.
<P>
Olemme myös yhtä mieltä siitä, että lehdistön vapaus on hyvin tärkeä asia. Pyydämme kuitenkin, että tietyt jäsenvaltiot lakkaavat käsittelemästä karkotuksia Pakistaniin, ennen kuin voimme olla varmoja siitä, että maassa toimii oikeudenmukainen ja riippumaton oikeuslaitos.
<SPEAKER ID="303" NAME="Philip Claeys" AFFILIATION="NI">
(NL) Arvoisa puhemies, Benazir Bhutton murha on tragedia Pakistanille ja osoittaa, kuinka suunnattomia ongelmia maalla on. Pakistanissa on 165 miljoonaa asukasta. Sillä on ydinase, ja se on sitoutunut torjumaan Al-Qaidan ja Talibanin kaltaisia terroristijärjestöjä. On tietenkin äärimmäisen tärkeää, että Pakistanin poliittinen tilanne saadaan vakautettua mahdollisimman pian ja että presidentti Musharraf osallistuu asiaan hyvin aktiivisesti.
<P>
Emme saa kuitenkaan sivuuttaa presidentti Musharrafin politiikan lukuisia puutteita. Hänen hallituksensa on käsitellyt terrorismia aivan liian löysin ottein. Esimerkiksi suurissa osissa Afganistanin raja-aluetta Talibanilla ja Al-Qaidalla on vapaat kädet toimia, eikä tähän asiaan ole puututtu riittävästi. Julistamalla hätätilan 3. marraskuuta presidentti Musharraf paljasti myös suhtautuvansa demokratiaan melko välinpitämättömästi.
<P>
Lisäksi on huolestuttavaa, että häntä on syytetty Benazir Bhuttoon kohdistuneesta, 18. lokakuuta tehdystä ensimmäisestä iskusta sekä tämän murhasta. On siis selvitettävä mahdollisimman pian, onko hän mahdollisesti sekaantunut asiaan, koska muutoin kansan luottamus hallitukseen haihtuu savuna ilmaan, ja tästä on hyötyä ainoastaan ääri-islamisteille.
<SPEAKER ID="304" NAME="Charles Tannock" AFFILIATION="PPE-DE">
(EN) Arvoisa puhemies, The Economist -lehdessä todettiin hiljattain Pakistanin olevan maailman vaarallisin ydinasevaltio. Valitettavasti presidentti Musharraf ei ole mielestäni koskaan vaikuttanut järin sitoutuneelta islamistiterrorismin kitkemiseen, eikä hänellä myöskään näytä olevan kovin vankkaa otetta tiedustelupalvelusta, jonka väitetään pitävän yhtä islamistien kanssa. Kun tähän vielä lisätään Kashmirin alueen tulenarat ongelmat, Balochistanin separatismi sekä Al-Qaidan ja Talibanien toiminta luoteisalueilla ja heimoalueilla, mikä haittaa Naton toimintaa Afganistanissa, maa on räjähdyspisteessä.
<P>
Siinä missä Benazir Bhutton paluu Pakistaniin antoi maalle rahtusen toivoa, hänen tuomittava murhansa, jonka tekijät on saatava selville ja saatettava edesvastuuseen, on ajanut maan takaisin katastrofin partaalle. Demokratiaan palaaminen on vaikeampaa kuin koskaan. EU ja Yhdysvallat olettavat, että Musharraf itsevaltaisine pyrkimyksineen on varmempi vaihtoehto sodassa terrorismia vastaan.
<P>
Pakistanille ei ole kertynyt viimeisten 60 vuoden aikana hyviä kokemuksia demokratiasta. Meidän on nyt ehkä aika hylätä toiveemme länsimaisen monipuoluedemokratian juurtumisesta Pakistaniin, jota on hallinnut aina hyvin pieni eliitti. Feodaalinen, perinnöllinen monarkia olisi maalle luontevampi vaihtoehto. Tämä nähtiin erityisesti silloin, kun Benazir Bhutton 19-vuotias poika valittiin välittömästi johtamaan Pakistanin kansanpuoluetta, joka menestyy epäilemättä erittäin hyvin 18. helmikuuta järjestettävissä vaaleissa.
<P>
Myös siinä, että lännen pitäisi valita Pakistanin ja Intian välillä, on kyse virheellisestä vastakkainasettelusta. Se on kylmän sodan jäänne. Intia tarjoaa strategisena kumppanina eniten toivoa Etelä-Aasian edistyksestä, vauraudesta, rauhasta ja vakaudesta. Intian arvot - maallinen demokratia, ihmisoikeudet ja oikeusvaltio - ovat myös EU:n arvoja. Ehdotan, että aloitamme tukemalla niitä, joilla on kanssamme yhteiset arvot, ennen kuin yritämme taivutella niitä, joilla on erilaiset arvot.
<SPEAKER ID="305" NAME="Marianne Mikko" AFFILIATION="PSE">
(ET) Arvoisat parlamentin jäsenet, suhteista Etelä-Aasian maihin vastaava valtuuskunta varoitti Pakistanin hallitusta Benazir Bhutton turvatoimien puutteista jo marraskuussa. Valitettavasti pelkomme terroristi-iskusta osoittautuivat aiheellisiksi. Benazir Bhutto on edelleen sekä Pakistanin kansan että kansainvälisen yhteisön sankari. Hänen nimensä puuttuminen ehdokkaiden joukosta kyseenalaistaa tulevien vaalien legitimiteetin.
<P>
Pakistanin kriisi on myös tilaisuus ohjata maa demokratian tielle. Pakistanilaiset eivät ole valinneet kenraali Musharrafia presidentikseen. Hänellä on nyt kuitenkin mahdollisuus valita, haluaako hän jäädä historiaan sotilasdiktaattorina vai demokraattisena presidenttinä.
<P>
Valtiomiehenä Musharraf varmastikin ymmärtää, että vaalien on merkittävä demokratian voittoa, vaikka hän joutuisikin itse luopumaan vallasta. Haluamme kysyä asiaa myös presidentti Musharrafilta itseltään ensi viikolla kansainvälisen komitean kokouksessa Brysselissä.
<P>
Euroopan unionin on jatkettava hellittämättä vuoropuheluaan Pakistanin kanssa. Juuri tästä syystä, kuten komitea aivan oikein sanoi, meidän on lähetettävä 18. helmikuuta pidettäviin vaaleihin omat vaalitarkkailijamme. Pakistanin tapahtumat eivät ole yksinomaan Yhdysvaltojen asia.
<P>
Se, että Benazir Bhutton murha selvitetään avoimen, kansainvälisen murhatutkimuksen keinoin, että lehdistön vapaus palautetaan ja että Pakistanissa järjestetään vapaat ja oikeudenmukaiset vaalit, on tärkeää myös Euroopan unionille. Emme saavuta tavoitteitamme, jos tyydymme sivustakatsojan asemaan. Ainoana vaihtoehtonamme on ylläpitää aktiivisia poliittisia suhteita Pakistaniin.
<SPEAKER ID="306" NAME="Eija-Riitta Korhola" AFFILIATION="PPE-DE">
(EN) Arvoisa puhemies, yhdyn täysin siihen, mitä kollegani ovat jo sanoneet, mutta haluan vielä todeta erään asian itse henkilöstä enkä niinkään tilanteesta. Suomen kielessä on sanonta "ei sota yhtä miestä kaipaa". Näin saattaa olla, mutta demokratian ja ääriliikkeiden välinen taistelu saattaa hyvinkin olla kiinni yhdestä naisesta.
<P>
Viittaan tällä Pakistanin entiseen, murhattuun pääministeriin, Benazir Bhuttoon. Minulla oli ilo tavata hänet ja työskennellä hänen kanssaan, ja hänen lämpönsä, älykkyytensä ja rohkeutensa tekivät minuun suuren vaikutuksen. Olen hyvin ylpeä voidessani sanoa, että hän oli ystäväni ja poliittinen liittolaiseni. Hänestä on sanottu ja kirjoitettu niin paljon, että alkaa tuntua siltä, voiko mitään lisättävää enää olla. Uskon voivani kertoa teille jotakin, mitä te ette ehkä tienneet. Hänen viimeisin hankkeensa demokratian, ihmisoikeuksien ja naisten oikeuksien edistämiseksi oli demokratiaa ja ihmisoikeuksia puolustavien musliminaisten organisaation (Muslim Women for Democracy and Human Rights) perustaminen. Hän perusti järjestön yhdessä muiden rohkeiden naisten, kuten pakistanilaisen Asma Jahangirin ja iranilaisen tohtori Shrin Ebadin kanssa rohkaistakseen eri puolilla maailmaa eläviä musliminaisia puolustamaan oikeuksiaan, jotka Koraani Bhutton mukaan naiselle antaa mutta jotka on evätty heiltä vuosisatojen ajan.
<P>
Maailman johtavat, demokratiaa puolustavat musliminaiset valitsivat Bhutton toukokuussa 2007 tämän uuden järjestön puheenjohtajaksi. Benazir Bhutto halusi järjestön tukevan musliminaisia, antavan heille oikeudellisia neuvoja ja käytännön apua sekä ennen kaikkea auttavan heitä muodostamaan musliminaisten maailmanlaajuisen verkoston, jotta he voisivat edistää rauhaa maailmassa, jossa eri uskonnot voisivat elää rauhassa toisiaan kunnioittaen. Bhutto sanoi: "Haluan rakentaa Pakistanin, jossa juutalainen voi mennä synagogaan, kristitty kirkkoon ja muslimi moskeijaan ilman pelon häivää." Hän toivoi, että uusi järjestö voisi toteuttaa tämän unelman niin lännessä kuin muslimimaailmassakin. Mielestäni paras tapa kunnioittaa tämän rohkean demokratian puolustajan muistoa on tukea järjestöä, jonka hän perusti toivon merkiksi, vaikka hän onkin itse nyt poissa.
<SPEAKER ID="308" NAME="Jo Leinen" AFFILIATION="PSE">
- (DE) Arvoisa puhemies, Benazir Bhutton kerrotaan sanoneen pojalleen, että sotilashallinto kostetaan luomalla Pakistaniin demokratia. Hyvät parlamentin jäsenet, meidän on pidettävä huolta siitä, ettei Benazir Bhutton perintö rajoitu vain hänen poikansa saamiin valtuuksiin, vaan että me kaikki ja kansainvälinen yhteisö varmistamme, että Pakistaniin luodaan edellytykset demokratialle ja että me autamme luomaan ne.
<P>
Kuten monet puhujat ovat jo todenneet, Pakistanin tilanteessa ei ole kehumista. Lisäksi tapa, jolla Benazir Bhutton murhaa on käsitelty, on todella hälyttävä. Pyydän lisäksi, että varmistamme, että tämä murha selvitetään kansainvälisen murhatutkimuksen keinoin. Scotland Yard saattaa jo tehdä alustavaa työtä asian suhteen, mutta mielestäni olisi hyvä, jos tutkinta suoritettaisiin YK:n käskystä.
<P>
Arvoisa komission jäsen, arvoisa neuvoston puheenjohtaja, olette sanoneet Pakistanin vakauden olevan myös meidän etumme. Näin toki on, mutta meidän katseemme kohdistuvat jälleen vain pieneen terroristivähemmistöön. Tavalliset pakistanilaiset kertoisivat teille, että sotilasjärjestelmä aiheuttaa epävakautta ja että presidentti Musharraf pahentaa tilannetta omalta osaltaan merkittävästi.
<P>
Hän kävi viime vuonna täällä parlamentissa. Toimme kritiikkimme pääkohdat hänen tietoisuuteensa. Tilanne ei ole kuitenkaan parantunut, ja monet asiat ovat kehittyneet huonompaan suuntaan. Siksi en ymmärrä, kuinka hän saattaa tulla tänne parlamenttiin taas ensi viikolla. Pakistanin kansalaiset näkevät asian niin, että EU on Musharrafin salainen kumppani ja että viime kädessä länsi hyväksyy paitsi sotilasjärjestelmän myös presidentti Musharrafin. Katson, että meidän on tehtävä tämä asia hyvin selväksi ensi viikolla.
<SPEAKER ID="309" NAME="Giulietto Chiesa" AFFILIATION="PSE">
(IT) Arvoisa puhemies, hyvät parlamentin jäsenet, Pakistan on tällä hetkellä todella vaarallinen paikka. Se on sotkuinen ongelmavyyhti ja terrorismin keskuspesäke. Samalla Pakistan on kuitenkin lännen tärkein liittolainen terrorismin torjunnassa. Tämä ristiriita on tosiasia samoin kuin se, ettei Afganistanin sotaa saada päättymään ennen kuin ongelma ratkaistaan.
<P>
EU:n nykypolitiikalla ei kyetä ratkaisemaan paljoakaan - ainakaan ennen kuin EU ryhtyy tukemaan Yhdysvaltojen politiikkaa. Me voimme ja meidän täytyy kehottaa presidentti Musharrafia palauttamaan perustuslaki voimaan ja pitämään asianmukaiset vaalit. Benazir Bhutton outo ja traaginen murha osoitti meille kuitenkin sen, että olemme kyvyttömiä toimimaan. Tämä johtuu siitä, että Pakistanissa terrorismi piilee valtion rakenteissa ja juontaa juurensa salaisesta palvelusta, joka - tätä ei pidä unohtaa - rakensi Taliban-liikkeen sekä tukee ja auttaa sitä edelleen.
<P>
Meidän pitäisi nyt kuitenkin kehottaa presidentti Musharrafia puhdistamaan järjestelmä ja pyytää Yhdysvaltoja, joilla on hyvin tiiviit suhteet Pakistanin salaiseen palveluun, selventämään näitä suhteita meille, sillä jos Osama bin Laden on yhä hengissä - ellei häntä siis ole jo surmattu - se on salaisen palvelun ansiota. Lisäksi haluan muistuttaa teille, että Benazir Bhutto puhui tästä Al Jazeeran haastattelussa 2. marraskuuta 2007 ja mainitsi myös bin Ladenin murhaajan, Omar Sheikhin, jonka presidentti Musharraf väittää viimeisessä kirjassaan olleen Yhdistyneen kuningaskunnan MI6:n entinen agentti.
<P>
Katson tämän kaiken perusteella, että Euroopan unionin pitäisi pyytää Benazir Bhutton kuolemaa tutkivan kansainvälisen tutkintakomitean perustamista.
<SPEAKER ID="310" NAME="Neena Gill" AFFILIATION="PSE">
(EN) Arvoisa puhemies, esitän osanottoni Benazir Bhutton perheen ja ystävien suruun. Hänen kuolemansa on menetys paitsi Pakistanille myös koko maailmalle.
<P>
Olen hyvin ylpeä siitä, että sain tutustua häneen henkilökohtaisesti. Palatessaan Pakistaniin hän kutsui minut luokseen, ja oli tuskallista saada häneltä hyvän uudenvuoden toivotus muutama päivä hänen murhansa jälkeen.
<P>
Muistan Benazirin vahvana, karismaattisena naisena, joka puolusti oikeuttaan hallita muslimivaltiota ensimmäisenä vaaleilla valittuna naisjohtajana 35 vuoden ikäisenä. Uskon, että hänet muistetaan yhtenä vuosisatamme merkkihenkilöistä - johtajana, joka innoitti naisia ja miehiä paitsi Etelä-Aasiassa myös muualla ja loi ennen kaikkea toivoa Pakistanin paremmasta tulevaisuudesta.
<P>
Benazirin kuolema on aiheuttanut hänen kotimaassaan mullistuksia, ja uskon, että vakaus voidaan saavuttaa vain hankkimalla vastauksia hänen murhaansa koskeviin kysymyksiin. Monet - sekä pakistanilaiset että äänestäjäni Länsi-Midlandsissa - haluavat tietää, keitä syylliset oikein ovat. Pyydän siksi neuvostoa tukemaan voimakkaasti vaatimuksia YK:n kansainvälisistä murhatutkimuksista ja kehotan neuvostoa ja komissiota ilmoittamaan parlamentille kantansa asian suhteen.
<P>
Benazir Bhutto taisteli demokraattisen Pakistanin puolesta ja kannatti rauhanomaista siirtymistä siviilihallintoon. Tämä taistelu maksoi hänelle hänen henkensä. Pidetään huolta siitä, ettei hän kuollut turhaan. Meidän on jatkettava tämän asian ajamista, ja mielestäni on myönteistä, että komission jäsen on lähettämässä paikalle suuren vaalitarkkailuvaltuuskunnan. Jos tämän vaalitarkkailuvaltuuskunnan on kuitenkin tarkoitus olla uskottava, sen on kerrottava nyt Pakistanin viranomaisille, minkä kriteerien perusteella se arvioi tulevien vaalien vapautta ja oikeudenmukaisuutta. Näihin kriteereihin on kuuluttava se, että kaikkien puolueiden on osallistuttava vaaleja koskevien sääntöjen ja menettelyjen tarkistamiseen, ja se, että käytössä on avoin ja puolueeton järjestelmä vaalien järjestämiseksi ja tulosten varmistamiseksi. Haluan kuitenkin ennen kaikkea korostaa sitä, että kaikki lehdistön toiminnalle asetetut rajoitukset on poistettava ja että viime viikkojen aikana kiellettyjen poliittisten kokousten ja kampanjoiden järjestäminen on sallittava.
<SPEAKER ID="311" NAME="Nickolay Mladenov" AFFILIATION="PPE-DE">
(EN) Arvoisa puhemies, kuollessaan traagisella tavalla Benazir Bhutto jätti meille perinnön, tärkeän perinnön: uskon siihen, mihin hän itse uskoi, eli pakistanilaisten kykyyn luoda demokraattinen hallinto.
<P>
Viime vuoden marraskuussa tehdyssä mielipidekyselyssä noin 70 prosenttia pakistanilaisista ilmoitti kannattavansa poliittista kokoontumisvapautta ja vastustavansa poliittisten tapahtumien kieltämistä sekä korkeimman oikeuden ylituomarin pidätystä.
<P>
Pakistanilaisten hiljainen enemmistö halua rauhaa ja demokratiaa. Näin levottomaan maahan saadaan vakautta vain poliittisen sovitteluprosessin ja demokratian keinoin.
<P>
Pidän myönteisenä komission aikomusta lähettää näihin vaaleihin vaalitarkkailuvaltuuskunta, mutta haluan esittää komission jäsenelle kaksi kysymystä. Olemme ensinnäkin kuulleet useita kertomuksia siitä, että eri puolilla maata on tuhottu äänestysluetteloja. Kuinka vaalit voidaan järjestää tällaisissa olosuhteissa?
<P>
Toiseksi presidentti Musharraf on kieltänyt riippumattomien ovensuukyselyjen järjestämisen näissä vaaleissa. Vaadin komissiota esittämään Pakistanin viranomaisille vahvat perustelut sen puolesta, miksi äänestystulosten riippumaton vahvistaminen on sallittava.
<SPEAKER ID="312" NAME="Richard Howitt" AFFILIATION="PSE">
Arvoisa puhemies, Benazir Bhutto ei ollut murhaajien ainut kohde, vaan heidän tekonsa kohdistui myös kaikkiin niihin, jotka ovat sitoutuneet demokratian periaatteeseen. Meidän pitäisi tukea Pakistanin maltillista enemmistöä, joka pyrkii säilyttämään demokratian. Jäsen Tannock on väärässä sanoessaan, että kaikki pakistanilaiset vastustavat eurooppalaisia arvoja, minkä myös 800 000 pakistanilaista alkuperää olevaa brittiä voivat kertoa hänelle.
<P>
Kannatan komission jäsen Ferrero-Waldnerin aikomusta vahvistaa EU:n vaalitarkkailuvaltuuskuntaa ja panen merkille sen, että meidän tärkeänä tehtävänämme on lisätä luottamusta vaaliprosessiin. Kehotan komission jäsenen välityksellä ja osana tämän päivän keskustelua Pakistania poistamaan kaikki rajoitukset poliittiselta kampanjoinnilta, vapauttamaan poliittiset vangit, julkaisemaan kaikkien äänestyspaikkojen sijainnit etukäteen sekä varmistamaan, että kaikki tulokset julkistetaan välittömästi.
<P>
Meidän pitäisi pitää hätätilan kumoamista, presidentti Musharrafin vetäytymistä armeijan esikuntapäällikön tehtävistä sekä kotimaalleni Yhdistyneelle kuningaskunnalle esitettyä pyyntöä avunannosta Benazir Bhutton murhatutkimuksissa myönteisinä asioina. Ääriliikkeiden kannattajat ovat uhka paitsi Pakistanille myös meille kaikille.
<SPEAKER ID="313" NAME="Sajjad Karim" AFFILIATION="PPE-DE">
(EN) Arvoisa puhemies, totesin 14. marraskuuta täällä Euroopan parlamentissa, että Pakistanin suurin sisäinen uhka on terrorismi. Benazir Bhutton kammottava murha todistaa tämän, jos nyt todisteita ylipäätään tarvittiin.
<P>
Ääriliikkeet saattavat tehdä iskuja, mutta niiden ei pidä antaa voittaa. Kehotimme tuona päivänä presidentti Musharrafia kumoamaan hätätilan, palauttamaan perustuslain voimaan, käynnistämään korkeimman oikeuden toiminnan uudelleen ja järjestämään vapaat ja oikeudenmukaiset vaalit.
<P>
Hän on tehnyt kaiken tämän, vaikkei ehkä täydellisesti, ja hän on luopunut myös tehtävistään armeijassa. Meidän on kehotettava pakistanilaisia poliitikkoja liittymään yhteen ja panostamaan tähän prosessiin. Pakistanilla on edessään myrskyisät ajat, ja meidän on oltava sen tukena.
<P>
Mainitsen vielä yhden asian. Olen todella huolissani siitä, että osa pakistanilaisista tiedotusvälineistä, erityisesti uutiskanava GEO, antaa uutisoinnissaan Euroopan parlamentista vääristellyn kuvan. Euroopan parlamentti on kannattanut aina tiedotusvälineiden vapautta ja oikeudenmukaista uutisointia. Pidämme tästä periaatteesta kiinni, ja esitän Pakistanin tiedotusvälineille pyynnön: älkää käyttäkö väärin vapauksia, jotka ovat meille tärkeitä.
<SPEAKER ID="314" NAME="Véronique De Keyser" AFFILIATION="PSE">
(FR) Arvoisa puhemies, arvoisa komission jäsen, ymmärrän erittäin hyvin, että monet ovat huolissaan ja että myös te ja Kouchner olette huolissanne vaalitarkkailuvaltuuskunnan lähettämisestä Pakistaniin.
<P>
Se on yksi ainoista jäljellä olevista keinoistamme painostaa presidentti Musharrafia. Meidän on kuitenkin ymmärrettävä, että tämä vaalitarkkailu tapahtuu hyvin erikoisissa olosuhteissa.
<P>
Teemme tavallisesti tutkimuksia ja havaintoja ennen vaaleja, niiden aikana ja niiden jälkeen. Tiedämme aiemmista tapahtumista jo sen, kuinka monia asioita on peukaloitu ja vääristelty. Benazir Bhutto kirjoitti yhdessä Latif Khosan kanssa 160-sivuisen raportin vaaleissa mahdollisesti tapahtuvista rikkomuksista, joissa käytettäisiin apuna erityisesti tietokoneita. Hän aikoi toimittaa tämän raportin kahdelle Yhdysvaltojen kongressin jäsenelle saman päivän iltana, jona hän kuoli.
<P>
Onko vaalitarkkailuvaltuuskunnallamme tällä hetkellä mahdollisuudet selvittää, peukaloidaanko vaalituloksia tietokoneiden avulla? Ellei, on mahdollista, että toteamme petoksesta huolimatta, että vaalien aikana on toimittu sääntöjenmukaisesti, vaikka vaaleja edeltävä tilanne on ollut jokseenkin arveluttava. Näin ollen kehotan lähettämään paikan päälle aivan erityisen vaalitarkkailuvaltuuskunnan ja pyydän, ettemme julista näitä vaaleja demokraattisiksi, ellemme voi varmistaa asiaa.
<SPEAKER ID="315" NAME="Sorin Frunzăverde" AFFILIATION="PPE-DE">
(RO) Arvoisa puhemies, Benazir Bhutto koki saman traagisen kohtalon kuin hänen perheensäkin, alkaen hänen isästään Zulfikar Ali Bhuttosta. Benazir Bhutton murhalla haluttiin pysäyttää Pakistanin demokratisoituminen ja horjuttaa vakautta maassa, joka on - älkäämme unohtako sitä - tärkein liittolaisemme torjuessamme terrorismia Afganistanissa. Haluan muistuttaa teille, että 25:llä EU:n jäsenvaltiolla on tällä hetkellä siviili- tai sotilasedustajia Afganistanissa. Pakistanin armeija osallistuu tärkeisiin operaatioihin sotilaallisen tasapainon säilyttämiseksi Afganistanin rajalla, erityisesti Zabolin ja Helmandin maakunnissa, missä meitä edustavat lähinnä Yhdistyneen kuningaskunnan, Liettuan ja Romanian joukot.
<P>
Arvoisa puhemies, tätä taustaa vasten on hyvin tärkeää keskustella paitsi siitä, kuka on vastuussa Benazir Bhutton murhasta, myös demokratiaprosessista ja sen jatkumisesta. Lisäksi on aivan yhtä tärkeää keskustella sotilaallisen tasapainon säilyttämisestä Afganistanin rajalla ja siitä, kuka voisi taata tämän tasapainon, sillä epäonnistuminen Afganistanissa Pakistanin epävakaan tilanteen vuoksi olisi häpeällistä puolustamallemme vapaalle, demokraattiselle maailmalle.
<SPEAKER ID="316" NAME="Charles Tannock" AFFILIATION="PPE-DE">
(EN) Arvoisa puhemies, haluan käyttää työjärjestyspuheenvuoron ja vastata jäsen Howittille ns. catch-the-eye-menettelyn mukaisesti, sillä hänen toteamuksensa oli virheellinen. Viittasin Intian valtioon ja Pakistanin valtioon sekä niiden hallituksiin enkä niiden kansalaisiin tai niistä lähtöisin oleviin, EU:n jäsenvaltioissa asuviin henkilöihin. Puhuin hallintojärjestelmästä, en kansasta, joten pyydän jäsen Howittia perumaan puheensa.
<SPEAKER ID="317" NAME="Puhemies">
Annan teille kolmekymmentä sekuntia aikaa päättää puheenvuoronne.
<SPEAKER ID="318" NAME="Charles Tannock" AFFILIATION="PPE-DE">
(EN) Kiitän kovasti, mutta olen sanonut jo kaiken olennaisen. Totesin vain, että viittasin puheessani siihen, että Intia on maallinen demokratia ja siellä kunnioitetaan ihmisoikeuksia, ei estetä tiedotusvälineiden toimintaa, ei vainota kristittyjä tai Ahmadi-muslimeja ja annetaan ihmisten esittää mielipiteitään ja harjoittaa uskontoaan. Valitettavasti Pakistanissa on vallinnut suunnilleen viimeisten 50 vuoden sotilasdiktatuuri ja siellä on sorrettu uskonnollisia ja etnisiä vähemmistöjä. Tämä asia liittyy siis valtioihin ja hallituksiin, ei kummankaan maan kansalaisiin. Vastaavasti en epäile lainkaan sitä, etteivätkö pakistanilais- tai intialaissyntyiset lontoolaiset kannattaisi EU:n arvoja.
<SPEAKER ID="319" NAME="Janez Lenarčič">
neuvoston puheenjohtaja. - (SL) Arvoisa puhemies, esitän asiani lyhyesti. Puhujat esittivät neuvostolle muutaman kysymyksen tutkimuksista, useita pyyntöjä riippumattoman tai kansainvälisen tutkinnan järjestämisestä sekä muutaman kysymyksen neuvoston kannasta. Haluan korostaa, ettei neuvosto ole keskustellut tästä asiasta, joten en voi puhua neuvoston kannasta. Puheenjohtajavaltion edustajana voin kuitenkin todeta uskovani vakaasti, että tutkimukset suoritetaan kansainvälisten määräysten mukaisesti. Olemme tältä osin iloisia siitä, että ainakin yksi jäsenvaltio, Yhdistynyt kuningaskunta, on jo ryhtynyt yhteistyöhön tarjoamalla asiantuntija-apua Pakistanin viranomaisille.
<P>
Vaalien osalta muistutan teille, että puheenjohtajavaltio julkaisi tämän vuoden tammikuun 3. päivänä lausunnon, jossa korostettiin erityisesti, että meidän on tehtävä nyt kaikkemme ylläpitääksemme, vahvistaaksemme ja jatkaaksemme demokratisoitumista, demokratiaa ja demokratiaprosessia Pakistanissa.
<P>
Pidän tältä osin myönteisenä Euroopan komission päätöstä vahvistaa Pakistaniin lähetettävää vaalitarkkailuvaltuuskuntaa ja kehotan Pakistanin viranomaisia toistamiseen käyttämään vaaleja edeltävän, jäljellä olevan ajan tilanteen ja vaaliolosuhteiden parantamiseen.
<SPEAKER ID="320" NAME="Benita Ferrero-Waldner">
komission jäsen. - (EN) Arvoisa puhemies, haluan esittää aluksi muutamia yleisiä huomioita tästä erittäin mielenkiintoisesta keskustelusta.
<P>
Tiedän, että jotkut tulevat aina väittämään, etteivät demokratia ja vakaus ole sovitettavissa yhteen Pakistanissa. Haluan kuitenkin todeta, että ellei Pakistaniin palauteta demokraattista hallintoa ja luoda toiminnastaan vastuuvelvollisia siviili-instituutioita, maassa ei saavuteta kestävää vakautta, mistä ääriliikkeet hyötyvät eniten. Tästä syystä on hyvin tärkeää, että me olemme läsnä ja että autamme Pakistania eteenpäin edistyksen tiellä. Benazir Bhutton ja monien muiden uhrien traagisesta kuolemasta huolimatta uskon edelleen, että Pakistan voi edistyä vakauden ja osallisuutta edistävän demokratian suhteen valitsemalla uuden hallituksen, jota suuri osa kansasta pitää laillisena.
<P>
Jotta näin voisi tapahtua, vaalien on oltava demokraattiset ja avoimet. Tämä on Pakistanille ratkaisevan tärkeää aikaa, sillä presidentti Musharrafin pitäisi osoittaa maalleen ja koko maailmalle sitoutuneensa varmistamaan, että nämä vaalit pidetään demokraattisesti ja avoimesti kansainvälisten määräysten mukaisesti.
<P>
Mitkä ovat vaalien toimittamisen kannalta parhaat olosuhteet? Puhuin poliittisista olosuhteista ja turvallisuusoloista jo avauspuheenvuorossani. Niiden lisäksi kelvollinen vaaliympäristö edellyttää seuraavia keskeisiä seikkoja.
<P>
Ensinnäkin vaaliviranomaisten on toimittava avoimella tavalla ja annettava neuvoja herättääkseen luottamusta äänestäjien keskuudessa. Toiseksi kaikkien vaalihuoneistojen äänestystulokset ja tulosten vahvistuslaskennan tulokset julkaistaan. Kolmanneksi äänten laskentaa ja taulukointia on voitava seurata. Neljäs seikka on tiedotusvälineiden vapaus ja viides seikka erillinen kehys valitus- ja muutoksenhakumenettelyjä varten.
<P>
Kaikkien vaalihuoneistojen tulosten julkaisemisesta todettakoon, että vaalihuoneistojen tiedetään olevan tällä kertaa samat kuin viime vaaleissa. Asia on siis selvä.
<P>
Äänestysluettelojen tuhoamista koskevaan kysymykseen vastaan, että tiedossamme on muutamia yksittäistapauksia, mutta onneksi vaalilautakunta oli tallentanut kaikki luettelot CD-levyille, joten tuhotut luettelot saadaan takaisin. Ne ovat siis käytettävissä.
<P>
Riippumattomat ovensuukyselyt eivät ole vaalien keskeinen osatekijä. Ne ovat kuitenkin jatkuvasti yleistyvä käytäntö monissa maissa, ja siksi niitä odotetaan.
<P>
Nämä olivat pienempiä yksityiskohtia.
<P>
Puhun nyt tutkimuksista. Kuten mainitsin avauspuheenvuorossani, Pakistanissa on käynnissä tutkinta, jossa Scotland Yard avustaa. Meidän pitäisi odottaa näiden tutkimusten tuloksia ja luottaa siihen, että Scotland Yard kykenee kokemuksensa turvin auttamaan Pakistanin viranomaisia. Sen on tietenkin saatava täydet toimintavaltuudet ja täysi tuki tässä työssä.
<P>
Vaalien jälkeen saatetaan tarvita arvovaltaisten henkilöiden kansainvälistä ryhmää, mutta meidän on ensin katsottava, mitä tutkimuksessa selviää. Mielestäni on liian aikaista tehdä päätös nyt. Asiasta on käyty neuvoston työryhmässä lyhyt keskustelu, joka ei johtanut ratkaisevaan lopputulokseen.
<P>
Lisäksi haluan todeta, että Pakistania on erittäin tärkeää auttaa torjumaan terrorismia ja että kaikki muut keskustelussa esitetyt pyynnöt, esimerkiksi pyyntö kaikkien pidätettyjen vapauttamisesta, ovat erittäin tärkeitä.
<P>
Totesin myös hyvin selvästi, että Pakistanin kaltaiselle maalle on tärkeää, että koulutukseen keskitytään tiiviimmin. Olemme tehneet näin jonkin aikaa, ja asia vie aikaa - olemme mukana loppuun saakka. Jos kuitenkin haluamme demokratiaa, meidän on saatava tällä alalla todella jotakin aikaan, ja haluaisin siksi jatkaa yhteistyöhankkeitani erityisesti vaikeimmilla alueilla eli Luoteisprovinssissa, Balochistanissa, Waziristanissa ja niin edelleen.
<P>
Haluan vielä todeta, että kolleganne, vaalitarkkailuvaltuuskunnan johtajana toimiva jäsen Gahler on osoittanut mielestäni näinä Pakistanin kannalta hyvin vaikeina aikoina suhtautuvansa näihin asioihin hyvin vastuullisesti 52 pitkäaikaisen tarkkailijan ja 11-henkisen ydinryhmän tarkastellessa kaikkia yksityiskohtia osana vaalitarkkailutehtäväänsä. Tästä vaalitarkkailutehtävästä tulee aivan erityinen, ja se on mielestäni teille hyvä tilaisuus kertoa presidentti Musharrafille itse, mitä ajattelette. Siksi on hyvä, että tapaatte hänet ulkoasianvaliokunnassa.
<SPEAKER ID="321" NAME="Zuzana Roithová" AFFILIATION="PPE-DE">
- (CS) Arvoisa puhemies, saanko kysyä, kuinka hyviä tapoja noudattavan naisen pitäisi kiinnittää huomio itseensä ns. catch-the-eye-menettelyn mukaisesti istuessaan aivan istuntosalin perällä? Haluaisin tietää, onko nimeni lisätty luetteloon vai kuinka naisten pitäisi hoitaa asia täällä.
<SPEAKER ID="322" NAME="Geoffrey Van Orden" AFFILIATION="PPE-DE">
(EN) Arvoisa puhemies, käytän työjärjestyspuheenvuoron. Olin varmaankin ensimmäinen henkilö, joka käytti tänä iltapäivänä ns. catch-the-eye-menettelyä. En tiedä, miksi epäsitte minulta mahdollisuuden käyttää puheenvuoro. Annoitte sen sijaan ylimääräisen puheenvuoron yhdelle kollegalleni, joka oli jo osallistunut keskusteluun. Tämän jälkeen annoitte hänelle vielä lisää aikaa!
<P>
En vastusta sitä, mitä hän sanoi. Minua vaivaa vain noudattamanne menettely, ja mielestäni oli jokseenkin väärin, että epäsitte minulta mahdollisuuden käyttää puheenvuoron.
<P>
Halusin tuoda esiin sen, että Pakistaniin tarvitaan vakaa ja luotettava hallitus.
<SPEAKER ID="994" NAME="Puhemies">
Hyvä jäsen Van Orden, minulle ilmoitettiin, että olitte jo käyttäneet tänään puheenvuoron ns. catch-the-eye-menettelyssä. Tästä syystä ja niiden sääntöjen mukaisesti, joilla pyritään varmistamaan jäsenten puheenvuorojen kattavan mahdollisimman laajan skaalan, päätin evätä teiltä tällä kertaa puheenvuoron. Muistutan teille kuitenkin, että saatte myöhemmin vielä uuden tilaisuuden puhua. Joka tapauksessa nimenne on luettelossa ja asiaa varmasti kunnioitetaan. Meidän on jatkettava, sillä muuten meillä ei jää aikaa kysymyksille. Olen pahoillani, mutta emme voi jatkaa tätä vuoropuhelua. Siispä esityslistalla on seuraavana kyselytunti. Käsittelemme neuvostolle osoitettuja kysymyksiä.
<SPEAKER ID="323" NAME="Geoffrey Van Orden" AFFILIATION="PPE-DE">
(EN) Arvoisa puhemies, se, mitä sanoitte juuri, ei pitänyt paikkaansa. Edellinen catch-the-eye-tilaisuus johtui siitä, ettei kukaan muu halunnut käyttää catch-the-eye-puheenvuoroa, joten se näytti sopivalta tilaisuudelta.
<P>
Olin nimenomaisesti pyytänyt puheenvuoroa tässä Pakistania koskevassa keskustelussa. Esitin pyyntöni kirjallisesti ja toin koko keskustelun ajan esiin haluavani puhua. Siksi puheenvuoroni epäämiseen ei ollut mitään syytä, ja olisin halunnut esittää aiheesta tärkeitä huomioita.
<P>
Olen valitettavasti erittäin pettynyt tapaan, jolla olette johtanut puhetta tässä kyseisessä kokouksessa.
<SPEAKER ID="324" NAME="Puhemies">
Hyvä jäsen Van Orden, vastalauseenne on pantu merkille.
