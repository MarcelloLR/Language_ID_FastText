<CHAPTER ID="008-13">
13. Makrotaloudellisen rahoitusavun myöntäminen Ukrainalle (
<P>
Ennen äänestystä.
<SPEAKER ID="118" NAME="Vital Moreira" LANGUAGE="EN">
Arvoisa puhemies, selitän vain lyhyesti mistä me äänestämme.
<P>
Viime vuoden marraskuussa täällä Strasbourgissa, kun keskustelimme neljän edellisen makrotaloudellista rahoitusapua koskevan ehdotuksen hyväksymisestä muiden valtioiden tapauksessa, komissio lupasi meille, että Lissabonin sopimuksen mukaan ja siihen saakka, kunnes makrotaloudellista rahoitusapua koskeva puiteasetus hyväksytään, kaikki tällaista tukea koskevat yksittäiset ehdotukset hyväksytään Euroopan parlamentin ja neuvoston yhteispäätösmenettelyllä. Nyt, vain kuusi kuukautta myöhemmin edessänne on ehdotus yhteispäätösmenettelyä varten mutta myös neuvoston kanssa ensimmäisessä käsittelyssä tehty sopimus. Kun yritimme päästä sopimukseen, toimimme erittäin tiukalla aikataululla. Siksi ilmaisen tunnustukseni ja kiitokseni puheenjohtajavaltio Espanjalle, neuvostolle ja komissiolle sekä kansainvälisen kaupan valiokunnan varjoesittelijöille ja kaikille asiaan osallistuneille myönteisestä ja rakentavasta lähestymistavasta.
<P>
Ehdotetun päätöksen mukaan Ukraina voisi saada jopa 500 miljoonan euron lainan maksutasevajeen ja ulkoisen rahoitustarpeen rahoittamiseen. Kyseisellä lainalla täydennettäisiin Kansainvälisen valuuttarahaston ja EU:n 110 miljoonan euron tukea, josta sovittiin vuonna 2002 mutta jota ei vielä ole maksettu.
<P>
Epävirallisissa kolmikantaneuvotteluissa Euroopan parlamentti halusi säilyttää viittaukset tiettyihin maksuehtoihin, jotka ovat meille tärkeitä, kuten avun tehokkuus, avoimuus ja vastuuvelvollisuus. Vaadimme myös sitä, että parlamentti pidetään ajan tasalla rahoitusavun todellisesta täytäntöönpanosta.
<P>
(Suosionosoituksia)
<P>
Suojellaksemme toimielimemme toimivaltaa vastustimme myös vaatimuksia ottaa käyttöön hallintokomiteamenettely toimenpiteiden täytäntöön panemiseksi, niin että lopulta...
<P>
(Puhemies keskeytti puhujan.)
