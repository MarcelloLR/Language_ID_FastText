<CHAPTER ID="017">
Minuutin puheenvuorot poliittisesti tärkeistä asioista
<SPEAKER ID="156" NAME="Puhemies">
Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="157" NAME="Romana Jordan Cizelj" AFFILIATION="PPE-DE">
- (SL) Haluan ensiksi toivottaa Romanian ja Bulgarian lämpimästi tervetulleiksi Euroopan unioniin. Otan kuitenkin esille yhden Bulgarian liittymistä koskevan edellytyksen eli Kozloduj'n ydinvoimalan sulkemisen. Vaikka voimalan turvajärjestelmää on nykyaikaistettu ja asiasta vastaavat Euroopan unionin elimet ovat antaneet myönteisen lausunnon sen turvallisuudesta, Bulgarian on suljettava reaktorit 3 ja 4 vuoden 2006 loppuun mennessä.
<P>
Bulgaria vie sähköä kaikkiin naapurimaihinsa. Monet parlamentin jäsenet todenneet toistuvasti, että molempien reaktorien sulkemisesta koituisi valtavat vahingot yhteiskunnalle, taloudelle ja ympäristölle ja että siitä aiheutuisi muitakin ongelmia: riippuvuus tuontienergiasta lisääntyisi ja energian toimitusvarmuutta olisi hankala taata. Ongelman luonteen vuoksi toivonkin, että neuvosto suhtautuu asiaan joustavasti ja tekee Bulgarian hallituksen kanssa tarvittavat järjestelyt, niin että molempien reaktorien sulkemista voidaan lykätä. Tällä hetkellä painotetaan niin paljon kilpailukyvyn, energian toimitusvarmuuden ja kestävän energiahuollon merkitystä, että vaatimukset Kozloduj'n sulkemisesta ovat täysin järjettömiä.
<SPEAKER ID="158" NAME="Yannick Vaugrenard" AFFILIATION="PSE">
(FR) Arvoisa puhemies, hyvät kollegat, osa Maailman kauppajärjestön jäsenistä ei noudata sosiaalisia perusnormeja vaan harjoittaa epäreilua kilpailua ja vääristää kilpailusääntöjä sosiaalisia oikeuksia rikkomalla. Euroopan unionissa annettiin tiedonanto Ihmisarvoista työtä kaikille. Millä muilla tavoin Euroopan unioni käyttää vaikutusvaltaansa WTO:ssa varmistaakseen, että työntekijöiden perusoikeuksia noudatetaan WTO:n jäsenmaissa?
<P>
Kaksisataa miljoonaa lasta maailmassa joutuu tekemään palkkatyötä, 12 miljoonaa ihmistä joutuu tekemään pakkotyötä ja yli kaksi miljoonaa työntekijää kuolee joka vuosi työtapaturmissa tai työperäisten sairauksien takia. Viime vuonna murhattiin 145 ammattiyhdistysaktiivia. Ei siis ole yllätys, että globalisoituminen pelottaa kansalaisia.
<P>
Hyvien aikeiden julkistaminen on tietysti hienoa, mutta se ei riitä. On rangaistava kaikkia maita, jotka hyötyvät markkinoiden avautumisesta mutta kieltäytyvät noudattamasta työoikeutta koskevia kansainvälisiä yleissopimuksia. Euroopan unionin on ryhdistäydyttävä ja käytettävä kollektiivista vaikutusvaltaansa WTO:ssa varmistaakseen, että Kansainvälisen työjärjestön vaatimuksia noudatetaan.
<SPEAKER ID="159" NAME="Margarita Starkevičiūt" AFFILIATION="ALDE">
(LT) Euroopan parlamentissa keskustellaan usein aiheista, jotka ovat ajankohtaisia kaikissa maissa. Lisäksi keskustellaan aiheista, jotka kiinnostavat vain joidenkin maiden edustajia. Tällaista eroa ei kuitenkaan oteta huomioon Euroopan parlamentin lehdistöpalvelussa. Parlamentin yhteydessä toimivat jäsenvaltioiden lehdistöpalvelut (esimerkiksi Liettuan lehdistöpalvelu) toteavat, etteivät pysty tiedotteissaan luokittelemaan asioita ensisijaisiksi, ellei Euroopan parlamentin lehdistöpalvelu ole sitä tehnyt. Näin ollen Liettuan lehdistökatsauksissa eivät näy Liettualle tärkeät asiat, kuten Itämeristrategia ja suhteet Venäjään. Ne luokitellaan toissijaisiksi. Vaadin tiukasti, että Euroopan parlamentin puhemiehistö tutkii Euroopan parlamentin lehdistöpalvelun toiminnan ja varmistaa, että huomiota kiinnitetään EU:n jäsenvaltioita yleisesti kiinnostavien asioiden lisäksi kysymyksiin, jotka ovat tärkeitä yksittäisille maille. Parlamentissa keskustellaan myös niiden asioista.
<SPEAKER ID="160" NAME="Kartika Tamara Liotard" AFFILIATION="GUE/NGL">
(NL) Arvoisa puhemies, parlamentissa äänestetään huomenna ehdotuksesta, jolla vapautettaisiin ilotulitteiden myynti Euroopan unionissa. Tätä ei toivo EU:ssa kukaan ilotulitealan yrityksiä lukuun ottamatta, mikä näkyy selvästi sekä komission asiakirjasta että mietinnöstä.
<P>
Ilotulitteita koskevassa lainsäädännössä on suuria eroja eri Euroopan unionin maiden välillä. Kotimaassani Alankomaissa on haluttu toimia hyvin varovaisesti ilotulitetehtaalla Enschedessä tapahtuneen järkyttävän onnettomuuden jälkeen. Emme odota Euroopan unionin antavan yhdenmukaistamisehdotusta, joka estäisi meitä säätämästä tiukempia vaatimuksia ilotulitteille.
<P>
Kansalaisten turvallisuus olisi mielestäni asetettava aina etusijalle ilotulitealan yritysten voittoihin nähden, joten kehotan kaikkia äänestämään huomenna mietintöä vastaan.
<SPEAKER ID="161" NAME="Andrzej Tomasz Zapałowski" AFFILIATION="IND/DEM">
(PL) Arvoisa puhemies, jäsen Fava esitteli eilen luonnoksen mietinnöksi Euroopan maiden alueen epäillystä käytöstä CIA:n laittomaan vankien säilytykseen. Puola mainitaan mietinnössä ainoana Euroopan unionin jäsenvaltiona, jonka alueella tällaisia CIA:n salaisia pidätyskeskuksia on voinut olla. Väitteen tueksi ei esitetä näyttöä. Se on pelkkä olettamus.
<P>
Pyrkimys mustata uuden jäsenvaltion maine syyttämällä sitä avustamisesta terroristien kiduttamisessa on täysin pöyristyttävää. Se panee pohtimaan, onko kyseessä vain muutamien jäsenvaltioiden halu rankaista Puolaa sen läheisestä sotilasyhteistyöstä Yhdysvaltojen kanssa. Se voidaan tulkita yritykseksi panna Puola takaisin ruotuun. Korostaisin, että näihin väitöksiin kiinnitetään kohtuuttoman paljon huomiota sen sijaan, että keskityttäisiin tehostamaan terrorismiuhan torjuntaa Euroopassa.
<SPEAKER ID="162" NAME="György Schöpflin" AFFILIATION="PPE-DE">
(EN) Arvoisa puhemies, kollegat muistanevat parlamentissa viime viikolla pidetyn näyttelyn, jossa esiteltiin Romanian Clujssa sijaitsevan Babeş-Bolyai-yliopiston saavutuksia monikielisyyden saralla.
<P>
Erittäin valitettava tapaus panee kuitenkin epäilemään, miten aidosti yliopisto on sitoutunut monikielisyyteen. Yliopiston hallitus päätti vuonna 2005, että ilmoitukset olisi esitettävä yliopistolla kaikilla kolmella kielellä: romaniaksi, unkariksi ja saksaksi. Tästä huolimatta unkarinkielisten ilmoitusten kiinnittäminen yliopiston rakennukseen estettiin viime viikolla voimakeinoin, ja yliopisto erotti asianosaiset maanantaina.
<P>
Tässä on valtava ristiriita. Yliopisto joko on aidosti monikielinen, jolloin sen on hyväksyttävä unkari täysin tasavertaiseksi kieleksi, tai se ei ole, jolloin sen on lakattava teeskentelemästä.
<SPEAKER ID="163" NAME="Marian Harkin" AFFILIATION="ALDE">
(EN) Arvoisa puhemies, Irlannissa on meneillään 16 päivää kestävä kampanja kotiväkivaltaa vastaan. On tärkeää, että kotiväkivallasta puhutaan ja tarjolle saadaan asianmukaiset palvelut, sillä kotiväkivalta tuhoaa miljoonien ihmisten - naisten, lasten ja joskus miestenkin - elämän eri puolilla Eurooppaa.
<P>
Ensimmäiseksi on lisättävä tietoa asiasta. Sain eilen kunnian avata taide- ja runonäyttelyn, jonka järjestää kotiväkivallan uhreiksi joutuneita naisia auttava Donegal Women's Domestic Violence Service -järjestö yhdessä kolmen paikallisen koulun, St Columba'sin, Vocational Schoolin ja Loreto Conventin, kanssa Letterkennyssä Irlannin luoteisosassa.
<P>
Asiaan liittyy ihmiskauppa, joka on tärkeä kysymys Irlannille. Kehotan pääministeriämme, Taoiseachia, joka oli täällä parlamentissa tänään, ratifioimaan välittömästi sekä ihmiskauppaa koskevan Euroopan neuvoston yleissopimuksen että ihmiskauppaa koskevan Yhdistyneiden Kansakuntien lisäpöytäkirjan. Arvioiden mukaan Irlanti on naisten ja lasten kaupan kauttakulku- ja kohdemaa. Todisteet viittaavat siihen, että järjestäytyneet rikollisryhmät auttavat ihmiskauppiaita perustamaan salakuljetusreittejä Irlantiin.
<SPEAKER ID="164" NAME="Gerard Batten" AFFILIATION="IND/DEM">
(EN) Arvoisa puhemies, haluan esittää kunnianosoitukset tukijalleni Aleksandr Litvinenkolle. Aleksandr ilmiantoi pelotta nyky-Venäjää johtavat poliittiset gangsterit sekä KGB:n ja FSB:n hahmot, jotka hoitavat edelleen poliittisia virkoja Euroopassa. Hän maksoi rohkeudestaan äärimmäisen kovan hinnan.
<P>
Pidin parlamentissa huhtikuussa kaksi puhetta ja toistin Aleksandrin minulle esittämät väitteet, joiden mukaan Romano Prodi on ollut jonkinlainen KGB:n agentti. Aleksandr kertoi, että avainhenkilö, joka tietää Prodin väitetystä suhteesta KGB:hen 1970-luvulla, on mies nimeltä Sokolov. Hänet tunnetaan myös nimellä Konopkine, ja hän työskenteli TASS:lle Italiassa.
<P>
Aleksandr ei pysty enää todistamaan asiaa, vaikka oli siihen valmis, halukas ja kykenevä, joten teen mielelläni hänelle tämän palveluksen hänen kuolemansa jälkeen.
<SPEAKER ID="165" NAME="Witold Tomczak" AFFILIATION="IND/DEM">
(PL) Arvoisa puhemies, Puola toivoisi, että päätös kansallisen valuutan korvaamisesta eurolla tehtäisiin kansanäänestyksen perusteella, kuten Ruotsissa.
<P>
Ruotsin liittymistä koskevat edellytykset luetellaan vuoden 1994 liittymissopimuksessa, jonka mukaan Ruotsin viranomaisten olisi pitänyt korvata Ruotsin kruunu eurolla. Ruotsissa järjestettiin asiasta kuitenkin kansanäänestys vuonna 2003. Voiton veivät kruunun säilyttämistä puoltaneet, joten euron käyttöön ottamiseen ei ryhdytty.
<P>
Myös Puolan kansalla on oikeus esittää mielipiteensä heille elintärkeästä kysymyksestä. Tällä hetkellä niinkin paljon kuin 36 prosenttia kansalaisista on sitä mieltä, että euron käyttöönotto nostaisi hintoja ja laskisi elintasoa. Heistä euron käyttöönotto olisi vain poliittinen kokeilu, jonka hyödyt olisivat kyseenalaisia. Emme halua antaa Puolan rahapolitiikkaa Euroopan keskuspankin hoidettavaksi Frankfurtista käsin.
<SPEAKER ID="166" NAME="Oldřich Vlasák" AFFILIATION="PPE-DE">
(CS) Arvoisa puhemies, hyvät kollegat, eilinen EU:n valtiovarainministerien neuvoston kokouksessa käyty keskustelu olutveron nostamisesta vaikuttaa myös muihin maihin kuin Tšekkiin. Oluen ja alkoholin verotusta olisi tarkasteltava tältä kannalta. Me tšekit pidämme olutta oleellisena osana kansallista ruokakulttuuriamme. Olut merkitsee meille samaa kuin laatuviini ranskalaisille. Samoin kuin monista ranskankielisistä kollegoistani olisi mahdotonta ajatellakaan, ettei ottaisi lounaalla lasillista punaviiniä, minusta olisi mahdotonta nauttia perinteistä tšekkiläistä lounasta ilman puolen litran tuoppia tšekkiläistä laatuolutta. Tšekin eilen käyttämä veto-oikeus olutveron nostamista vastaan olisi siis tulkittava sekä kehotukseksi etsiä kattava ratkaisu alkoholijuomien verotusta koskevaan ongelmaan että kehotukseksi puuttua kaikkiin Euroopan unionin ongelmiin tasa-arvoiselta pohjalta.
<P>
Hyvät kuulijat, jos alkoholin kielteisiä vaikutuksia halutaan torjua, kaikkiin alkoholijuomiin on sovellettava yhtenäistä verotusta. Jos Euroopan unionin maataloutta halutaan elvyttää, yhteistä maatalouspolitiikkaa on uudistettava ja kaikkia viljelijöitä on tuettava tasavertaisesti. Jos terrorismia halutaan torjua, on varmistettava, että kaikki jäsenvaltiot osallistuvat yhtälailla toimiin.
<SPEAKER ID="167" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, Venäjä asetti vuosi sitten tuontikiellon muutamille puolalaisille kasvi- ja eläinperäisille tuotteille. Tämä oli yksi syy siihen, miksi Puola pakotti keskeyttämään Euroopan unionin ja Venäjän väliset neuvottelut uudesta kumppanuus- ja yhteistyösopimuksesta, josta keskusteltiin tänään.
<P>
Puola käytti veto-oikeutta puolustaakseen etujaan. Sillä testattiin EU-rintaman yhtenäisyyttä Venäjää vastaan ja ilmaistiin EU:n vahvaa solidaarisuutta. EU läpäisi testin kirkkaasti. Se osoitti välittävänsä yksittäisten jäsenvaltioiden eduista. On kuitenkin valitettavaa, että Euroopan komission puheenjohtaja Barroso kehotti Venäjää poistamaan tuontikiellon vasta sen jatkuttua vuoden ilmoittaen sen olevan perusteeton.
<P>
Puola sai veto-oikeudellaan keskeytettyä keskustelut Venäjän kanssa solmittavasta uudesta sopimuksesta, joka on erittäin tärkeä koko Euroopan unionille. Nykyinen sopimus on tehty 10 vuotta sitten, eikä se vastaa tämänhetkisiä ongelmia. Uusi sopimus on välttämätön yhteisen kauppa- ja energiapolitiikan kehittämiseksi Venäjän kanssa. Tämä on elintärkeää koko Euroopan unionille. Voi vain toivoa, että Euroopan komissio auttaa jatkossa ratkaisemaan viipymättä vastaavat yksipuoliset kiellot, joita kolmannet maat asettavat Euroopan unionin jäsenvaltioille, niin ettei vastaavankaltaisia, Euroopan unionin Venäjän-politiikkaa koskevia tärkeitä neuvotteluja jouduta keskeyttämään.
<SPEAKER ID="168" NAME="Marco Cappato" AFFILIATION="ALDE">
(IT) Arvoisa puhemies, hyvät kollegat, minusta vaikuttaa siltä, että nyt kun edessä on päätös Turkin liittymistä Euroopan unioniin koskevien neuvottelujen hidastamisesta, teemme täysin väärin kertoessamme kansalaisille, että hidastamisen syynä on Kyproksen kysymys, jonka yksityiskohdista on perillä todennäköisesti yksi tuhannesta tai yksi kymmenestätuhannesta Euroopan unionin kansalaisesta.
<P>
Tosiasiassa Euroopan unioni on peloissaan. Sen ratsuna on niiden tahojen lietsoma pelko, jotka niputtavat yhteen laittoman maahanmuuton, ääriliikkeet ja terrorismin ja yrittävät karkottaa vihollista ikään kuin se olisi rajojemme ulkopuolella. Ne tekevät Turkista syntipukin. Tällaisia pelkoja ei saisi päästää valloilleen. Euroopan unionin poliittisen johdon olisi sen sijaan voitettava ne ja kyettävä tarjoamaan meille suuri unelma: upea visio Euroopasta, joka on maallinen, suvaitseva, moderni ja rohkea ja pystyy avautumaan niin, että ulkoiset viholliset ja ennen kaikkea kaikki alati kasvavaa huolta herättävät sisäiset viholliset kukistetaan.
<SPEAKER ID="169" NAME="Czesław Adam Siekierski" AFFILIATION="PPE-DE">
(PL) Arvoisa puhemies, Puola kieltäytyi vahvistamasta EU:n neuvotteluvaltuuksia Venäjän kanssa käytäviin neuvotteluihin. Tätä ei pitäisi nähdä Venäjän vastaisena toimena eikä etenkään Venäjän kanssa tehtävää kunnollista kumppanuussopimusta koskevien neuvottelujen vastustamisena.
<P>
Meidän oli pakko asettua tälle kannalle. Tiedämme, että olisi paras estää asioita ajautumasta tällaiseen pisteeseen. Haluaisimme välttää vastaavat tilanteet jatkossa. Vetoan kuitenkin EU:hun, etenkin neuvostoon ja komissioon, ja pyydän niitä menemään itseensä ja tarkistamaan toimintaansa tässä asiassa.
<P>
Otin henkilökohtaisesti yhteyttä ainakin kolmeen komission jäseneen - kaupasta, maataloudesta ja elintarvikkeiden turvallisuudesta vastaavaan. Otin asian esille täysistunnoissa, myös maatalouden ja maaseudun kehittämisen valiokunnassa. Voin vahvistaa, ettei asiasta vastaavien pääosastojen ja komission jäsenten välillä tehty yhteistyötä. Jos jatkossa joudutaan vastaavaan tilanteeseen, kaikkien jäsenvaltioiden tuki ja yhteiset toimet ovat erittäin tärkeitä. Lisäksi Euroopan unionin toimielinten on otettava yhteisesti kantaa.
<SPEAKER ID="170" NAME="Marios Matsakis" AFFILIATION="ALDE">
(EN) Arvoisa puhemies, kovien huumeiden käyttö on ympäri maailmaa levinnyt vitsaus, johon ei ole olemassa merkittävää parannuskeinoa. Tästä vakavasta taudista kärsivien on saatava päivittäinen annoksensa, maksoi mitä maksoi, itselle aiheutetusta vaarasta huolimatta. He varastavat, myyvät itseään tai tarpeen vaatiessa tappavat saadakseen tarvitsemansa annoksen. Tyydyttäessään riippuvuuttaan he tarjoavat elannon hyvin toimeentuleville huumerikollisille. Monet kuolevat riippuvuutensa seurauksiin, ja jotkut kärsivät vakavista komplikaatioista.
<P>
Yhteiskunta on pyrkinyt ratkaisemaan tätä ongelmaa kalliiksi koituvilla poliisitoimilla osittain tietämättömyyden, osittain epätoivon vuoksi. Toimet ovat epäonnistuneet lopullisesti, sillä narkomaanit tarvitsevat lääkärin, eivät poliisin, apua. Hiljattain muutamat rohkeat poliisiviranomaiset, muun muassa eräs apulaispoliisipäällikkö Yhdistyneestä kuningaskunnasta, ovat vaatineet taktiikanvaihtoa. He ovat oikeassa. On harkittava sellaista uskaliasta vaihtoehtoa, että huumeidenkäyttäjille alettaisiin antaa heidän tarvitsemaansa huumetta lääkärin valvonnassa ilmaiseksi, ilman pelkoa komplikaatioista, ilman poliisia ja lakia, ilman rikosta. Heitä on alettava kohdella viimein potilaina, ei rikollisina.
<SPEAKER ID="171" NAME="Daniel Caspary" AFFILIATION="PPE-DE">
(DE) Arvoisa puhemies, haluan sanoa sanasen istuntojemme lähettämisestä. Minusta on täysin sietämätöntä, että kun parlamentti kokoontuu täysistuntoon - kuten nyt - ja kun sillä on keskusteltavana useita asioita - esimerkiksi seuraavana vuorossa oleva seitsemäs tutkimuksen puiteohjelma - tästä paikasta huolehtiville kaikki muu on tärkeämpää kuin se, että istunto saadaan välitettyä kunnollisen kamerajärjestelmän avulla Internetiin ja sitten muuta kautta tiedotusvälineille. Olisin erittäin kiitollinen, jos tähän parlamentin työhön vaikuttavaan asiaan kiinnitettäisiin huomiota.
<SPEAKER ID="172" NAME="Vytautas Landsbergis" AFFILIATION="PPE-DE">
(LT) Parin viime kuukauden aikaiset tapahtumat Euroopan unionin ja Venäjän välisissä suhteissa ovat osoittaneet, että unioni on alkanut tunnustaa tosiasiat. Strategisesta kumppanista niin kutsuttuine "yhteisine arvoineen" on jo typistetty pragmaattinen kumppani. Ei mene kauaakaan, ennen kuin Iran energiavaroineen tunnustetaan myös Euroopan unionin pragmaattiseksi kumppaniksi. Terroristien tukeminen ei ole este. Hyväksymme jo sen, että Venäjän "suvereenissa" laissa sallitaan sen agenttien kuljeskella ympäri maailmaa tappaen hallituksen vihollisia. Nielemme pureksimatta sen, että Kreml väittää avoimesti EU:lle, että sen vaalimat arvot ovat teennäisiä, ja varoittaa sitä levittämästä kolonialistisesti eurooppalaista demokratiaa. Pysymme vaiti ja toivomme ansaitsevamme siten energiaperuskirjan, vaikka Venäjä on todennut toistuvasti kirjoittavansa asiakirjan uusiksi omalla tavallaan ja pakottavansa eurooppalaiset perääntymään. Puola yritti äskettäin puolustaa eurooppalaisen yhteisvastuun periaatetta, mikä ei miellyttänyt EU:ta. Puolan esiin ottama energiaongelma sivuutettiin ja sen sijaan keskityttiin puhumaan vain lihasta. Perustuslaillisesta konsensuksesta puhuminen onkin hyödytöntä, ellei mielissämme ja sydämissämme ole yksimielisyyttä yhteisvastuusta ja jos Venäjä voi ostaa kaasuputkiemme lisäksi Euroopan unionin poliitikot.
<SPEAKER ID="173" NAME="Puhemies">
Minuutin puheenvuorot poliittisesti tärkeistä asioista ovat päättyneet.
