<CHAPTER ID="019">
Minuutin puheenvuorot poliittisesti tärkeistä asioista
<SPEAKER ID="045" NAME="Puhemies">
(IT) Esityslistalla ovat seuraavana enintään minuutin pituiset puheenvuorot. Pyyntöjä on esitetty todella paljon. Tämä osoittaa voimakasta halua osallistua, mikä on hyväksi parlamentille. En kuitenkaan pysty antamaan puheenvuoroa kaikille halukkaille, sillä 100 pyynnön täyttämiseen tarvittaisiin puolitoista tuntia, ja meillä on aikaa vain 30 minuuttia.
<SPEAKER ID="046" NAME="Seán Kelly" AFFILIATION="PPE">
(GA) Arvoisa puhemies, koska tämä on ensimmäinen tilaisuuteeni puhua parlamentille, haluan aloittaa äidinkielelläni. Kuten tiedätte, Lissabonin sopimusta koskevaan kansanäänestykseen liittyvä kampanjointi on tällä hetkellä Irlannissa hyvässä vauhdissa, ja toivomme, että 2. lokakuuta pidettävän äänestyksen tulos on myönteinen. Asioita muuttivat tällä kertaa huomattavasti muun muassa ne takuut, jotka Euroopan unioni antoi Irlannin hallitukselle verotuksen, abortin ja puolustuksen aloilla. Myös se, että urheilu sisällytetään Lissabonin sopimukseen aivan uudella tavalla, on erittäin tärkeää, sillä edellisellä kerralla sitä ei mainittu lainkaan.
<P>
(EN) Olen koko elämäni ollut urheilun kanssa tekemisissä eri tasoilla sekä pelaten että hallintotehtäviin osallistuen, ja mielestäni se mahdollisuus, että Lissabonin sopimuksen voimaan tultua EU suhtautuu urheiluun vakavammin ja tukee sekä kansallista että kansainvälistä urheilua, on auttanut löytämään yhteisen sävelen Irlannin urheilevan kansan kanssa. Tämän vuoksi ja muista vielä ilmeisemmistä syistä, joita ovat muun muassa urheilun terveydelliset, sosiaaliset ja fyysiset edut, on ehdottoman tärkeää, että Lissabonin sopimuksen hyväksymisen jälkeen myönnetään lisärahoitusta...
<P>
(Puhemies keskeytti puhujan.)
<SPEAKER ID="048" NAME="Vasilica Viorica Dãncilã" AFFILIATION="S&amp;D">
(RO) Arvoisa puhemies, mielestäni Romanian maatalousalan rakenneongelmat ovat tietyiltä osin erilaisia kuin muissa jäsenvaltioissa. On korostettava, että Euroopan unionin olisi käytettävä poliittista ja taloudellista vaikutusvaltaansa ja kiinnitettävä enemmän huomiota niiden jäsenvaltioiden maataloudelle myönnettyjen varojen hallinnointiin, jotka ovat liittyneet EU:hun myöhemmin.
<P>
Mielestäni tämä ongelma voitaisiin ratkaista tukemalla kestävää maatalousalaa tarkoituksenmukaisella rahoituksella myös vuoden 2013 jälkeen. Näin maanviljelijöille tarjottaisiin kehittymismahdollisuuksia keskipitkällä ja pitkällä aikavälillä sekä riittävästi varoja, joiden avulla Romanian maatalous pystyy täyttämään EU:n vaatimukset ja luomaan mahdollisuuden yhtenäiselle Euroopalle.
<SPEAKER ID="049" NAME="Sergej Kozlík" AFFILIATION="ALDE">
(SK) Hyvät kollegat, Unkari ja unkarilaisvähemmistöt tuovat jatkuvasti esille kansallisiin vähemmistöihin liittyvää kysymystä. Tukeutumalla puolitotuuksiin ja toisinaan jopa valheisiin ne yrittävät manipuloida Euroopan yleistä mielipidettä omaksi edukseen. Mikä sitten on totuus?
<P>
Unkarissa kansalliset vähemmistöt on lähestulkoon pyyhkäisty pois viimeisten 80 vuoden aikana. Myös slovakialaisvähemmistöön kuuluvien määrä on vähentynyt 300 000:sta 10 000:een. Unkarilaisvähemmistöt ympäröivissä maissa, myös Slovakiassa, ovat pysyneet samankokoisina.
<P>
Kuluneiden kahden vuoden aikana Unkarissa on murhattu kuusi romanikansalaista ja kymmeniä on haavoitettu vakavasti. Maassa pelätään juutalaisiin kohdistuvia hyökkäyksiä samalla kun muut ääriliikkeet lisääntyvät ja levittäytyvät yli Unkarin rajojen. Näitä väkivaltaisuuksia ei hoideta Unkarissa asianmukaisesti, ja se on tuomittavaa. Euroopan unionin toimielinten olisi omaksuttava voimakkaampi lähestymistapa näihin ääri-ilmiöihin.
<SPEAKER ID="050" NAME="João Ferreira" AFFILIATION="GUE/NGL">
(PT) Hondurasissa 28. kesäkuuta tapahtunut vallankaappaus loukkasi syvästi Hondurasin kansan poliittista ilmaisunvapautta ja tärkeimpiä demokraattisia perusoikeuksia.
<P>
Tämän jälkeen de facto -hallitus on kohdistanut sortotoimenpiteitä kaduilla mieltään osoittaneeseen ruohonjuuritason liikkeeseen ja ottanut käyttöön hallintojärjestelmän, jossa tiedotusvälineet on vaiennettu, vapauksia on rajoitettu, ihmisiä on vainottu ja pidätetty laittomasti ja vallankaappauksen vastarintaliikkeen jäseniä on kadonnut ja heitä on jopa murhattu.
<P>
Näimme kaiken tämän äskettäisellä Euroopan yhtyneen vasemmiston konfederaatioryhmän / Pohjoismaiden vihreän vasemmiston valtuuskunnan Hondurasiin ja Nicaraguaan tekemällä matkalla, jonka yhteydessä tapasimme maan laillisen presidentin Manuel Zelayan. Euroopan unionin toimielimet ovat reagoineet näihin tapahtumiin lievästi sanottuna epämääräisellä tavalla. Kun toiset pysyvät vaiti, mitä on mahdoton hyväksyä, toiset kehottavat kumpaakin osapuolta pyrkimään mahdollisimman pian kaikin keinoin poliittiseen ratkaisuun ja käsittelevät keskenään erilaisia asioita aivan kuin ne olisivat samanlaisia ja jättävät kokonaan huomiotta sen, kuka on syyllinen: aivan kuin kysymys ei olisi siitä, että toisella puolella on demokraattisesti valittu presidentti ja toisella puolella laiton hallitus, joka pidätti presidentin ja karkotti hänet samalla kun kaappasi vallan lainvastaisesti itselleen.
<P>
Vähäisinkin demokratian kunnioittaminen edellyttää sitä, että Euroopan unionin toimielimet tuomitsevat vallankaappauksen voimakkaasti ja päättäväisesti ja pyrkivät kansainvälisin toimenpitein lisäämään vallassa olevan laittoman hallituksen painostamista ja eristämään sen. Ne eivät myöskään saa tunnustaa eivätkä tukea minkäänlaisia vaaleja, ennen kuin laillinen demokratia on palautettu maahan.
<SPEAKER ID="051" NAME="John Bufton" AFFILIATION="EFD">
(EN) Arvoisa puhemies, uutena parlamentin jäsenenä olen sitä mieltä, että yksi maanviljelijöiden suurimmista ongelmista Walesissa ja muualla Yhdistyneessä kuningaskunnassa on ehdotettu lampaiden elektroninen tunnistaminen. Se tulee voimaan 1. tammikuuta 2010. Skannauksessa käytettävät laitteet eivät nimittäin ole riittävän tarkkoja. Käsittääkseni laitteen tarkkuus on vain 79 prosenttia, mikä aiheuttaa suuria ongelmia maanviljelijöille kaikkialla Yhdistyneessä kuningaskunnassa.
<P>
Kehotan komissiota harkitsemaan uudelleen tätä menettelyä ja tekemään sen käytöstä vapaaehtoista. Pelkään, että monet maanviljelijät joutuvat kärsimään epätarkkojen laitteiden vuoksi ja heidän suoria tilatukiaan vähennetään. Pahimmassa tapauksessa vähennys voi olla jopa 100 prosenttia. Jo tehdyt myönnytykset ovat hyödyllisiä, mutta ne eivät ole riittäviä.
<P>
Mielestäni on todella hämmästyttävää, että komissio haluaa ottaa käyttöön elektronisen tunnistamismenetelmän, vaikka laitteissa on näin suuria puutteita. Järkevä etenemistapa olisi, että elektroninen tunnistamismenetelmä otettaisiin käyttöön ainoastaan vapaaehtoisuuteen perustuen. Kehotan parlamentin jäseniä tukemaan minua tässä kysymyksessä, joka on elintärkeä maatalousalalle kaikkialla Euroopassa.
<SPEAKER ID="052" NAME="Krisztina Morvai" AFFILIATION="NI">
(EN) Arvoisa puhemies, pyydän parlamenttia ryhtymään välittömästi tehokkaisiin toimenpiteisiin pienten ja keskisuurten perhetilojen pelastamiseksi uusissa jäsenvaltioissa, erityisesti Itä- ja Keski-Eurooppaan kuuluvissa jäsenvaltioissa ja aivan erityisesti kotimaassani Unkarissa.
<P>
Mitä näille viljelijöille on tapahtunut? Euroopan unioniin liittymisen seurauksena meidän oli niin sanotusti tarjottava 100 prosenttia markkinoistamme ja vastineeksi saimme 25 prosenttia tukia. Tämä on paitsi epäoikeudenmukaista myös laitonta: tämä oli selvästi vastoin Rooman sopimusta. Nyt kun viljelijät ovat yrittäneet kilpailla näissä epäoikeudenmukaisissa ja laittomissa oloissa, heidän on täytynyt ottaa lainaa - valtavia lainoja - säilyttääkseen kilpailukykynsä. Nyt he ovat joutuneet vararikkoon ja heidän on myytävä maansa näissä kolonialistisissa oloissa, joissa meidän on avattava maa-alueemme valtioille, joiden BKT on kymmenkertainen meihin verrattuna. Vaadin, että Kööpenhaminan sopimusta tarkastellaan välittömästi uudelleen.
<P>
(Puhemies keskeytti puhujan.)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Arvoisa puhemies, muiden jäsenten tavoin olisin halunnut ottaa esiin maatalousalaa koskevan ongelman. Äskettäin Wall Street Journal -lehdessä julkaistu artikkeli kiinnitti kuitenkin erityisesti huomioni, ja sen vuoksi katson velvollisuudekseni esitellä tämän artikkelin parlamentille ja kertoa sen kirjoittajien esittämistä vaatimuksista.
<P>
Artikkelin otsikko, josta on helppo ymmärtää, mistä on kysymys, oli seuraava: "Mr Barroso, Take Down Small Business Walls" (Barroso, kaatakaa muurit pienyritysten ympäriltä). Artikkelissa tulevaa Euroopan komissiota pyydetään nimenomaan keskittymään toimenpiteissään pienten ja keskisuurten yritysten suojelemiseen, sillä talouskriisi on tehnyt niistä erittäin haavoittuvia, ja huolehtimaan siitä, ettei mikään vaaranna vuonna 2008 hyväksytyn Eurooppalaisia pk-yrityksiä tukevan aloitteen toteuttamista. Euroopan parlamentin velvollisuus on varmistaa, että näitä toimenpiteitä toteutetaan asianmukaisesti ja tehokkaasti, sillä Euroopan unionin yli 20 miljoonaa pientä ja keskisuurta yritystä tarvitsevat niitä.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Arvoisa puhemies, elokuun alussa Makedonian tasavallassa kehittyi käsittämätön tragedia, joka järkytti Bulgarian yleistä mielipidettä. Spaska Mitrova, 23-vuotias Makedonian kansalainen ja vielä imetysikäisen lapsen äiti vietiin väkivalloin poliisiasemalle, josta hänet siirrettiin pahamaineiseen Idrizovon vankilaan, ja hänen lapsensa otettiin häneltä pois. Poliisin oli kiskottava hänet hiuksista rakennuksen ylimmästä kerroksesta pohjakerrokseen, sillä hän ei halunnut, että hänet erotetaan lapsestaan. Hänet tuomittiin kolmeksi kuukaudeksi vankeuteen, koska hän ei pystynyt tarjoamaan entiselle aviomiehelleen vuodetta heidän lapsensa makuuhuoneesta. Voitte kuvitella, mitä tämä tarkoittaa. Mitrovalle myös myönnettiin Bulgarian kansalaisuus vuoden alussa. Tämä näyttäisi olevan tärkein syy hänen epäinhimilliselle kohtelulleen, eikä hän tapauksensa ole ainoa. Kaksi vuotta sitten kysyin nykyiseltä Makedonian ulkoministeriltä seuraavaa: "Miksi Bulgarian kansalaisuuden saaneita makedonialaisia vihataan niin kovasti?" Hän vastasi tähän seuraavasti: "He ovat merkkejä menneisyydestä". Koska Bulgarian presidentin ja hallituksen toimenpiteet eivät ole johtaneet minkäänlaisiin tuloksiin, kehotan komission jäsentä Olli Rehniä tutustumaan henkilökohtaisesti tähän räikeän epäoikeudenmukaiseen tapaukseen maassa, joka haluaa aloittaa liittymisneuvottelut.
<SPEAKER ID="055" NAME="Jelko Kacin" AFFILIATION="ALDE">
(SL) Italia haluaa rakentaa onshore-kaasuterminaalin Italian ja Slovenian väliselle rajalle ilman kuulemista. Euroopan unioni perustuu kuitenkin keskinäiselle luottamukselle ja hyville naapuruussuhteille. Ympäristölle haitallisen energian toimittaminen edellyttää erityisiä ympäristönsuojelutoimia, mutta ennen kaikkea se edellyttää myös perusrehellisyyttä.
<P>
Yrittäessään salata Slovenialta ne haitalliset vaikutukset, joita sen toiminta aiheuttaa raja-alueen ympäristölle, Italia vahingoittaa kaikkia asianosaisia, myös itseään, mutta ennen kaikkea kaikkia kiistellyn laitoksen läheisyydessä asuvia ihmisiä. Slovenian kansa ja Slovenian hallitus vastustavat terminaalia jyrkästi.
<P>
Kameroille valehteleminen saattaa hyvinkin olla Berlusconille poliittinen selviytymiskeino Italiassa. Tällaista tarkoituksellista käyttäytymistä ei kuitenkaan voida eikä pidäkään suvaita Euroopan unionissa. Tätä ei voida hyväksyä.
<P>
Tämä rikkoo räikeästi Euroopan unionin periaatteita, ja Italia toimii manipuloivasti elämän ja ympäristön kustannuksella. Italia käyttää hyväkseen kansainvälistä harhautusta ja pyrkii sillä tavoin rakentamaan onshore-terminaalin jo nyt erittäin kapealla Triesten lahdella sijaitsevaan Žavljeen (Aquiliniaan). Se pilaa ympäristöä, tuhoaa yhteisöllisen yhteiselon mahdollisuuksia rajalla ja on erittäin huonona esimerkkinä tuleville EU:n jäsenvaltioille.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Arvoisa puhemies, se mitä tapahtuu parhaillaan Santa Maria da Feirassa sijaitsevalle entiselle saksalaiselle Rhode-jalkinetehtaalle, jonka nykyinen nimi on Sociedade Luso-Alemã de Calçado, on hyvin huolestuttavaa.
<P>
Yhtiö työllisti aikanaan noin 3 000 työntekijää, mutta Saksassa ilmenneiden ongelmien jälkeen työpaikkoja vähennettiin, ja nykyisin se työllistää noin 1 000 työntekijää. Suurin osa heistä on naisia, ja suurimmalta osalta heistä on lyhennetty työpäivää ja pienennetty palkkaa. Nyt pelätään, että kun Portugalin vaalit ovat ohi, yhtiö lopettaa toimintansa.
<P>
Työttömyys tässä kunnassa kasvaa jatkuvasti, ja nyt se koskettaa jo useita tuhansia työntekijöitä erityisesti jalkine- ja korkinjalostusalalla. Tämän perusteella pyydämme erityisiä hätätoimenpiteitä, joilla estettäisiin seuraava tuotantoon ja työpaikkoihin kohdistuva vakava isku tällä alalla, joka on joutunut jo kovasti kärsimään työttömyydestä.
<SPEAKER ID="057" NAME="Nicole Sinclaire" AFFILIATION="EFD">
(EN) Arvoisa puhemies, en pidä tätä parlamenttia enkä mitään muutakaan EU:n toimielintä pätevänä säätämään lakeja Yhdistyneelle kuningaskunnalle.
<P>
Valitsijani ovat lähettäneet minut kertomaan teille, etteivät he halua, että heidän rahoistaan käytetään joka ikinen päivä Euroopan unioniin 45 miljoonaa Englannin puntaa. Haluamme, että nämä rahat käytetään Yhdistyneessä kuningaskunnassa omiin kouluihimme, sairaaloihimme ja perusrakenteeseemme eikä niitä tuhlata 14 vuoden ajan korruptioon teidän tilejänne tarkastettaessa.
<P>
Tämä on se yksinkertainen viesti, jonka valitsijani halusivat minun välittävän komissiolle: palatkaa byrokratianne pariin ja valmistautukaa Yhdistyneen kuningaskunnan eroon tästä korruptoituneesta ja tuhoon tuomitusta sotkusta, jota kutsutaan Euroopan unioniksi.
<SPEAKER ID="058" NAME="Diane Dodds" AFFILIATION="NI">
(EN) Arvoisa puhemies, parlamentti on viime aikoina yhdistänyt voimansa maailmanlaajuista terrorismin uhkaa vastaan. Vaalipiirissäni Pohjois-Irlannissa tunnemme terrorismin aiheuttaman tuskan. Kyllä, olemme todistaneet Pohjois-Irlannissa viime vuosina tapahtunutta muutosta, mutta edelleen jotkut haluavat saada aikaan verenvuodatusta.
<P>
Viime viikolla viimeisimmässä selkkauksessa Etelä-Armaghista löytyi toisinajattelevien republikaanien asettama 600 naulan pommi. Ellei sitä olisi löydetty, olisi menetetty useita henkiä. Emme ole Pohjois-Irlannissa unohtaneet menneisyytemme ja terrorismin uhreja, ja sen vuoksi pyydän parlamenttia tukemaan kampanjaa, jolla pyritään saamaan korvauksia Libyalta. Libya toimitti IRAlle aseita. Näillä aseilla riistettiin monta henkeä ja tuhottiin monta elämää. Heidän on otettava tästä vastuu.
<SPEAKER ID="059" NAME="Eduard Kukan" AFFILIATION="PPE">
(SK) Uuden toimikauden alussa meidän olisi muistettava yhteinen vastuumme Euroopan mantereen rauhanomaisesta kehityksestä, jotta voimme varmistaa kansalaisillemme rauhanomaisen ja kukoistavan elämän. Meidän on myös osoitettava kansalaisillemme, että olemme täällä heitä varten, että olemme tällä heidän palveluksessaan.
<P>
Meidän on pidettävä tämä jatkuvasti mielessämme, myös silloin, kun kahden perheenjäsenemme välillä on ongelmia. Eurooppalainen tapa ratkaista asioita on käydä kunnollista kumppaneiden välistä vuoropuhelua, jossa pyritään järkevään ratkaisuun eikä sivuuteta toista osapuolta ja käännytä suoraan EU:n toimielimen, esimerkiksi parlamentin, puoleen.
<P>
Jatkuva järkiperäinen keskinäinen vuoropuhelu on myös keino olla ruokkimatta rajan molemmilla puolilla toimivia ääriliikkeitä ja tukahduttaa alkuunsa tai hillitä voimakkaasti sitä vaarallista toimintaa, johon nämä liikkeet saattavat tulevaisuudessa ryhtyä.
<SPEAKER ID="060" NAME="Rovana Plumb" AFFILIATION="S&amp;D">
(RO) Rasismia torjutaan vahvalla EU:n politiikalla, mutta alle viikossa saksalaiset ja brittiläiset poliitikot ovat alkaneet heittää lokaa romanialaisten työntekijöiden päälle. Tämä johtuu joko tietämättömyydestä tai siitä, että poliitikot yrittävät kerätä kansalaisilta sympatiaa ja ääniä. Julmat toteamukset, kuten "romanialaiset saattavat iskeä puukolla silmänräpäyksessä", joita esitettiin Yhdistyneessä kuningaskunnassa pidetyssä julkisessa kokouksessa, tai saksalaisen poliitikon kommentit, joiden mukaan romanialaiset eivät tule töihin aamuseitsemäksi eivätkä tiedä, mitä heidän pitää tehdä, ovat erittäin huolestuttavia. Suunnittelemme Euroopan unionin politiikkaa rasismin torjumiseksi. Se on yhteinen päämäärämme. Mutta mitä teemme, kun Euroopan unionin suurten jäsenvaltioiden poliitikot esittävät tällaisia lausuntoja?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Arvoisa puhemies, somalialaiset merirosvot uhkailivat taas viime viikolla kolmea Bermeosta lähtenyttä baskilaista tonnikala-alusta. Olemme huolissamme kalastusaluksiin toistuvasti kohdistuvista hyökkäyksistä kyseisellä alueella, siitä, että uhrit tuntevat olonsa turvattomaksi ja ettei Espanjan hallitus ryhdy toimenpiteisiin. Nämä hyökkäykset voivat pahentua monsuunisateiden alkaessa, kuten kalastajat sanovat.
<P>
Siksi haluan sanoa parlamentille ennen kuin on liian myöhäistä, että nämä laivat tarvitsevat kiireellisesti aseistettuja sotilaita saattajikseen. Ranskan ja Italian kaltaiset eurooppalaiset hallitukset ovat tehneet näin ja onnistuneet siinä.
<P>
Komission olisi näin ollen suositettava, että kaikki jäsenvaltiot ryhtyvät välittömästi vastaaviin tehokkaisiin toimenpiteisiin. Meidän on kiireellisesti laajennettava kauppalaivareittejä koskevat suojelukriteerit koskemaan myös kalastusalueita.
<P>
Parlamentilla on ongelma, jonka se totesi viime vuonna 23. lokakuuta antamassaan merirosvoutta koskevassa päätöslauselmassaan.
<P>
Lopuksi haluan toistaa meidän olevan vakuuttuneita siitä, että Euroopan unioni tarvitsee yhteistä ulko- ja turvallisuuspolitiikkaa, joka lisää unionin toimielinten tehokkuutta ja uskottavuutta tämäntyyppisissä kriiseissä.
<SPEAKER ID="062" NAME="Georgios Toussas" AFFILIATION="GUE/NGL">
(EL) Arvoisa puhemies, ne kuolettavat iskut, jotka Afganistanin miehitysarmeijaan Yhdysvaltojen, Euroopan unionin ja Naton kanssa kuuluvat saksalaiset joukot toteuttivat Kunduzin alueella 4. syyskuuta 2009 suoritetun hyökkäyksen aikana, muuttuivat verilöylyksi. Hyökkäyksissä kuoli yli 135 siviiliä ja loukkaantui kymmeniä, heidän joukossaan myös paljon lapsia, ja ne ovat sotarikoksia Afganistanin kansaa vastaan.
<P>
Hyökkäys ei tietenkään kohdistunut talibaneihin vaan 500 siviiliin. Päivittäiset verilöylyt, väkivaltaisten ja korruptoituneiden vaalien järjestäminen Afganistanin nukkehallituksen pystyttämiseksi sekä köyhyys ja kurjuus, jotka runtelevat Afganistanin kansaa, paljastavat, että niillä imperialistisilla hyökkäyksillä, joita Yhdysvallat, Euroopan unioni ja Nato ovat toteuttaneet tässä maassa - ja monissa muissa maissa - terrorismin torjumisen verukkeella, on tuhoisia seurauksia kansalle.
<P>
Sekä Naton uuden pääsihteerin Anders Fogh Rasmussenin ja Euroopan unionin ulkoministerien lausunnoilla on vain yksi tavoite: jatkaa kansalaisiin kohdistuvia hyökkäyksiä. Jokaisessa maassa ja Euroopan unionin jokaisessa jäsenvaltiossa on vaadittava, että joukot poistuvat heidän maastaan ja palaavat kotimaahansa.
<SPEAKER ID="063" NAME="Gerard Batten" AFFILIATION="EFD">
(EN) Arvoisa puhemies, 2. lokakuuta irlantilaisilla on Lissabonin sopimusta koskeva kansanäänestys. Lissabonin sopimuksen teksti on lähestulkoon sama kuin Euroopan unionin perustuslain teksti, jonka ranskalaiset ja alankomaalaiset suoralta kädeltä hylkäsivät. Irlantilaiset ovat jo kerran hylänneet Lissabonin sopimuksen, mutta "ei" on Euroopan unionissa aina väärä vastaus, kun kysymys on poliittisen yhdentymisen vahvistamisesta. Näin ollen irlantilaisten on pakko järjestää vielä yksi kansanäänestys, jotta he voivat antaa ainoan hyväksyttävän vastauksen Euroopan unionille - se on "kyllä".
<P>
Euroopan unioni tuhoaa jäsenvaltioidensa demokratiaa. EU perustuu väärinkäsityksille, petokselle ja valheille. Halveksittava hallituksemme ja poliittinen luokkamme kieltävät Yhdistyneen kuningaskunnan kansalaisilta kansanäänestyksen nimenomaan siksi, että ne tietävät tuloksen olevan raikuva "ei". Olipa Irlannin kansanäänestyksen tulos mikä tahansa, Yhdistynyt kuningaskunta eroaa kuitenkin jonain päivänä Euroopan unionista ja palauttaa kansallisen riippumattomuutensa. Olen ylpeä siitä, että voin käyttää virka-asemaani hyväkseni ja kampanjoida Yhdistyneen kuningaskunnan ehdottoman Euroopan unionista eroamisen puolesta.
<SPEAKER ID="064" NAME="Puhemies">
(IT) Kiitos, jäsen Batten. Annoin teille 14 ylimääräistä sekuntia, vaikka sanoittekin jotain, mikä ei pidä paikkaansa, nimittäin että Lissabonin sopimus on sama asia kuin perustuslaki.
<SPEAKER ID="065" NAME="George Becali" AFFILIATION="NI">
(RO) Arvoisa puhemies, haluaisin puhua teille tänään eurooppalaisesta Voices of Youth -hankkeesta. Minulle on kunnia-asia, että minua on pyydetty sen suojelijaksi. Tavoitteena tässä hankkeessa, johon osallistuu nuoria jokaisesta jäsenvaltioista, on se, että nuoret tunnistavat kohtaamiaan sosiaalisia ongelmia ja ehdottavat itse niihin ratkaisuja. Arvoisa puhemies, teidän lisäksenne pyydän myös Euroopan komission puheenjohtajaa varmistamaan, että kiinnitämme enemmän huomiota niihin ehdotuksiin, joita he meille esittävät. Näinä vaikeina aikoina velvollisuutemme on taata Euroopan unionille ja ennen kaikkea unionin nuorille kansalaisille selkeä mahdollisuus. Oma sukupolveni on ollut onnekas ja saanut osallistua yhtenäisen Euroopan jälleenrakentamiseen. Koska nuoret edustavat tämän päivän ja ennen kaikkea huomispäivän Euroopan unionia, heillä on oikeus tehdä siitä sellainen, miksi he sen kuvittelevat. Kiitos, ja Jumala auttakoon meitä tehtävässämme.
<SPEAKER ID="066" NAME="Puhemies">
(IT) Kiitos, ja kiitos myös siitä, että esititte asianne lyhyesti.
<SPEAKER ID="067" NAME="Csaba Sógor" AFFILIATION="PPE">
(HU) Äärivasemmistolaisen ja äärioikeistolaisen ideologian haamu, joka heijastaa 1900-luvulla Eurooppaa hallinnutta kahta diktatuuria, on taas 2000-luvulla palaamassa kummittelemaan Euroopan unioniin. Erästä EU:n kansalaista on kielletty matkustamasta toiseen maahan. Tämän henkilön liikkumisvapautta rajoitetaan. Eräs valtio haluaisi panna 15 kansalaista lukkojen taakse, syyttää heitä maanpetoksesta ja kieltää heitä poistumasta maasta, koska he aikovat keskustella vähemmistöihin liittyvistä huolenaiheista samanmielisten maanmiestensä kanssa Karpaattien allasta edustavien Unkarin parlamentin jäsenten foorumissa. Kyseisessä maassa ihmisiä rangaistaan, elleivät he puhu virallista kieltä oikein sairaaloissa, poliisiasemilla, vanhainkodeissa ja synnytyslaitoksilla. Euroopan unionissa ei kohdella tällä tavalla edes maahanmuuttajia, puhumattakaan ihmisistä, jotka ovat asuneet tuhansien vuosien ajan tällä alueella, kun taas uusi valtio on ollut olemassa vasta 17 vuoden ajan. Tämän vuoksi on tärkeää soveltaa Euroopan unionissa yhtenäistä vähemmistöjen suojelua koskevaa lainsäädäntöä, joka sitoo jokaista maata.
<SPEAKER ID="068" NAME="Arlene McCarthy" AFFILIATION="S&amp;D">
(EN) Arvoisa puhemies, haluan ilmoittaa parlamentille, että viime viikolla Yhdistyneen kuningaskunnan oikeusministeri armahti valitsijani Michael Shieldsin. Hänet vapautettiin vankilasta, jossa hän oli ollut vangittuna neljän ja puolen vuoden ajan syytettynä rikoksesta, jota hän ei ollut tehnyt.
<P>
Michael armahdettiin sellaisten todisteiden perusteella, jotka osoittivat selvästi, ettei hän ollut moraalisesti eikä teknisesti syyllistynyt kyseiseen rikokseen. Vuonna 2005 hänet pidätettiin, häntä syytettiin ja hänet tuomittiin alle kahdeksan viikon kuluessa siitä, että hän oli raa'asti käynyt bulgarialaisen tarjoilijan Martin Georgievin kimppuun, vaikka rikostekniset todisteet olivat puutteellisia, tunnistusmenettely oli virheellinen ja tunnustuksen oli allekirjoittanut toinen mies, Graham Sankey.
<P>
Nyt haluan kiittää parlamentin puhemiehiä Borrellia ja Pötteringiä sekä parlamentin vetoomusvaliokuntaa siitä, että he tukivat Michaelin taistelua oikeuden puolesta. Prosessi ei kuitenkaan pääty tähän, ja pyysin puhemiestä ja vetoomusvaliokuntaa jatkamaan Michaelin tukemista hänen taistelussaan oikeuden puolesta ja kehottamaan Bulgarian viranomaisia ottamaan todistusaineiston välittömästi uudelleen käsiteltäväksi. Tämä on todella tärkeää, jos haluamme, että jokainen kansalainen luottaa oikeudelliseen yhteistyöhön ja poliisiyhteistyöhön Euroopan unionissa.
<SPEAKER ID="069" NAME="Siiri Oviir" AFFILIATION="ALDE">
(ET) Pankkien toimintaa on valvottava. Tämä on Eurooppa-neuvoston ja Euroopan komission kanta. Helmikuussa julkaistu kuluttajien suojelua koskeva Euroopan komission tutkimus paljasti pankkien toiminnassa olevan useita kielteisiä suuntauksia. Vaaleilla valittuna Viron edustajana haluan esittää muutamia esimerkkejä, jotka koskevat kahta Virossa toimivaa ruotsalaista pankkia. Ongelmana on, että nämä pankit kohtelevat virolaisia kuluttajia eri tavalla kuin ruotsalaisia kuluttajia. Sekä pankkipalvelujen hinnat että korkokannat ovat virolaisille asiakkaille huomattavasti korkeampia. Esimerkiksi korkokannat vaihtelevat Ruotsin 0,21 prosentista Viron 12,2 prosenttiin - ero on 600-kertainen.
<P>
Eriarvoisen kohtelun perusteleminen finanssikriisillä ei ole Euroopan unionin arvojen mukaista. Haluan kysyä Euroopan unionin tämänhetkiseltä puheenjohtajavaltiolta Ruotsilta, mitä se haluaa sanoa tähän ja kuinka kauan heidän pankkiensa tilanne jatkuu Virossa tällaisena.
<SPEAKER ID="070" NAME="Hans-Peter Martin" AFFILIATION="NI">
(DE) Arvoisa puhemies, totesin, että tarvitsemme demokraattista vallankumousta, ja nyt olemme tilanteessa, jossa asiaintila on kestämätön kaikille meille, jotka omasta vapaasta tahdostamme emme ole edustettuina parlamentin poliittisissa ryhmissä.
<P>
Pyydän puhemiehistöä etsimään sovinnollista ratkaisua koordinaattoreita koskevaan kysymykseen. Tässä asiassa meitä syrjitään, sillä meillä ole oikeutta osallistua koordinaattoreiden kokouksiin eri valiokunnissa ja toimia sillä tavoin todella aktiivisesti. Auttaisin mielelläni välttämään tilannetta, jossa Euroopan tuomioistuimessa käytävissä oikeudenkäynneissä - kuten äskettäin erään vuonna 2001 sattuneen syrjintätapauksen seurauksena - käy ilmi, että kaikki tähänastiset koordinointipäätökset ovat laittomia. Sen lisäksi, että tämä vahingoittaisi parlamenttia suunnattomasti, se on myös poliittisesta näkökulmasta tarpeetonta.
<P>
Tämän vuoksi pyydän puhemiehistöä kiireellisesti toteuttamaan asianmukaisia toimia, jotta tämä sitoutumattomiin jäseniin kohdistuva syrjintä lopetetaan ja että voidaan palata viimeisten kymmenen vuoden aikaisiin järkeviin työskentelymenetelmiin.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Arvoisa puhemies, tänä kesänä terroristiryhmä ETA murhasi Espanjassa kolme ihmistä, kolme ihmistä, jotka puolustivat lakia ja vapautta: yhden poliisin ja kaksi kansalliskaartin jäsentä. Haluan osoittaa heidän perheilleen solidaarisuutta, tukea ja myötätuntoa.
<P>
ETA on rikollisryhmä, jolla ei ole sijaa Euroopan unionissa, sillä Euroopan unionissa ei ole sijaa radikalismille, totalitarismille eikä terroristimurhille.
<P>
Tämän vuoksi Euroopan parlamentin ja kaikkien Euroopan unionin toimielinten on jatkossakin tuomittava ETAn terroristit ja työskenneltävä ETAn ja sen rikoskumppaneiden toteuttamien terroristihyökkäysten aiheuttaman syövän poistamiseksi ja kitkemiseksi mantereeltamme.
<P>
Tämän vuoksi haluan tässä ensimmäisessä puheenvuorossani, jonka esitän tämän vaalikauden ensimmäisessä Euroopan parlamentin täysistunnossa, muistaa ja kunnioittaa kaikkia ETAn terrorismin uhreja, tuomita terroristijärjestö ETAn tässä parlamentissa ja pyytää, että eurooppalaisina me kaikki pyrimme yhdessä laki puolellamme savustamaan ETAn ja sen kannattajat ulos, sillä siitä hyötyvät Baskimaa, Espanja ja koko Euroopan unioni.
<SPEAKER ID="072" NAME="Ioan Mircea Paşcu" AFFILIATION="S&amp;D">
(EN) Arvoisa puhemies, mielestäni on tullut aika muuttaa lähestymistapaamme energiaongelmiin, nimittäin muuttamalla vähitellen painopistettä "energiavarmuudesta" - joka tarkoittaa nykyisten toimitustemme suojaaminen epävarmoilta toimittajilta - "varmaan energiahuoltoon", joka tarkoittaa energialähteiden täysipainoista hyödyntämistä EU:n tarkassa valvonnassa.
<P>
Tämä tietenkin edellyttää, että jonkin aikaa sovelletaan kumpaakin lähestymistapaa, kunnes painopiste kallistuu jälkimmäisen puolelle, sillä jos Euroopan unioni todella haluaa tulla todella uskottavaksi kansainväliseksi toimijaksi, sen täytyy ensin saada oma energiahuolto hallintaansa. Muussa tapauksessa se on jatkossakin ryhmä kansallisia toimijoita, joista kukin ajaa omia kansallisia etujaan. Näin EU on myös altis säälimättömien ulkopuolisten toimittajien käyttämille hajoita-ja-hallitse-taktiikoille.
<SPEAKER ID="073" NAME="Chris Davies" AFFILIATION="ALDE">
(EN) Arvoisa puhemies, puoli vuotta sitten maailma järkyttyi Israelin Gazassa kylvämästä kuolemasta ja hävityksestä. Nyt kamerat ovat poistuneet alueelta, mutta taloussaarto jatkuu. Alle neljännes väestön tarvitsemista tarvikkeista pääsee tarkastuspisteiden läpi - yhteensä vain 18 tarviketta. He eivät saa mitään jälleenrakentamista eivätkä liiketoimintaa varten eivätkä mitään, mikä loisi työpaikkoja tai antaisi toivoa. Itse asiassa Israel pitää puoltatoista miljoonaa ihmistä eräänlaisella vankileirillä, jota muurit ympäröivät ja aseistautuneet vartijat vartioivat.
<P>
Arvoisa puhemies, pyydän teitä kertomaan neuvoston puheenjohtajalle, että hänen täytyisi vierailla Gazassa mahdollisimman pian voidakseen arvioida tilannetta itse. Mikäli hänen mielestään tällaista kollektiivista rangaistusta ei voida hyväksyä, hänen olisi puhuttava viattomien puolesta.
<SPEAKER ID="074" NAME="Elisabeth Köstinger" AFFILIATION="PPE">
(DE) Arvoisa puhemies, talouskriisi on ajanut maataloustuotannon suuriin vaikeuksiin. Erityisesti maidontuotannon tilanne on huonontunut voimakkaasti kuluneiden 20 kuukauden aikana. Kun maidon hinta on alle 21 senttiä, viljelijöiden on myytävä maitoaan hintaan, joka ei riitä kattamaan tuotantokustannuksia. Monien perhetilojen toimeentulo EU:ssa on suuressa vaarassa, ja tällä hetkellä monet niistä tulevat toimeen ainoastaan omien säästöjensä turvin, mikä ei todellakaan ole kestävä toimintatapa.
<P>
Komission esittämät luvut kuvastavat traagisella tavalla maidon ja maitotuotteiden hinnan laskua. Maidontuotannon tukitoimenpiteet ovat välttämättömiä, jotta maatalouden romahtaminen voidaan estää. Laatu maksaa, mutta tätä periaatetta ei näköjään enää sovelleta maatalousalalla. Tällä hetkellä tuottajahinta ei ole enää millään tavoin sidoksissa kuluttajahintaan.
<P>
Perhetiloillamme tarvitaan kiireellisesti markkinatukitoimenpiteitä. Kysymys on siitä, että varmistetaan Euroopan unionin elintarvikkeiden saatavuus. Emme saa missään tapauksessa unohtaa, että sadat tuhannet EU:n työpaikat ovat riippuvaisia maataloustuotannosta.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Arvoisa puhemies, huomenna José Manuel Barroso hakee kannatustamme varmistaakseen itselleen toisen toimikauden. Haluan muistuttaa parlamentille, että puolalaiset telakkatyöntekijät vetosivat toistuvasti komissioon ja pyysivät sitä tekemään päätöksen, joka pelastaisi heidän työpaikkansa. Apua ei ollut tulossa, sillä Barroson puheenjohtajakaudella komissio oli osoittanut, etteivät työntekijöiden ongelmat huolettaneet sitä lainkaan. Tuhannet puolalaiset telakkatyöntekijät kärsivät edelleen komission yhteiskunnanvastaisen politiikan yhteisölleen aiheuttamista tuskallisista seurauksista. Meidän on hyvä muistaa, että meidät on valittu tänne parlamenttiin kansalaisten edustajiksi. Tämä ei kuitenkaan ole sellaista politiikkaa eikä tämä ole myöskään sellainen unioni kuin valitsijamme odottavat.
<P>
Jos kannatamme Barrosoa, mikään ei muutu. Komission toiminta ja sen lainsäädäntöaloitteet loittonevat yhä kauemmas eurooppalaisten tarpeista. Meidän on nimitettävä sellainen komission puheenjohtaja ja sellaiset komission jäsenet, jotka varmistavat, että yhteiskunnalliset tavoitteet menevät taloudellisten tavoitteiden edelle. Meidän on valittava sosiaalinen Eurooppa, jossa työntekijöiden kohtaloa pidetään aivan yhtä tärkeänä kuin voittoa. Hyvät kollegat, nyt emme saa langeta kauniisiin puheisiin, joilla vain yritetään peitellä häikäilemätöntä ja epäinhimillistä oikeistopolitiikkaa.
<SPEAKER ID="076" NAME="Bill Newton Dunn" AFFILIATION="ALDE">
(EN) Arvoisa puhemies, haluan ottaa esiin Kreikassa vangittuna olevan John Zafiropoulosin tapauksen. Hänen perheenjäsenensä, jotka ovat valitsijoitani, ovat vakuuttuneita Zafiropoulosin syyttömyydestä. Tämän vuoden alussa kirjoitin tästä tapauksesta Kreikan oikeusministerille. En saanut häneltä vastausta, joten otin asian esiin toukokuussa täällä parlamentissa minuutin puheenvuorossa. Välittömästi puheenvuoroni jälkeen Kreikan pysyvästä edustustosta rynnättiin toimistooni ja luvattiin, että ministeri itse vastaisi minulle välittömästi. Neljä kuukautta myöhemmin mitään ei ole tapahtunut.
<P>
Jos Kreikan pysyvä edustusto kuuntelee meitä nyt täällä istuntosalissa, haluan sanoa olevani todella yllättänyt ja tyrmistynyt siitä, ettei mitään ole tapahtunut. Voisivatko he ystävällisesti pyytää ministeriä vastaamaan minulle ja tutkia John Zafiropoulosin tapauksen uudelleen?
<SPEAKER ID="077" NAME="Ioannis Kasoulides" AFFILIATION="PPE">
(EN) Arvoisa puhemies, kun Turkki miehitti Kyproksen vuonna 1974, turkkilainen toimittaja kuvasi, kun 14 kyproslaista sotilasta antautui Turkin armeijalle. Tästä valokuvasta tuli symboli kadonneiden henkilöiden kohtalon selvittämiselle. Näiden sotilaiden ruumiit tunnistettiin muutama viikko sitten DNA-testien avulla. Heidät oli tapettu 35 vuotta sitten ja heitetty kaivoon saaren miehitetyssä pohjoisosassa. Tämä osoittaa, että Turkin armeija, joka oli vastuussa sille antautuneista sotilaista, on rikkonut räikeästi Geneven sopimusta.
<P>
Pyydän, että parlamentti vaatii Turkkia tekemään yhteistyötä kadonneiden henkilöiden kohtaloa tutkivan YK:n komitean kanssa tarjoamalla arkistonsa sen käyttöön ja avaamalla kaksi äskettäin Lapithosissa osoitettua maapalstaa, joita kutsutaan "salaisiksi sotilasalueiksi" ja joilla myös uskotaan olevan haudattuna 800 vankia.
<SPEAKER ID="078" NAME="Derek Vaughan" AFFILIATION="S&amp;D">
(EN) Arvoisa puhemies, parlamentin on käytävä monta tärkeää keskustelua ja tehtävä monta tärkeää päätöstä talousarvioon liittyvissä asioissa. Tällä hetkellä tarkastelemme tietenkin vuoden 2010 talousarviota, ja ennen kuin voimme hyväksyä sen, on ratkaistava vielä monta kysymystä. Parlamentti aloittaa pian keskustelut myös vuoden 2013 jälkeistä kautta koskevista uusista rahoitusnäkymistä.
<P>
On kuitenkin myös tehtävä talousarvion puolivälitarkastelu, ja näyttää siltä, että olemme melkein unohtaneet sen. Emme saa unohtaa sitä, sillä se antaa meille suurenmoisia mahdollisuuksia tulevaisuudessa. Se antaa meille mahdollisuuden tarkastella uudelleen, mitkä ovat painopisteitämme. Se antaa meille mahdollisuuden esimerkiksi osoittaa lisää varoja uuteen Euroopan talouden elvytyssuunnitelmaan. Se voi myös antaa meille mahdollisuuden osoittaa ylimääräisiä varoja sellaisiin uusiin toimenpiteisiin, joita ehdotetaan Kööpenhaminassa vuoden lopulla.
<P>
Mielestäni parlamentin on pidettävä katseensa pallossa. Parlamentin on jatkossakin vaadittava neuvostoa ja komissiota varmistamaan, että ne ottavat puolivälitarkastelun uudelleen käsiteltäväksi ja antavat meille mahdollisuuden tehdä painopisteitämme koskevia ehdotuksia.
<SPEAKER ID="079" NAME="Pál Schmitt" AFFILIATION="PPE">
(HU) Arvoisa puhemies, sananvapaus, johon sisältyy myös vapaus valita se kieli, jolla haluaa puhua, on perusihmisoikeus. Kieli on äärimmäisen tärkeä symboli sitä puhuville ihmisille, se on näiden ihmisten identiteetin perusta. Kaikkien, jotka ajattelevat näin omasta kielestään, on kunnioitettava kaikkien muidenkin yhteisöjen kieliä. Yksi EU:n virallisista kielistä, unkari, on kuitenkin äskettäin joutunut Slovakiassa hyökkäyksen kohteeksi tavalla, joka on täydellisessä ristiriidassa eurooppalaisen ajattelutavan kanssa. Maan kielilaissa syrjitään räikeästi puolesta miljoonasta unkarilaisesta koostuvan yhteisön oikeutta käyttää omaa kieltään. Joissakin tapauksissa voidaan myös määrätä 5 000 euron sakko.
<P>
Euroopan unioni on sitoutunut kulttuuriseen ja kielelliseen monimuotoisuuteen, ja tässä tarkoituksessa nimitettiin jopa monikielisyydestä vastaava komission jäsen. Alueellisia kieliä ja vähemmistökieliä koskeva eurooppalainen peruskirja, jonka myös Slovakia on ratifioinut, takaa kansalaisille oikeuden käyttää äidinkieltään koulutuksen jokaisella tasolla, hallinnollisissa asioissa, julkisissa laitoksissa ja virallisissa asiakirjoissa. EU:n toimielinten ainoa kantava voima ei voi vaieta ja sallia sitä, että yksi jäsenvaltioista rikkoo räikeästi EU:n perusnormeja ja hyökkää vähemmistöjen oikeuksia vastaan.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Parlamentti keskusteli Puolan laivanrakennusteollisuuden tilanteesta muutama kuukausi sitten. Asiassa päästiin sopimukseen. Poliittisen ryhmämme puheenjohtaja Schulz vahvisti ryhmämme puolesta, ettei parlamentti suostu vähentämään kymmeniä tuhansia työpaikkoja telakoilta ja niiden tavarantoimittajilta. Puheenjohtaja Schulz vahvisti, ettei parlamentti suostu lakkauttamaan tätä elinkeinoa Puolassa eikä tämän seurauksena heikentämään Euroopan unionin teollisuuden kapasiteettia.
<P>
Puoli vuotta on kulunut ja tilanne on seuraavanlainen. Hallitus ei ole onnistunut yksityistämään telakoita, komissio ei ole ottanut parlamentin kantaa millään tavoin huomioon, telakat eivät tuota, tulevaisuus on epävarma, ihmiset ovat menettäneet työpaikkansa ja heidät on jätetty elämään epävarmuudessa. Olemme varmasti kaikki samaa mieltä siitä, ettei tällä komissiolla ole minkäänlaista käsitystä eurooppalaisesta teollisuuspolitiikasta ja ettei se ole ymmärtänyt, että laivoja on tarvittu ennen, niitä tarvitaan nyt ja että niitä tarvitaan myös tulevina vuosina.
<SPEAKER ID="081" NAME="Tunne Kelam" AFFILIATION="PPE">
(EN) Arvoisa puhemies, 23. elokuuta 2009 tuli kuluneeksi 70 vuotta surullisen kuuluisasta natsien ja Neuvostoliiton välisestä sopimuksesta, joka jakoi Euroopan. Tämä on mielestäni järkyttävä esimerkki siitä, miten läheisiksi näennäisen vastakkaiset poliittiset ääripäät voivat tulla. Tuolloin sekä Moskova että Berliini sopivat, että ensimmäisenä tehtävänä olisi kaataa Euroopan demokraattinen poliittinen järjestelmä. Sekä Moskovan että Berliinin tavoitteena oli maailman herruus. Tämän vuoksi emme saa koskaan unohtaa, että toisen maailmansodan syttymiseen tarvittiin kaksi diktaattoria.
<P>
Neljä päivää sopimuksen allekirjoittamisen jälkeen Stalin selitti sopimuksen ydinajatusta tovereilleen seuraavasti: "On Neuvostoliiton etu, että Saksan ja kapitalistisen englantilais-ranskalaisen ryhmittymän välille syttyy sota. Meidän on tehtävä kaikkemme, jotta sota kestäisi mahdollisimman kauan, niin että kumpikin osapuoli nääntyy. Sen jälkeen meillä on laaja areena käytettävissämme maailmanlaajuista vallankumousta varten".
<P>
Muistutan jäseniä viime huhtikuussa hyväksytystä Euroopan parlamentin päätöslauselmasta, jonka mukaan 23. elokuuta vietetään kaikkien totalitarististen hallintojen uhrien muistopäivää.
<SPEAKER ID="082" NAME="Boris Zala" AFFILIATION="S&amp;D">
(SK) Sekä parlamentin edellisessä että tässä istunnossa olemme kuulleet monen unkarilaisen parlamentin jäsenen kritisoivan puheissaan Slovakian kielilakia. Haluan todeta samalla, että teille kaikille on myös toimitettu asiakirjoja, jotka sisältävät monenlaisia väitteitä, joista suurin osa on suoraan sanottuna vääriä tulkintoja, sepitelmiä ja jopa tietoisia valheita.
<P>
Slovakian kielilaissa kunnioitetaan täysimääräisesti kaikkia ihmisoikeuksia ja vähemmistökieliä suojelevia oikeuksia. Mielestäni unkarilaiset parlamentin jäsenet toteuttavat hyvin vaarallista politiikkaa, jolla provosoidaan hyvin selkeästi ja suoraan sekä Unkarin että sen naapurivaltioiden ääriliikkeitä. Mielestäni heidän pitäisi ymmärtää, että tämä on erittäin vaarallista politiikkaa, ja kuten olemme tänään kuulleet, heidän pitäisi tehdä loppu näiden valheiden levittämisestä.
<SPEAKER ID="083" NAME="Alojz Peterle" AFFILIATION="PPE">
(SL) Olen vastaanottanut monilta Slovenian ja Italian kansalaisilta pyyntöjä kiinnittää parlamentin huomiota Italian aikeisiin rakentaa kaasuterminaali Triesten lahdelle.
<P>
Olen Slovenian ja Italian ympäristönsuojelujärjestöjen tavoin huolissani siitä, että tämä kaasuterminaali voi rasittaa valtavasti jo nyt ympäristön kannalta hyvin herkkää aluetta. Tarkoitan Triesten lahden merialuetta ja sen sisämaan laajaa kaupunkialuetta. Kyseiset järjestöt ovat myös todenneet epäilevänsä ympäristövaikutustenarvioinnissa käytettyjen asiakirjojen paikkansapitävyyttä.
<P>
Kehotan myös Italian ja Slovenian hallituksia tekemään yhteistyötä tässä hankkeessa viime vuoden syyskuussa allekirjoittamansa muistion hengessä. Toisin sanoen kehotan heitä tekemään yhteistyötä Pohjoisella Adrianmerellä ja Triesten lahdella suoritettavissa ympäristövaikutustenarvioinneissa. Odotan myös, että näiden arviointien tuloksena hallitukset voivat sopia sijoituspaikasta, joka soveltuu tälle kaasuterminaalille paremmin kuin Triesten lahti.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Arvoisa puhemies, haluaisin yhtyä Siiri Oviirin, virolaisen kollegan ajatuksiin siitä, että talouskriisi ei ole suinkaan ohi. Esiintyy kummallista optimismia kaikkialla Euroopassa, vaikka työttömyys kasvaa, kansantaloudet velkaantuvat, väestö ikääntyy, jonkinlainen kolmoisgiljotiini on Euroopan yllä ja siitä huolimatta lama on julistettu päättyneeksi. Suunnitellaan exit-strategiaa ja sitä kuinka elvyttäminen voidaan jo lopettaa. Eurooppa aloitti erittäin hyvin ja esimerkillisesti elvytyksen ja talouskriisin hoitamisen, jopa niin, että Yhdysvallat oppi Euroopasta ja otti oppia Euroopasta, mutta sen jälkeen Eurooppa on hyytynyt. Ja nyt tämä väärä optimismi on johtamassa myös väärään ratkaisuun. Talouskriisiä ei ole voitettu.
<SPEAKER ID="085" NAME="Marian-Jean Marinescu" AFFILIATION="PPE">
(RO) Allianssi Euroopan yhdentymisen puolesta -koalition (Alliance for European Integration) muodostaminen heinäkuussa 2009 pidettyjen vaalien jälkeen vahvistaa Moldovan tasavallan kansalaisten olevan sitoutuneita osallistumaan Euroopan integraatioon. On otettu äärimmäisen tärkeä edistysaskel, jota Moldovalla ja Euroopan unionilla ei ole varaa hoitaa huonosti.
<P>
Poliittinen tilanne on edelleen tulenarka. Tämän vuoksi allianssin, ja epäsuorasti demokraattisen Moldovan, menestyminen riippuu hyvin suurelta osin sen eurooppalaisilta kumppaneiltaan saamasta tuesta. Moldova on ottanut vastuun Euroopan unionin jäsenyyteen johtavasta kehityksestä. Euroopan unionin velvollisuus on helpottaa maan kulkua tällä tiellä.
<P>
Moldovan kansan valitsema eurooppalainen vaihtoehto näkyy nyt myös politiikassa. Tämän vuoksi meidän on annettava Moldovan tasavallassa varaukseton tukemme Allianssi Euroopan yhdentymisen puolesta -koalitiolle, sillä se on maalle ainoa mahdollisuus liittyä vaiheittain ja kuitenkin nopeasti eurooppalaiseen perheeseen. Pyydän Euroopan komissiota kiireellisesti neuvottelemaan Moldovan tasavallan kanssa uuden sopimuksen allekirjoittamisesta ja auttamaan kaikin tarvittavin keinoin tätä tasavaltaa nousemaan sen tämänhetkisestä vaikeasta taloustilanteesta.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) Euroopan unionin uskottavuus murenee täydellisesti, jos se ottaa kantaa vain EU:n ulkopuolella tapahtuviin ihmisoikeusloukkauksiin eikä esitä vastalauseita sellaisten vakavien ihmisoikeusloukkausten tapauksessa, jollainen tapahtui juuri Slovakiassa kansallisen kielilain seurauksena ja joka on myös luonut ennennäkemättömiä jännitteitä enemmistö- ja vähemmistöyhteisöjen välille.
<P>
Enemmistökieli on alistanut vähemmistökielen, kuten myös Etyjin vähemmistövaltuutettu Vollebaek asian ilmaisi. Haluaisin sanoa kollegalleni Boris Zalalle, että olisimme todella iloisia, jos meidän ei tarvitsisi ottaa kysymystä esille täällä Euroopan parlamentissa. Olen tehnyt niin ainoastaan sen vuoksi, että Slovakiassa on tullut voimaan laki, joka rajoittaa ankarasti vähemmistökielten käyttöä ja syrjii maassa asuvaa unkarilaista yhteisöä. Tämän vuoksi seuraavan komission ja Barroson velvollisuus on luoda foorumeja, joissa näitä tapauksia voidaan käsitellä, kuten myös Leonard Orban on todennut kirjeessään. Slovakian on kunnioitettava kansainvälisiä sitoumuksiaan, kansallisten vähemmistöjen suojelua koskevaa puitesopimusta ja alueellisia kieliä ja vähemmistökieliä koskevaa eurooppalaista peruskirjaa.
<SPEAKER ID="087" NAME="Piotr Borys" AFFILIATION="PPE">
(PL) Arvoisa puhemies, pyysin puheenvuoroa, jotta voin puhua Afganistanin operaatiosta. Aihe on erittäin ongelmallinen kaikille asianosaisille. Tämä koskee sekä Natoa että Euroopan unionia. Halusin korostaa erityisesti sitä, että on painotettava enemmän Afganistanin kansalaisten tarvetta saada humanitaarista, sosiaalista ja taloudellista apua, sillä he ovat valitettavasti kärsineet sodan vaikutuksista 30 vuoden ajan. Otan tämän ongelman esiin, koska sotilaisiin kohdistuneet hyökkäykset ovat lisääntyneet presidentin vaalien lähestyessä. Kuten me kaikki tiedämme, vaalien lähestyessä näitä hyökkäyksiä on tapahtunut yhä useammin ja ne ovat yhä väkivaltaisempia. Tällaisella avulla on suuri merkitys erityisesti luottamuksen rakentamisen ja maan jälleenrakentamisen kannalta.
<P>
Puolan armeijan kapteeni Daniel Ambroziñski menetti äskettäin henkensä Afganistanissa. On selvinnyt, että hänen kuolemansa johtui olennaisesti lahjuksiin suostuneen Afganistanin armeijan ja poliisivoimien heikkoudesta. Tiedetään hyvin, että Afganistanin armeija ja poliisivoimat ovat taloudellisissa vaikeuksissa. Tiedotusvälineiden mukaan afganistanilaiset sotilaat ansaitsevat parhaimmillaan vain 20 Yhdysvaltain dollaria. On tärkeää, että sotilasoperaation ohella annetaan myös sosiaalista, humanitaarista ja taloudellista apua.
<SPEAKER ID="088" NAME="Puhemies">
(IT) Jäsen Kellyllä on 20 sekuntia erittäin lyhyeen vastaukseen.
<SPEAKER ID="089" NAME="Seán Kelly" AFFILIATION="PPE">
(EN) Arvoisa puhemies, haluan vain todeta hyvin lyhyesti, että brittikollegamme esitti tänä iltana virheellisen ja hieman alentuvan kommentin Lissabonin sopimuksesta Irlannissa. Kukaan ei ole pakottanut Irlantia äänestämään toisen kerran Lissabonin sopimuksesta. Irlannin parlamentti päätti äänestyksestä itsenäisesti ja Irlannin kansa suorittaa sen itsenäisesti. Itse asiassa meitä ei ole pakotettu mihinkään sen jälkeen, kun itsenäistyimme Ison-Britannian vallasta vuonna 1922.
<SPEAKER ID="090" NAME="Puhemies">
(IT) Hyvät parlamentin jäsenet, olemme kuulleet 39 puheenvuoroa 45 minuutin aikana. Mielestäni tämä on hyvä suoritus - tämä oli hyvä keskustelu - ja onnittelen ennen kaikkea kaikkia heitä, jotka käyttivät ensimmäisen puheenvuoronsa. Haluan painottaa erityisesti sitä, että komission on otettava huomioon keskustelussa esittämämme huomiot, sillä muussa tapauksessa parlamentti on vain paikka, jossa voi päästellä höyryjä ulos. Komissio on kuunnellut tarkasti. Huomasin, että komission jäsenet kuuntelivat erittäin tarkasti, ja he ottavat varmasti kollegojemme esittämät kommentit huomioon.
