<CHAPTER ID="007">
Äänestysselitykset
<P>
Suulliset äänestysselitykset
<SPEAKER ID="113" NAME="Clemente Mastella" AFFILIATION="PPE">
(IT) Arvoisa puhemies, hyvät kollegat, juuri hyväksymämme puitesopimus parantaa merkittävästi Euroopan parlamentin asemaa, joka on vahvistunut Lissabonin sopimuksen voimaantulon ansiosta.
<P>
Arvoisa puheenjohtaja Barroso, olemme antaneet teille luottamuslauseen ja odotamme teidän puolestanne kunnioittavan laajempaa toimivaltaamme.
<P>
Mielestämme on erityisen tärkeää tiivistää yhteistyötä, jotta toimielintemme välillä voidaan käydä säännöllistä vuoropuhelua. Otamme lähtökohdaksi parlamentissa antamanne lupaukset, halukkuutenne vakiinnuttaa keskeisistä asioista ja tärkeistä lainsäädäntöaloitteista käytävän säännöllisen vuoropuhelun sekä sen, että sitoudutte raportoimaan jokaisen lainsäädäntöaloitetta koskevan pyynnön käytännön jatkotoimista kolmen kuukauden kuluessa sen hyväksymisestä.
<P>
Arvoisa puheenjohtaja, toimielimiämme kehotetaan soveltamaan niin kutsuttua demokraattista menetelmää perustamalla erityiskumppanuus, jotta voidaan määrittää, toteuttaa ja ennen kaikkea taata tosiasiallinen eurooppalainen etu. Tämä on suuri vastuu komissiolle, mutta myös meille kaikille, jotka edustamme suoraan Euroopan kansalaisia.
<P>
Arvoisa puheenjohtaja, kaikki nämä tavoitteet edellyttävät laajaa sitoutumista kaikilta: komissiolta, parlamentilta, kansallisilta parlamenteilta ja hallituksilta. Tällaista Eurooppaa kansalaiset vaativat meiltä, ja tällainen Eurooppa meidän on pystyttävä takaamaan heille viiden seuraavan vuoden aikana.
<SPEAKER ID="114" NAME="Bernd Posselt" AFFILIATION="PPE">
(DE) Arvoisa puhemies, äänestin komission puolesta ja kannatan myös puitesopimusta, joka on historiallinen edistysaskel. Äänestin kuitenkin päätöslauselmaa vastaan, koska meille toimitettiin eilen lopullinen teksti, emmekä voineet keskustella siitä kunnolla, ja koska pikkuasiat ovat nimenomaan kaikkein hankalimpia. Haluan siksi tehdä selväksi, että suhtaudun epäilevästi monien kohtien sanamuotoihin, jotka liittyvät esimerkiksi yksittäisten parlamentin jäsenten oikeuksiin esittää kysymyksiä tai siihen, että komissio ja parlamentti saattavat juonitella esityslistan kanssa, jos komissio osallistuu puheenjohtajakokoukseen.
<P>
Pyydän siksi, että tekstiin tehdään vielä korjauksia lopullisen käsittelyn yhteydessä. Parlamentin valta on lisääntynyt, kuten jo aivan oikein todettiin. Komission kanssa on perustettava tiivis kumppanuus mutta ei mitään salaliittoa. Demokratian on lisäännyttävä eikä vähennyttävä, koska toimivallan lisäännyttyä parlamentissa tarvitaan lisää demokratiaa.
<SPEAKER ID="115" NAME="Daniel Hannan" AFFILIATION="ECR">
(FR) Arvoisa puhemies, yksikään parlamentin jäsen ei voi todella olla sitä mieltä, että 500 miljoonasta eurooppalaisesta juuri nämä 27 ehdokasta ovat pätevimmät Euroopan komissioon. Komissiolla on kohtuuttoman laaja toimivalta. Se on EU:n toimeenpanovallan käyttäjä, ja se tekee lainsäädäntöehdotuksia. Kenet oikein aiomme nimittää näiden toimivaltuuksien käyttäjiksi? Aiomme nimittää joukon kompromissiehdokkaita, jotka kansalliset hallitukset ovat nimittäneet kiitokseksi tehdyistä palveluista tai vain kilpailijoiden karkottamiseksi.
<P>
Otetaanpa esimerkiksi kotimaani ehdokas Catherine Ashton. Ranskan hallitus kuulemma vastustaa häntä, koska hän ei puhu ranskaa. Se on kuitenkin pienin hänen puutteistaan! Catherine Ashton ei ole koskaan vaivautunut asettumaan ehdolle yleisissä vaaleissa. Miten Euroopan unioni voi opettaa demokratiaa Iranille tai Kuuballe, kun tämä ulkoisia toimia johtava nainen on itse virkamies, jota ei ole valittu vaaleilla? Catherine Ashton ja hänen federalistiset ystävänsä pitävät meitä Euroopan vastustajina. Jos hän ja hänen Campaign for Nuclear Disarmament -järjestöön kuuluvat ystävänsä olisivat voittaneet taistelun, erimielisyydet olisivat jatkuneet maanosassamme, ja sadat miljoonat eurooppalaiset olisivat edelleen marksilaisen hirmuvallan alla. Kukaan oikea eurooppalainen...
<P>
(Puhemies keskeytti puhujan.)
<SPEAKER ID="117" NAME="Viktor Uspaskich" AFFILIATION="ALDE">
(LT) Minäkin ilman muuta haluan onnitella uusia komission jäseniä ja toivottaa heidät tervetulleiksi, mutta haluan ottaa esiin joitakin asioita, joista ei keskusteltu poliittisissa ryhmissä eikä parlamentin täysistunnoissa. Yksi niistä on jäsenten nimittäminen. Totesin omassa poliittisessa ryhmässäni, että Euroopan komissioon olisi nimitettävä ainakin ne ehdokkaat, joilla on kahden kolmasosan kannatus kansallisessa parlamentissaan. Tämä on yksi asia.
<P>
Toinen asia, josta ei keskusteltu ja joka on mielestäni erittäin tärkeä, on se, että uuden komission olisi kiinnitettävä erityistä huomiota Euroopan unionin yritysten suojeluun sellaisista valtioista tapahtuvalta tuonnilta, jotka eivät hyväksy edistämiämme arvoja. Tällaisia arvoja ovat ympäristö, sosiaaliset takeet ja demokraattiset toimielimet. Nimenomaan tähän tarkoitukseen on käytettävä aiempaa enemmän varoja, koska tällaisen tuonnin vuoksi palvelujemme ja tavaroidemme hinnat nousevat ja yritystemme on vaikea kilpailla...
<SPEAKER ID="118" NAME="Daniel Hannan" AFFILIATION="ECR">
(FR) Arvoisa puhemies, Catherine Ashton ja hänen federalistiset ystävänsä pitävät meitä Euroopan vastustajina. Jos hän ja hänen Campaign for Nuclear Disarmament -järjestöön kuuluvat ystävänsä olisivat voittaneet taistelun, erimielisyydet olisivat jatkuneet maanosassamme, ja sadat miljoonat eurooppalaiset olisivat edelleen marksilaisen hirmuvallan alla. Kukaan oikea eurooppalainen ja oikea demokraatti ei voi hyvällä omallatunnolla kannattaa näitä ehdokkaita. Parlamentti tuomitsee itse itsensä, jos se äänestää heidän puolestaan pelkästään siksi, että he kannattavat Euroopan yhdentymistä.
<SPEAKER ID="120" NAME="Iva Zanicchi" AFFILIATION="PPE">
(IT) Arvoisa puhemies, hyvät kollegat, olen erittäin tyytyväinen, että äänestin uuden komission jäsenten kollegion puolesta. Olen tyytyväinen, koska nämä miehet ja naiset ovat erittäin asiantuntevia, ja heillä on selkeitä ja täsmällisiä ohjelmia. Haluan ensimmäiseksi toivottaa Antonio Tajanille menestystä tässä työssä, koska hän on kallisarvoinen mies, joka pystyy edistämään merkittävästi Euroopan teollisuutta.
<P>
Kehitysyhteistyövaliokunnan varapuheenjohtajana minun on lopuksi korostettava komission jäsenehdokkaan Georgievan antamaa erinomaista vaikutelmaa. Hän on todellakin määrätietoinen ja taitava nainen, josta tulee loistava esimerkki kehitysyhteistyövaliokunnalle. Toivotan heille kaikille menestystä työssään.
<SPEAKER ID="121" NAME="Peter Jahr" AFFILIATION="PPE">
(DE) Arvoisa puhemies, Euroopan käsiteltävänä olevien valtavien haasteiden vuoksi on tärkeää ja erittäin suotavaa, että meillä on toimintakykyinen komissio. Jos haluamme menestyä, ratkaisevaa on lisäksi parlamentin ja komission välinen yhteistyö, joka perustuu tasavertaisuuteen ja luottamukseen. Tänään hyväksytty sopimus muodostaa tälle tärkeän perustan.
<P>
Parlamentilla on nyt täydet yhteispäätösvaltuudet, ja se on näin ollen komission ja neuvoston kanssa tasavertainen kaikilla aloilla. Teemme siksi komission kanssa tiivistä, luottamukseen perustuvaa yhteistyötä, mutta aiomme silti olla kriittisiä. Erityisesti SWIFT-sopimus osoittaa, ettei mistään asioista voida enää päättää ilman parlamenttia. Odotan todellakin, että saamme vielä keskustella SWIFT-sopimuksesta parlamentissa.
<SPEAKER ID="122" NAME="Alfredo Antoniozzi" AFFILIATION="PPE">
(IT) Arvoisa puhemies, hyvät kollegat, äänestin Barroson komission puolesta, koska olen varma, että se pystyy rohkeasti ja määrätietoisesti vastaamaan talous- ja rahoituskriisistä johtuviin haasteisiimme.
<P>
Lisäksi toivon, että joihinkin minulle erittäin tärkeisiin aiheisiin kiinnitetään riittävästi huomiota. Tarkoitan etenkin aluepolitiikkaa, jolla on oleellinen merkitys alueidemme kasvun ja kehityksen kannalta ja johon ei missään tapauksessa saa tehdä leikkauksia Euroopan unionin talousarvion uudistuksen vuoksi.
<P>
Toivon myös tukea kansalaisten asuntokriisin torjuntaan, koske se laajenee usein hälyttävän vakavaksi etenkin suurissa taajamissa. Toivon siksi, että sosiaalisen asuntotuotannon ja muun asuntopolitiikan erityiset rahoitusvälineet ovat painopisteenä myös uudessa komissiossa, jolle toivon vilpittömästi menestystä työssään.
<SPEAKER ID="123" NAME="Ryszard Czarnecki" AFFILIATION="ECR">
(PL) Arvoisa puhemies, monta kuukautta sitten äänestin täysin vakuuttuneena José Manuel Barrosoa Euroopan komission puheenjohtajaksi. Vaihtoehtoja ei rehellisesti sanoen ollut. Liberaali Guy Verhofstadt ja federalisti Jean-Claude Juncker eivät olleet hyväksyttäviä ehdokkaita. Barrosoa kannattaneena minun on nyt surullisena todettava, että hänen esittämillään komission jäsenillä on hyvin paljon puutteita. En voi eivätkä kolleganikaan voi kannattaa komissiota, jonka yksi jäsen suoraan sanoen vasta opettelee ammattiaan. Jos kyseessä olisi kansainvälisten suhteiden opiskelija, joka suoriutuisi suullisesta kuulustelusta kuten kyseinen ehdokas kuulemistilaisuudestaan, hänet luultavasti heitettäisiin ulos kuulusteluhuoneesta. Hän ei läpäisisi mitään koetta Puolassa. En voi kannattaa komissiota, jonka alankomaalainen jäsen haluaa sulkea hiilikaivokset, myös kotimaassani. Tämä on toinen syy, miksi äänestin tyhjää. Olen vankasti sitä mieltä, että tähän komissioon liittyy hyvin monta kysymysmerkkiä, ja aiomme pitää komissiota tarkasti silmällä.
<SPEAKER ID="124" NAME="Joe Higgins" AFFILIATION="GUE/NGL">
(EN) Arvoisa puhemies, äänestin uuden Euroopan komission nimittämistä vastaan, koska se vain jatkaa samaa oikeistolaista, uusliberaalia talouspolitiikkaa, joka on jo ajanut monen EU:n jäsenvaltion kapitalistisen talouden katastrofaaliseen kriisiin. Tämä - muka uusi - Euroopan komissio osoittautuu samaksi vanhaksi, väljähtyneeksi viiniksi, jossa on sama vanha uusliberaali Barroson etiketti.
<P>
On selvää, että nämä vapauttamista, sääntelyn purkamista ja yksityistämistä koskevat toimet toteutetaan suurten eurooppalaisten yritysten pyynnöstä ja että niillä on katastrofaalisia seurauksia työväenluokan elämään, sillä ne aiheuttavat joukkotyöttömyyttä ja alentavat julmasti elintasoa. Kreikan ja Irlannin kriisejä koskevassa asenteessaan EU:n komission johto on yksimielinen siitä, että työväenluokka pistetään maksamaan ja pankkiirit ja keinottelijat päästetään pälkähästä. Euroopan työntekijöiden ja köyhien on ryhdyttävä vastustamaan näitä tuhoisia toimia ja kannatettava aidosti demokraattista ja sosialistista Eurooppaa, ja tämä tarkoittaa uuden EU:n komission toimien vastustamista.
<SPEAKER ID="125" NAME="Frank Vanhecke" AFFILIATION="NI">
(NL) Koska minulla on erittäin vähän puheaikaa, voin tietenkin ottaa esiin vain muutaman niistä monista syistä, miksi emme kannattaneet tätä Euroopan komissiota. Yksi näistä syistä on se, että se jatkaa tavalliseen tapaan tiellä, joka johtaa Euroopan ulkopuolisen, islamistisen Turkin liittymiseen Euroopan unioniin, vaikka sitä vastustaa ehdottomasti suuri enemmistö eurooppalaisista, joilla ei ole ollut koskaan mahdollisuutta ilmaista mielipidettään asiasta.
<P>
Toinen syy on se, että myös tämä Euroopan komissio puolustaa miljoonien ihmisten uutta maahanmuuttoa ja sitä, että pitkällä aikavälillä jopa kymmenet miljoonat uudet Euroopan ulkopuoliset maahanmuuttajat saapuvat maanosaan, jossa on joka tapauksessa jo kymmeniä miljoonia työttömiä. Yksi syy on jo kuulemistilaisuuksissa paljastunut seikka, nimittäin se, ettei yksikään uusi Euroopan komission jäsen ole valmis tekemään mitään demokratiavajeelle.
<P>
Nämä ovat riittäviä syitä olla äänestämättä uuden Euroopan komission puolesta.
<SPEAKER ID="126" NAME="Francesco Enrico Speroni" AFFILIATION="EFD">
(IT) Arvoisa puhemies, hyvät kollegat, emme ole saaneet uudelta komissiolta täsmällisiä tai tyydyttäviä vastauksia kysymyksiin, jotka koskevat laittoman maahanmuuton torjuntaa Euroopan unionissa. Jo tämä olisi riittävä peruste kieltäytyä hyväksymästä sen työtä ja ohjelmaa.
<P>
Siihen on toinenkin syy. Komissio ja etenkin sen puheenjohtaja ovat osoittaneet olevansa erittäin haluttomia hyväksymään parlamentin lainsäädäntöaloitteita. Tämä ainakin tuntuu demokratian loukkaukselta. Me parlamentin jäsenet olemme ainoita kansan suoraan valitsemia edustajia, eikä puheenjohtaja Barroso ja hänen komissionsa jäsenet voi nauttia luottamustamme, jos aloiteoikeuttamme ei kunnioiteta tai jos sitä ainakin yritetään pitää pilkkana - vaikka se on nyt uuden Lissabonin sopimuksen nojalla nimenomaisesti vahvistettu perussopimusten 225 artiklassa.
<SPEAKER ID="127" NAME="Syed Kamall" AFFILIATION="ECR">
(EN) Arvoisa puhemies, kun tarkastellaan tänään kuultavanamme olleita ehdokkaita, useimmat parlamentin jäsenet olisivat poliittisesta suuntautumisestaan riippumatta luultavasti todenneet, että jotkut olivat hyviä, jotkut erittäin hyviä, jotkut huonoja ja jotkut melko huonoja. Jotkut ehdokkaat eivät valitettavasti ole vastanneet kaikkiin menneisyyttään koskeviin kysymyksiin. Me Euroopan parlamentin jäsenet emme kuitenkaan voi äänestää yksittäisistä komission jäsenistä, joten meidän oli joko äänestettävä heidän kaikkien puolesta tai hylättävä heidät kaikki. Tämä on erittäin harmillista ja valitettavaa, ja äänestin siksi tyhjää.
<P>
Puheenjohtaja Barroso puhui Euroopasta, joka vastaa kriisiin. Jos todella haluamme vastata kriisiin, meidän on varmistettava, ettemme lisää jatkuvasti epäasianmukaista sääntelyä. Meidän on varmistettava, että kaikista direktiiveistä ja asetuksista tehdään asianmukainen vaikutusten arviointi. Otetaanpa esimerkiksi vaihtoehtoisten sijoitusrahastojen hoitajista annettu direktiivi, jonka vuoksi eurooppalaisten yrittäjien käytettävissä olevat varat vähentyvät. Tämä ajaa vaurauden luojat pois Euroopan unionista ja vähentää kehitysmaihin tehtäviä investointeja. Toivon, että voimme vähentää sääntelyä Euroopan unionissa!
<SPEAKER ID="128" NAME="Nirj Deva" AFFILIATION="ECR">
(EN) Arvoisa puhemies, Kaakkois-Englannin väestö valitsi minut uudistamaan EU:ta. Kaikista 27:stä komission jäsenestä äänestetään entiseen tapaan yhtenä ryhmänä: ei uudistusta, ei avoimuutta, ei tilivelvollisuutta eikä vastuullista vahvistusta. Luotan puheenjohtaja Barrosoon ja myös joihinkin muihin komission jäseniin, joiden kanssa olen ollut aiemmin tekemisissä. Tämä ei kuitenkaan tarkoita, että äänestän koko komission jäsenten kollegion puolesta. Jokainen komission jäsen on ainutlaatuinen poliittisessa historiassa. Komission jäsenet ovat niin kutsussa demokratiassa ainoita, joilla on valtuudet tehdä aloitteita, säätää lainsäädäntöä ja panna tämä lainsäädäntö täytäntöön ilman, että kukaan on valinnut heitä tähän tehtävään. Arvoisa puhemies, tämä ei ole missään tapauksessa hyväksyttävää, joten minun oli valitettavasti äänestettävä tyhjää.
<SPEAKER ID="129" NAME="Philip Claeys" AFFILIATION="NI">
(NL) Äänestin uutta komissiota vastaan, koska ei ole mitään merkkiä siitä, että se pyrkii kaventamaan keskivertoeurooppalaisen ja Euroopan unionin toimielinten, etenkin Euroopan komission, välistä kuilua.
<P>
Kuuntelin silloista laajentumisasioista vastaavaa komission jäsenehdokasta ulkoasiainvaliokunnassa järjestetyssä kuulemistilaisuudessa, jossa hän osoitti esimerkiksi olevansa valmis lakaisemaan kaikki Euroopan ulkopuolisen Turkin liittymistä koskevat vastalauseet maton alle, ja näin on todellakin tehty viimeisten viiden vuoden ajan.
<P>
Uusi komissio haluaa myös lisätä taloudellisista syistä tapahtuvaa maahanmuuttoa, holhousta ja asioihin sekaantumista. Nämä asiat eivät selvästikään sovi yhteen Lissabonin sopimuksen kanssa, mikä ei todellakaan lupaa hyvää.
<SPEAKER ID="130" NAME="Gerard Batten" AFFILIATION="EFD">
(EN) Arvoisa puhemies, äänestin komissiota vastaan, koska en halua olla minkään Euroopan komission kokoonpanon vallassa, mutta tätä komissiota vastaan äänestämiselle on erityisiä syitä. Jotkut sen jäsenet ovat olleet kommunistisen puolueen jäseniä, tai heillä on ollut yhteyksiä siihen. Tällaisia ovat vain muutaman mainitakseni puheenjohtaja Barroso sekä jäsenehdokkaat Šefčovič, Füle, Piebalgs ja Potočnik. Catherine Ashton toimi Campaign for Nuclear Disarmament -järjestön taloudenhoitajana. Se on sentään vähän parempi kuin kommunistinen järjestö, mutta osa sen varoista oli peräisin neuvostoblokista.
<P>
Hän ei sovellu vastaamaan ulko-, turvallisuus- ja puolustuspolitiikasta. Arvoisa paronitar pyrki heikentämän kotimaansa puolustuspolitiikkaa kohdatessaan vihollisemme aiheuttaman vakavimman uhan, nimittäin ydinuhan. Komissio on Euroopan unionin uusi tosiasiallinen hallitus. Eurooppa kävelee unissaan kohti katastrofia. Olemme nyt kommunistien, heidän yhteistyökumppaniensa ja maanpettureiden vallassa.
<SPEAKER ID="131" NAME="Seán Kelly" AFFILIATION="PPE">
(EN) Arvoisa puhemies, äänestin tänään mielelläni komission puolesta, koska parlamentin tilanteen ja sääntöjen perusteella se oli mielestäni oikea teko. Tarvitsemme komission, ja meillä on nyt sellainen.
<P>
Jotkut kollegat kuitenkin totesivat erittäin osuvasti, että olisi parempi, jos kukin komission jäsen valittaisiin erikseen omien ansioidensa perusteella eikä yhtenä ryhmänä. Jos edustamaan valittaisiin jalkapallojoukkue, pelaajia ei valittaisi yhtenä ryhmänä. Kukin pelaaja valittaisiin hänen omien ansioidensa perusteella, jotta lopputulos olisi mahdollisimman hyvä. Meidän olisi mielestäni pyrittävä tähän ja uudistettava sääntöjä, jotta voidaan varmistaa, että ensi kerralla komissiota valittaessa kukin jäsen valitaan ansioidensa perusteella. Tällöin valtioiden olisi nimettävä parhaat ehdokkaat ja varmistettava, että he suoriutuvat mahdollisimman hyvin. Näin saisimme varmasti paremman joukkueen. Tätä odotellessa toivon kuitenkin saavani tehdä mahdollisimman tiivistä yhteistyötä komission kanssa viiden seuraavan vuoden aikana.
<SPEAKER ID="132" NAME="Paul Rübig" AFFILIATION="PPE">
(DE) Arvoisa puhemies, olen iloinen siitä, että parlamentti on ollut tänään hyvin yksimielinen. Monet ovat vaatineet vahvaa Eurooppaa. Yksimielisyys tekee meistä vahvan, ja minusta on siksi ilahduttavaa, että uudesta komissiosta toimitetun äänestyksen tulos oli näin myönteinen. Loppujen lopuksi vain tehokas Eurooppa voi olla sosiaalinen Eurooppa. Komissio on antanut tässä yhteydessä selkeän lupauksen, koska voimme lopulta välittää eteenpäin vain jo valmiiksi tuotettuja asioita. Meidän on siksi tärkeää huolehtia valmennuksesta ja koulutuksesta sekä keskittyä Euroopassa infrastruktuuriin ja tutkimukseen.
<P>
On suhteellisen helppoa tehdä rikkaista köyhiä, mutta köyhien muuttaminen rikkaiksi on hieman enemmän älyä vaativa, haasteellisempi ja laajempi tehtävä. Sen olisi pysyttävä Euroopan tavoitteena.
<P>
Kirjalliset äänestysselitykset
<SPEAKER ID="135" NAME="Zigmantas Balčytis  " AFFILIATION="S&amp;D">
kirjallinen. - (EN) Lissabonin sopimus on muuttamassa parlamentin ja komission toimielinten välisiä suhteita toiseen suuntaan. Me parlamentin jäsenet lähetämme nyt komissiolle selkeän viestin siitä, ettei Euroopan parlamentti ole enää koskaan pelkkä tarkkailija vaan tasavertainen toimija EU:n politiikan kehittämisessä. Yhteisön poliittiset toimet ovat epäjohdonmukaisia eivätkä anna Euroopalle valmiuksia toimia odottamattomissa tilanteissa. Emme pysty vastaamaan tällaisiin tilanteisiin tehokkaasti ja koordinoidusti. Komission puheenjohtaja on luvannut luoda avoimet ja rakentavat suhteet Euroopan parlamenttiin, jotta toimielimet voivat yhdessä asettaa selkeitä ja saavutettavissa olevia poliittisia tavoitteita sekä varmistaa laadukkaan lainsäädännön. Puheenjohtaja Barroson on nyt muistettava lupauksensa ja varmistettava, että Euroopan parlamentin vaatimukset otetaan selkeästi huomioon puitesopimuksessa.
<SPEAKER ID="999" NAME="Vilija Blinkevičiūt " LANGUAGE="LT">
Kannatan tätä puitesopimusta, koska Euroopan parlamentin ja Euroopan komission välinen yhteistyö on erityisen tärkeää Euroopan unionin vakauden ja toiminnan tehokkuuden kannalta. Tämän sopimuksen mukaan toimitaan siten, että kun lainsäädäntöaloitetta koskeva pyyntö on jätetty Euroopan parlamentille, Euroopan komission on vastattava kuukauden kuluessa ja laadittava sopiva Euroopan unionin säädös vuoden kuluessa. Jos Euroopan unioni kieltäytyy valmistelemasta pyydettyä säädöstä, sen on perusteltava päätöksensä tarkasti. Tähän asti vain Euroopan komissio on voinut tehdä Euroopan unionin lainsäädäntöä koskevia aloitteita, mutta Lissabonin sopimuksen mukaan Euroopan parlamentin enemmistöllä on oikeus laatia Euroopan unionin lainsäädäntöä. Parlamentti ja komissio sitoutuvat läheiseen ja varhaisessa vaiheessa aloitettavaan yhteistyöhön lainsäädäntöaloitteita koskevissa pyynnöissä, jotka on tehty kansalaisaloitteen pohjalta. Allekirjoitettaessa kansainvälisiä sopimuksia myös Euroopan parlamentin asiantuntijat osallistuvat keskusteluihin. Sopimuksen mukaan parlamentille myönnetään oikeus osallistua tarkkailijana tiettyihin Euroopan unionin käymiin kansainvälisiin neuvotteluihin sekä oikeus saada enemmän tietoa kansainvälisistä sopimuksista.
<SPEAKER ID="136" NAME="Andrew Henry William Brons  " LANGUAGE="EN">
Hyväksymme ne ehdotuksen osat, joiden mukaan parlamenttia ja neuvostoa kohdellaan yhdenvertaisesti kokouksiin pääsyn ja tietojen toimittamisen osalta, komission puheenjohtaja ja Euroopan parlamentin puhemies käyvät säännöllistä vuoropuhelua, kansalaisaloitteiden yhteydessä tehdään yhteistyötä, lainsäädännöstä tehdään vaikutusten arviointeja, ja (rankaisevan lainsäädännön sijaan) käytetään muuta kuin sitovaa lainsäädäntöä. Emme kuitenkaan hyväksy pakollisten aikarajojen vahvistamista direktiivien saattamiselle osaksi kansallista lainsäädäntöä emmekä sitä, että Euroopan unionista ja sen virkamiehistä puhutaan ylistävään sävyyn.
<SPEAKER ID="998" NAME="Maria da Graça Carvalho  " LANGUAGE="PT">
Kannatan tänään hyväksyttyä päätöslauselmaesitystä uudesta poliittisesta puitesopimuksesta, jossa määrätään Euroopan komission ja Euroopan parlamentin välisistä institutionaalisista suhteista ja jossa vahvistetaan parlamentille Lissabonin sopimuksessa myönnettyä toimivaltaa.
<P>
Sen takaaminen, että komissio soveltaa parlamentin ja neuvoston yhdenvertaisen kohtelun perusperiaatetta, on yksi tähän sopimukseen sisältyvistä seikoista, jotka ovat tärkeitä uudessa toimielinten välisessä tasapainossa.
<P>
Lisäksi korostan, että komission ja parlamentin on tärkeää käydä säännöllistä vuoropuhelua osallistumalla puheenjohtajakokouksen, valiokuntien puheenjohtajakokouksen ja komission jäsenten kollegion kokouksiin.
<P>
Lisäksi uuden komission jäsenten kyselytunnin käyttöönotto täysistunnoissa lisää toimeenpanevan elimen tilintekovelvollisuutta.
<SPEAKER ID="137" NAME="Edite Estrela  " LANGUAGE="PT">
Kannatin Euroopan parlamentin päätöslauselmaa tarkastetusta Euroopan parlamentin ja komission välisestä puitesopimuksesta seuraavaa vaalikautta varten, koska kyseessä on tärkeä sopimus. Sillä on symbolinen merkitys, koska molemmat EU:n toimielimet - parlamentti ja komissio - sitoutuvat siinä selvästi tekemään yhteistyötä Euroopan yhdentymishankkeessa, mutta myös sopimuksen sisältö on tärkeä, koska siinä määritetään sopimuspuolten velvoitteet, jotta ne voivat aiempaa paremmin vastata tulevaisuuden haasteisiin ja ratkaista kansalaisten ongelmat.
<SPEAKER ID="138" NAME="Diogo Feio  " LANGUAGE="PT">
Euroopan parlamentti on usein joutunut tyytymään komission tai neuvoston jo päätökseen saattamiin asioihin, ja sen tehtävänä on ollut ainoastaan ratifioida jo tehdyt päätökset. Tämä tilanne, josta parlamentti on valittanut, on johtanut epätasapainoon näiden EU:n kolmen päätoimielimen välisissä suhteissa. Kun parlamentti toimii vastedes yhä enemmän neuvoston kumppanina päätöksentekoprosessissa, komission on tärkeää kiinnittää siihen yhtä paljon huomiota kuin neuvostoon.
<P>
Toivon vilpittömästi, ettei tarkastetulla Euroopan parlamentin ja komission välisellä puitesopimuksella pelkästään hiota särmiä vaan nopeutetaan menettelyjä, tiivistetään yhteistyötä sekä edistetään nopeaa ja tehokasta tietojen vaihtoa, minkä ansiosta jäsenvaltioiden valittujen edustajien mielipiteet tulevat kuulluiksi ja ne voidaan ottaa ajoissa huomioon. Sopimuksen laadintatavan perusteella uskon, että tämä on mahdollista.
<P>
Edellä mainitsemistani syistä on täysin perusteltua, että Euroopan komission puheenjohtaja ehdottaa erityiskumppanuuden perustamista parlamentin ja johtamansa toimielimen välille. Toivon, ettei se ainoastaan kukoista vaan kantaa myös hedelmää.
<SPEAKER ID="139" NAME="José Manuel Fernandes  " LANGUAGE="PT">
Kun otetaan huomioon Lissabonin sopimuksen vaikutukset Euroopan unionin toimielinten toimintaan ja lisääntynyt yhteisvastuu päätöksentekoprosessissa, on aivan välttämätöntä perustaa menettelyjä, joilla varmistetaan ja taataan Euroopan yhdentymisen vakiinnuttamis- ja kehittämisstrategioita koskevien tietojen ja näkemysten asianmukainen ja tehokas vaihto. Mahdollisuus pitää järjestelmällisesti kokouksia ennen kuin toimielimet laativat lainsäädäntö- ja sääntelyasiakirjoja epäilemättä edistää yhteistä toimintaa, auttaa sovittamaan yhteen ajatuksia, hankkeita ja näkymiä sekä parantaa päätösehdotuksia. Näin voidaan välttää hallinnollisia ja byrokraattisia menettelyjä, jotka liittyvät etenkin päätösten palauttamiseen ja korjaamiseen, ja siten ehdotusten ja vastaehdotusten mahdollista moninkertaistumista.
<P>
Tällä sopimuksella tehostetaan Euroopan unionin toimielinten välistä yhteistyötä ja taataan, että komissio soveltaa parlamentin ja neuvoston yhdenvertaisen kohtelun perusperiaatetta. Edellä mainituista syistä on oleellista, että tämä puitesopimus pannaan nopeasti täytäntöön. Lisäksi on tärkeää, että sopimusta arvioidaan jatkuvasti, jotta näiden toimielinten välisiä suhteita voidaan tehostaa ja parantaa.
<SPEAKER ID="140" NAME="Robert Goebbels  " AFFILIATION="S&amp;D">
kirjallinen. - (FR) Äänestin tyhjää Euroopan parlamentin ja komission välisestä puitesopimuksesta toimitetussa äänestyksessä. Parlamentti, joka on toinen lainsäädäntövallan käyttäjä, ei saisi yrittää hankkia lisää toimivaltaa komission kustannuksella. Perustamissopimuksen nojalla parlamentti supistaa komission aloiteoikeutta. Puhemies Buzek totesi, että olemme taas ottaneet yhden askeleen kohti parlamentin jäsenten oikeutta tehdä lainsäädäntöaloitteita. Kun koittaa se päivä, jolloin parlamentin jäsenet saavat tehdä lainsäädäntöaloitteita, jokainen lobbaaja löytää parlamentin jäsenen puolustamaan etujaan. Haluan säilyttää hyväksi osoittautuneen yhteisön menetelmän, jossa komissio vartioi ja arvioi Euroopan unionin yhteisiä etuja ja josta yksinomainen oikeus tehdä lainsäädäntöaloitteita juontaa juurensa. EU:n politiikkaa ei tehosteta lisäämällä komission ja parlamentin elinten välisiä kokouksia.
<SPEAKER ID="141" NAME="Ian Hudghton  " LANGUAGE="EN">
Äänestin parlamentin ja komission välisen uuden puitesopimuksen puolesta. Lissabonin sopimuksen tultua voimaan parlamentti on saanut lisää toimivaltaa, ja parlamentin ja komission välistä yhteistyösuhdetta on mukautettava vastaavasti. Kannatan erityisesti uuden sopimuksen osaa, jossa komission puheenjohtaja velvoitetaan ottamaan parlamentin pyyntö täysimääräisesti huomioon, jos parlamentti pyytää epäämään luottamuksensa yksittäiseltä komission jäseneltä. Äänestin tänään uuden komission puolesta, mutta vastustan "kaikki tai ei mitään" -järjestelmää, jossa parlamentin on hyväksyttävä tai hylättävä koko komissio. Kannatan kaikkia menettelyjä, joissa lisätään mahdollisuuksiamme saattaa yksittäiset komission jäsenet tilivelvollisiksi.
<SPEAKER ID="142" NAME="Elisabeth Köstinger  " LANGUAGE="DE">
Hyväksymällä uuden komission Euroopan parlamentti ei anna komissiolle avointa valtakirjaa vaan luottamuslauseen. Nyt voimme kuitenkin lopulta aloittaa yhteistyön täysin toimintakykyisen komission kanssa. Euroopan parlamentin asema vakiintui ja vahvistui Lissabonin sopimuksen voimaan tullessa, ja tänään hyväksytyssä Euroopan parlamentin ja komission välisistä suhteista tehdyssä puitesopimuksessa vastaavasti vahvistettiin Euroopan parlamentin asema tasavertaisena kumppanina komission kanssa, mikä on mielestäni erittäin myönteistä. Meillä on näin ollen hyvä perusta tulevalle yhteistyölle, ja aiomme myös vaatia painokkaasti vuoropuhelua tasavertaisena kumppanina. Lienee pitkälti myös komission etujen mukaista, että Euroopan parlamentti otetaan varhaisessa vaiheessa mukaan lainsäädäntöaloitteisiin, jotta voidaan varmistaa tehokas prosessi Euroopan väestön etujen mukaisesti ja aktiivisen demokratian hyväksi.
<SPEAKER ID="143" NAME="Jean-Luc Mélenchon  " LANGUAGE="FR">
Euroopan parlamentin jäsenet valitaan yleisissä vaaleissa, joten he edustavat Euroopan unionin kansalaisia. On siksi uskomatonta, että puheenjohtajakokouksen pitää pyytää lupa saada käyttää samoja tietoja kuin komissio ja neuvosto tai osallistua joihinkin niiden kokouksiin, kun ne kerran kutsutaan parlamentin kokouksiin! Miten voi olla mahdollista, ettei parlamentti pidä kiinni edustajan asemastaan ja edellytä itsestään selvänä asiana, että komissio hyväksyy sen aloitteet? Miksi parlamentti hyväksyy sen, että komissio voi kieltäytyä hyväksymästä pyyntöä, jossa parlamentti pyytää epäämään luottamuksen yksittäiseltä komission jäseneltä? Miten voi olla hyväksyttävää, ettei parlamentti voi antaa sitovaa lausuntoa komission muuttaessa työskentelytapaansa?
<P>
Miten on mahdollista, että parlamentti tyytyy siihen, että valtuuskuntien puheenjohtajille myönnetään ainoastaan tarkkailijan asema, kun he edustavat parlamenttia kansainvälisissä konferensseissa? Euroopan parlamentille annetaan Lissabonin sopimuksessa tynkäparlamentin asema, mutta se, että sen jäsenet suostuvat tähän hölynpölyyn, on aivan toinen asia. Äänestän tätä päätöstä vastaan, koska kunnioitan ja noudatan ranskalaisilta saamaani toimeksiantoa.
<SPEAKER ID="144" NAME="Nuno Melo  " LANGUAGE="PT">
Lissabonin sopimuksen tultua voimaan on neuvoteltava uusi puitesopimus Euroopan parlamentin ja komission välisistä suhteista. Tänään ylivoimaisella enemmistöllä hyväksytyssä päätöslauselmaesityksessä otetaan huomioon Euroopan parlamentin uusi, äärimmäisen tärkeä asema. Lissabonin sopimuksen perusajatus tulee selvästi ilmi tässä asiakirjassa, jossa käsitellään parlamentin tehtävien lisääntymistä, parlamentin ja neuvoston yhdenvertaista kohtelua sekä parlamentin uusia toimivaltuuksia eri asioissa. Tästä näkökulmasta voidaan todeta, että hyväksytty päätöslauselma merkitsee EU:n perustuslakiprosessin etenemistä oikeaan suuntaan.
<SPEAKER ID="145" NAME="Andreas Mölzer  " AFFILIATION="NI">
kirjallinen. - (DE) Päätöslauselmaesitykseen tarkastetusta Euroopan parlamentin ja komission välisestä puitesopimuksesta seuraavaa vaalikautta varten sisältyy joitakin järkeviä lähtökohtia. Niitä ovat takeiden vaatiminen komissiolta siitä, että se vastedes soveltaa parlamentin ja neuvoston yhdenvertaisen kohtelun perusperiaatetta, sekä täsmälliset määräajat, joita komission on noudatettava lainsääntöaloitteissa.
<P>
Vaatimusta siitä, että komission puheenjohtajan on kehotettava yksittäisiä komission jäseniä eroamaan parlamentin pyynnöstä, ei sen sijaan voida hyväksyä eikä pitää järkevänä. Se olisi mielekästä vain, jos komissiota valittaessa jokaisesta ehdokkaasta voitaisiin äänestää erikseen, mikä ei tällä hetkellä ole mahdollista. Äänestin tämän vuoksi päätöslauselmaesitystä vastaan.
<SPEAKER ID="146" NAME="Birgit Schnieber-Jastram  " LANGUAGE="DE">
Minusta on valitettavaa, ettei puitesopimuksessa viitata Euroopan parlamentin valvontamahdollisuuksiin ja etteivät toimivallan jakoa koskevat periaatteet ole riittävän selkeitä kaikissa sopimuksen osissa. Päätin siksi äänestää tyhjää.
<SPEAKER ID="147" NAME="Nuno Teixeira  " LANGUAGE="PT">
Lissabonin sopimuksessa luodaan uusi toimielinten välinen tasapaino, jossa Euroopan parlamentin asema parantuu huomattavasti muihin toimielimiin nähden. Puitesopimuksen tavoitteena on määrätä parlamentin ja komission jokapäiväisistä suhteista kumppanuudessa, jota nyt vahvistetaan ja mukautetaan Lissabonin sopimuksen uusiin näkökohtiin ja joka perustuu komission vasta valitun puheenjohtajan José Manuel Durão Barroson antamiin lupauksiin ja hänen ehdotukseensa perustaa erityiskumppanuus Euroopan parlamentin ja komission välille. Kannatan, että komissiota pyydetään sitoutumaan siihen, että se vastaa nopeasti kaikkiin lainsäädäntöaloitetta koskeviin pyyntöihin, koska tällöin otetaan huomioon Euroopan parlamentin lisääntyvä merkitys toisena lainsäädäntövallan käyttäjänä erityisesti aluepolitiikan kaltaisilla aloilla. Lisäksi mielestäni on erittäin myönteistä, että sopimuksessa taataan, että komissio soveltaa parlamentin ja neuvoston yhdenvertaisen kohtelun perusperiaatetta, sekä lisätään toimielinten välistä yhteistyötä lainsäädäntöohjelman ja vuotuisen työohjelman laadinnassa ja täytäntöönpanossa. Äänestin päätöslauselmaesityksen puolesta edellä mainitsemistani syistä ja ennen kaikkea siksi, että se vahvistaa Euroopan parlamentin asemaa ja elvyttää Euroopan unionia.
<SPEAKER ID="148" NAME="Róża, Gräfin von Thun Und Hohenstein  " LANGUAGE="PL">
Euroopan parlamentin ja komission väliseen uuteen puitesopimukseen sisältyy useita tärkeitä osatekijöitä. Mainitsen niistä ensimmäisenä parlamentin ja neuvoston yhdenvertaisen kohtelun periaatteen, joka vahvistaa Euroopan unionin demokraattisia takeita. Toiseksi sopimuksessa lisätään parlamentin toimivaltuuksia valvoa komission tekemiä lainsäädäntöaloitteita, minkä ansiosta parlamentti voi aiempaa enemmän vaikuttaa annettaviin säädöksiin.
<P>
Sopimukseen on lisätty määräys pakollisten vastaavuustaulukkojen julkaisusta, jota vaadin sisämarkkinoiden tulostaulua koskevassa mietinnössäni, ja direktiivien saattamista osaksi kansallista lainsäädäntöä koskevista sitovista aikarajoista, jotka eivät saisi ylittää kahta vuotta. Tämän ansiosta on mahdollista, että yhteismarkkinoiden toteuttamista koskeva suunnitelma toteutuu nopeammin. Sopimuksessa vahvistetaan myös yhteisön lähestymistapaa ja tehostetaan molempien toimielinten työskentelyä. Toimielimet velvoitetaan siinä myös varmistamaan toiminnallaan, että Euroopan unionista tulee todellinen yhteisö.
<SPEAKER ID="997" NAME="Silvia-Adriana Ţicău  " LANGUAGE="RO">
Kannatin Euroopan parlamentin päätöslauselmaa tarkastetusta Euroopan parlamentin ja komission välisestä puitesopimuksesta seuraavaa vaalikautta varten, koska kyseisellä sopimuksella on mielestäni oleellinen merkitys Euroopan parlamentin ja tulevan Euroopan komission välisessä yhteistyössä. Euroopan unionin toimielinten on varmistettava, että "yhteisön menetelmää" käytetään tehokkaasti EU:n kansalaisten hyväksi. Uuden toimielinten välisen tasapainon luovan Lissabonin sopimuksen nojalla Euroopan parlamentti voi pyytää komissiota toimittamaan lainsäädäntöehdotuksia ja komission on toimitettava lainsäädäntöehdotus vuoden kuluessa parlamentin pyynnöstä. Laajentamalla parlamentin toimivaltaa, tekemällä toimielinten välistä yhteistyötä ja edistämällä EU:n lainsäädännön yksinkertaistamista varmistetaan, että EU:n lainsäädäntöprosessin toiminta parantuu ja että kansalaiset osallistuvat aiempaa aktiivisemmin ja suoremmin Euroopan unionin lainsäädännön laadintaan. Komission on säänneltävä Lissabonin sopimuksessa määrättyjä menettelyjä ja ehtoja siten, että EU:n kansalaiset voivat pyytää komissiota esittämään lainsäädäntöehdotuksen tarpeellisina pitämistään asioista.
<SPEAKER ID="996" NAME="Anna Záborská  " LANGUAGE="FR">
Helmikuun 2010 täysistunnossa todistetaan tänään viiden seuraavan vuoden aikana tehtävän toimielinten välisen yhteistyön alkamista. Parlamentti aloitti sisäisen työskentelynsä heti Euroopan parlamentin vaalien jälkeen ja päätti nopeasti vastuutehtävien jaosta ja sisäisistä säännöistään, mutta meillä on mennyt aikaa neuvoston ja komission välistä yhteistyötä koskevien järjestelyjen täytäntöönpanoon Lissabonin sopimuksen mukaisesti. Samanaikaisesti meneillään oleva tulevien komission jäsenten nimittämisprosessi on epäilemättä helpottanut Euroopan parlamentilla vastedes olevan lainsäädäntöaloiteoikeuden käyttöönottoa. Tästä lähtien komission on valiokunta-aloitteisen lainsäädäntömietinnön hyväksymisen jälkeen raportoitava lainsäädäntöaloitetta koskevan pyynnön käytännön jatkotoimista Euroopan unionin toiminnasta tehdyn sopimuksen 225 artiklan mukaisesti. Euroopan parlamentin yksinkertaisen enemmistön pyynnöstä komission on toimitettava lainsäädäntöaloite vuoden kuluessa tai sisällytettävä ehdotus seuraavan vuoden vuotuiseen työohjelmaan. Pyydän kaikkia hyväntahtoisia ihmisiä seuraamaan tarkasti parlamentin työskentelyä, koska on selvää, että Euroopan parlamentin jäsenet hyödyntävät tätä määräystä erityisesti yleisen sosiaalisen etiikan alalla.
<SPEAKER ID="150" NAME="Andrew Henry William Brons  " AFFILIATION="NI">
kirjallinen. - (EN). Jotkut saattavat ihmetellä sitä, että me kannatamme GUE/NGL-ryhmän päätöslauselmaesitystä. Samalla kun olemme osittain samaa mieltä ryhmän kriittisyydestä Euroopan unionia kohtaan, näkemyksemme siitä, millä Euroopan unioni pitäisi korvata, on melko erilainen. Lisäksi ideologiamme ovat aivan erilaiset. Me olemme nationalisteja, arvostamme kansallisvaltion suvereniteettia. He ovat internationalisteja. Me uskomme yksityisyrityksiin perustuvaan järjestelmään, johon kuuluu vähäinen sääntely ja joidenkin yleishyödyllisten laitosten omistaminen, kun taas he oletettavasti uskovat ennemminkin valtion omistukseen. Olemme samaa mieltä uusliberaalin talouspolitiikan torjumisesta, tarpeesta lisätä sosiaalista oikeudenmukaisuutta (vaikka määritelmissämme saattaa olla eroja) ja kritiikistä joidenkin komission jäsenten välttelyä, epäjohdonmukaisuutta ja riittämättömiä vastauksia kohtaan. Tästä huolimatta äänestämme mielellämme samalla tavalla kenen kanssa tahansa, jos olemme yhtä mieltä heidän ehdotuksistaan.
<SPEAKER ID="151" NAME="Carlo Casini" AFFILIATION="PPE">
kirjallinen. - (IT) Sen lisäksi, että äänestin ehdottomasti päätöslauselmaesityksen puolesta, haluan lisätä puheenjohtaja Barroson sanojen painoarvoa, sanojen, jotka kertoivat tulevien viiden vuoden aikana tapahtuvasta rakennustyöstä entistä yhtenäisemmän ja vahvemman unionin aikaansaamiseksi.
<P>
Hän aloitti puheensa muistuttamalla yhtenäisen Euroopan perimmäisistä arvoista, joista tärkein on ihmisarvo. Olen varauksetta samaa mieltä, mutta ongelma on siinä, että sanasta "arvo" on tullut monimerkityksinen, koska sitä ei käytetä ainoastaan takaamaan elämää ja ihmisten tasa-arvoa, vaan sitä käytetään myös syrjintään ja sillä aiheutetaan vahinkoa yhteiskunnan kaikkein haavoittuvimmille jäsenille ja sillä perustellaan jopa kuolemaa. Tästä syystä toivon, että tulevien viiden vuoden aikana komissio toimii siten, että sanalle "arvo" palautetaan sen yksiselitteinen ja todellinen merkitys.
<P>
On symbolisesti tärkeää, että viime vuoden joulukuun 15. päivänä, samanaikaisesti kun uuden komission muodostamisponnistelut olivat huipussaan, 500 000 Euroopan unionin kansalaista 17 maasta pyysi yhteisvetoomuksessa toimielimiä tulkitsemaan ja toteuttamaan perusoikeuskirjaa kaikissa päätöksissään siltä pohjalta, että kaikilla ihmisillä on yhtäläinen oikeus ihmisarvoon.
<SPEAKER ID="152" NAME="Diogo Feio  " LANGUAGE="PT">
Äänestin ehdolla olevan komission puolesta, sillä olen tietoinen komission keskeisestä asemasta koko Euroopan unionin rakenteissa sekä sen kasvavasta merkityksestä, jonka se on saavuttanut lainsäädäntöaloitteiden laatijana. Portugalin kansalaisena voin vain olla ilahtunut siitä, että komission puheenjohtajan vaativa tehtävä annettiin uudelleen maanmiehelleni José Manuel Durão Barrosolle, miehelle, joka aiemmin täytti kyseisen tehtävän kiistattoman ansiokkaasti.
<P>
Olen tietoinen viime aikojen tuomista vaikeuksista, mutta samalla innostunut toiveesta, että Euroopan unionia ja eurooppalaista hanketta odottavat vielä paremmat ajat, ja toivotan Barrosolle ja hänen ryhmälleen suurta menestystä.
<SPEAKER ID="153" NAME="José Manuel Fernandes  " LANGUAGE="PT">
Kun tarkastellaan toissijaisuusperiaatetta, edustusta ja eri jäsenvaltioiden tasa-arvoisia oikeuksia, painotan jaetun vastuun ja jaettujen toimivaltuuksien tärkeyttä Euroopan komission jäsenten keskuudessa. Samalla kun jäsenvaltioiden välistä yhteistyötä syvennetään asteittain ja kun Euroopan unionin kyvykkyyden merkitys kasvaa maailmanlaajuisissa interventioissa, olisi käsittämätöntä jakaa strategiset ja poliittiset päätökset ja valinnat Euroopan unionin eri toimielimiin.
<P>
Kaikille uusille komission jäsenille esitettiin kysymyksiä, ja he olivat audienssilla Euroopan parlamentissa, jossa he saattoivat ilmaista odotuksiaan ja kertoa oman toimialansa hankkeista. He painottivat jaetun vastuun merkitystä tarkoittaen sitä, että Euroopan komissioon kuuluvien eri salkkujen ja toimivaltuuksien välillä on oltava vuorovaikutusta. Tällä lähestymistavalla ei niinkään pyritä osoittamaan kyvyttömyyttä tai vihjailemaan, että kyse on presidentialismista, vaan vahvistetaan yhteispäätösten henkeä, jota edisti yhteistyökykyinen johtajuus, joka nyt puolestaan edistää tosiasiallista ja hyödyllistä vuoropuhelua Euroopan unionin lujittamiseksi. Edellä mainitusta syystä äänestin päätöslauselmaesitystä vastaan.
<SPEAKER ID="995" NAME="João Ferreira  " LANGUAGE="PT">
Euroopan yhtyneen vasemmiston konfederaatioryhmän / Pohjoismaiden vihreän vasemmiston esittämässä päätöslauselmaesityksessä käsitellään tärkeitä seikkoja, jotka koskevat tälle parlamentille esitellystä komission jäsenten kollegiosta tekemäämme arviointia, ja siinä tehdään myös yhteenveto pohjimmaisista syistämme äänestää tätä komissiota vastaan: Ensimmäinen on komission puheenjohtajan esittelemä ohjelma, johon komission jäsenet luonnollisesti tuntevat kuuluvansa ja jota he puolustivat varauksetta parlamentissa järjestetyissä kuulemistilaisuuksissa ja joka edustaa edellisen komission epäonnistuneen uusliberaalin politiikan jatkumista. Toinen syy on se, että tämä joukkue on valittu toteuttamaan kyseinen ohjelma noudattaen strategiaa, joka ei johda poliittisessa suuntautumisessa tarvittaviin muutoksiin, kuten paremman sosiaalisen oikeudenmukaisuuden mahdollistamiseen, työpaikkojen luomiseen ja köyhyyden torjumiseen, vaan se sen sijaan sisältää vaarallisia elementtejä, jotka pahentavat vakavia ongelmia. Lyhyesti sanottuna sellaista Eurooppaa, jonka puolesta me taistelemme - Eurooppa, joka on oikeudenmukainen ja jossa tapahtuu sosiaalista kehitystä, jossa vallitsee taloudellinen ja sosiaalinen koheesio, jossa on suvereeneja valtioita, joilla on tasa-arvoiset oikeudet, ja näiden välillä yhteistyötä, sekä rauhaa edistävä Eurooppa, ei juuri voida saavuttaa niiden ohjeiden pohjalta, joita tämä komissio ehdottaa noudatettavan.
<SPEAKER ID="154" NAME="Nuno Melo  " LANGUAGE="PT">
Järjestettyämme useiden viikkojen ajan kuulemistilaisuuksia uusille komission jäsenille nyt ei ole sopiva hetki asettaa kyseenalaiseksi komission jäsenten kollegiota, joka on jo monien tuntien ajan eri valiokunnissa tarjonnut hyvin hyödyllisiä selvityksiä politiikan aloista, joilla on tehtävä päätöksiä. Tästä syystä nyt on aika antaa Euroopan unionille legitiimi komissio, joka pystyy vastaamaan viime aikojen vaikeisiin tapahtumiin.
<SPEAKER ID="155" NAME="Nuno Teixeira  " LANGUAGE="PT">
Parlamentti ja komissio joutuvat käsittelemään Euroopan unionin keskeisiä ongelmia, nimittäin kääntämään kriisin suunnan elvyttämällä taloutta ja työllisyyttä, tasapainottamalla jäsenvaltioiden julkista taloutta ja neuvottelemalla vuoden 2013 jälkeisen kauden rahoituskehyksestä, minkä yhteydessä haluaisin painottaa koheesiopolitiikan merkitystä.
<P>
Minulla oli tilaisuus esittää aluepolitiikasta vastaavalle komission jäsenehdokkaalle Johannes Hahnille kysymyksiä, joissa tiedustelin hänen kiinnostustaan luoda pysyvän rahoitustuen erityisrahasto syrjäisimmille alueille.
<P>
Esitin hänelle myös ehdotuksen joustavammasta kelpoisuusjärjestelmästä, jotta niin kutsutut siirtymäalueet voisivat saada tukea rakennerahastoista, toisin sanoen ne alueet, jotka ovat juuttuneet lähentymistavoitteiden ja kilpailukyky- ja työllisyystavoitteiden välille.
<P>
Komission jäsenehdokas osoitti olevansa pätevä ja perusteellinen sekä olevansa valmis tutkimaan kyseisiä mahdollisuuksia, mikä antaa minulle luottamusta siihen, että hänellä on tulevaisuudessa halukkuutta ja ymmärtämystä syrjäisimpiä alueita, kuten Madeiraa kohtaan.
<P>
Äänestin komission jäsenehdokasryhmän, jota tulee johtamaan José Manuel Barroso, puolesta, sillä yleisesti ottaen he ovat osoittaneet hyvää teknistä valmiutta, vakavuutta ja kunnianhimoa pystyäkseen vastaamaan Euroopan unionin haasteisiin unohtamatta arvoja, jotka tukevat sen perustaa, nimittäin solidaarisuutta ja alueellista koheesiota.
<SPEAKER ID="157" NAME="Zigmantas Balčytis  " AFFILIATION="S&amp;D">
kirjallinen. - (LT) Hyväksyimme tänään uuden Euroopan komission kokoonpanon, vaikka meidän on tunnustettava, että komission jäsenehdokkaisiin liittyvät epäilyt eivät kokonaan hälvenneet. Sekä komission toimintakehyksestä että yksittäisten komission jäsenten ohjelmista puuttuu ennen kaikkea sosiaalinen aspekti. Meille annetaan sellainen kuva, että keskeiset kriteerit, joiden pohjalta määritetään tavoitteet ja tehtävät, liittyvät Euroopan unionin roolin vahvistamiseen maailmassa, ja samanaikaisesti kansalaistemme oikeudet, toiveet ja sosiaaliturva on lykätty taka-alalle. S&D-ryhmä on päättänyt tukea komissiota, koska aikana, jolloin Euroopan unionia kiusaa loputon talous- ja rahoituskriisi ja yhä lisääntyvä työttömyys ja jolloin kansalaiset ovat pettyneitä Euroopan unioniin, Euroopan parlamentista ja Euroopan unionista yleisesti ei saa tulla paikka, joka on jakautunut kantojen ja vastustuksen mukaan. Juuri nyt on tärkeintä keskittyä poliittisen asialistan tärkeimpiin asioihin, päättää epävarmuuden ja epävakauden tila Euroopan unionissa mahdollisimman pian ja ratkaista kriittisimmät ongelmat, kuten rahoituskriisi ja työttömyys, entistä nopeammin ja tehokkaammin.
<SPEAKER ID="158" NAME="Bastiaan Belder  " LANGUAGE="NL">
Barroson toinen komissio on sekava joukko. Viime viikkoina olemme kohdanneet joitakin vahvoja, mutta myös muutamia hyvin heikkoja ehdokkaita. Tämä ei helpota yhtään komission arvioimista kokonaisuudessaan. Tätä kaksijakoista tunnetta vahvistaa se, että monet komission jäsenehdokkaat äksyilivät Euroopan parlamentille häpeämättömästi kuulemistilaisuuksien aikana. Silti se, mitä he todella edustavat, on jopa nyt edelleen epäselvää.
<P>
Alankomaiden reformipuolueeseen kuuluvat Euroopan parlamentin jäsenet ovat päättäneet äänestää tyhjää. Tämän tarkoituksena on osoittaa, että tästä komissiosta meille on jäänyt kaksijakoinen käsitys. Lisäksi taustalla tapahtuu muutakin. Yksi komission jäsen, joka on myös ensimmäinen varapuheenjohtaja, herättää meissä suurta huolta. Catherine Ashtonilla on kyseenalainen kunnia olla ensimmäinen Euroopan unionin virkamies, joka toimii komissiossa ja jolla on samanaikaisesti toimi ministerineuvostossa. Me emme voi tukea tätä perusteetonta, toimielinten kannalta riskialtista uhkayritystä. Lisäksi Catherine Ashton ei ole missään vaiheessa antanut vaikutelmaa siitä, että hän pystyisi kestämään toimen mukanaan tuomat paineet. Hän kuuluu komission heikoimpiin lenkkeihin eikä ole koskaan osoittanut pitävänsä ulkopolitiikkaa omimpana alueenaan. Tästä syystä suhtaudumme hieman pelokkaana kauteen 2010-2014.
<SPEAKER ID="159" NAME="Sebastian Valentin Bodu  " LANGUAGE="RO">
Meillä on uusi komissio, joka otti vastaan mandaattinsa vaikeana aikana, mutta joka muodostuu ammattilaisista, joiden hartioilla lepää vastuu kaikista 27 jäsenvaltiosta. Lissabonin sopimus muuttaa valta-asetelmia ja edellyttää komissiolta sopeutumiskykyä. Näin ollen Euroopan unioni on uudessa, haavoittuvassa tilanteessa, jossa vaaditaan toimintakykyä, vakautta ja tarmokkuutta, kun sen pitää antaa ehdotuksia ja panna täytäntöön yhtenäistä politiikkaa.
<P>
Joudumme kohtaamaan uuden rahoitukseen liittyvän asenteen, mikä merkitsee, että komissiolta vaaditaan järkevää vastausta uudistuksiin ja uusiin mukautuksiin kaikilla aloilla, ensimmäiseksi taloudessa.
<P>
Kaikki jäsenvaltiot tuntevat nahoissaan rahoituskriisin koko laajuudessaan. Kreikan avunhuutoon vastattiin yksissä tuumin, niin valtiot, joiden talous on hyvässä kunnossa, myös valtiot, jotka kamppailevat kaikissa vaiheissa pienentääkseen budjettivajettaan. Vakaa, hyvin koordinoitu talouspolitiikka kaikkialla 27 jäsenvaltiossa antaa mahdollisuuden välttää vakavan epätasapainon Euroopan unionin tasolla ja tarjota hyödyllisen vaikutuksen toisessa vaiheessa. Euroopan unionin toimien on tarkoitus tarjota ratkaisuja kriisiin liittyviin ongelmiin ja olla luovia vakauden palauttamiseksi jäsenvaltioihin. Toisin sanoen ne on tarkoitettu poistamaan vaje ja estämään eroavaisuudet sekä samalla vakauttamaan taloutta.
<SPEAKER ID="994" NAME="Sophie Briard Auconie  " LANGUAGE="FR">
Euroopan parlamentin kolmen suuren poliittisen ryhmän jäsenten tavoin äänestin juuri Barroson esittelemän komission jäsenten kollegion nimittämisen puolesta. Kyse on todellakin hienosta ryhmästä, jossa on mukana yksilöitä, joilla on erilaiset ja toisiaan täydentävät taustat. Vuoteen 2014 asti kristillisdemokraatit, liberaalit ja sosialistit jättävät poliittiset ja maantieteelliset eronsa syrjään ja työskentelevät yhtenä kollegiona palvellakseen Euroopan unionin yleistä etua. Euroopan parlamentin jäsenet tekivät kolmen viikon aikana huomattavan työn arvioidessaan ehdokkaiden pätevyyttä parlamentaarisessa kuulemismenettelyssä. Tämän jakson päätteeksi meidän velvollisuutenamme oli antaa täysi tukemme tälle uudelle ryhmälle. Nyt odotamme Barroson toisen komission yllättävän meidät vankkumattomalla päättäväisyydellään viedä Euroopan unionia eteenpäin. Sen keskeisenä tehtävänä on osoittaa joka päivä, että eurooppalaisella hankkeella on lisäarvoa Euroopan unionin kansalaisille.
<SPEAKER ID="993" NAME="Maria da Graça Carvalho  " LANGUAGE="PT">
Koska Euroopan unioni elää rahoituksen, talouden ja yhteiskunnan kannalta vaikeaa aikaa, on ratkaisevan tärkeää saada vahva komissio, jolla on kunnianhimoinen ja rohkea ohjelma avainasioissa, kuten energiavarmuudessa, ilmastonmuutoksessa, tieteellisessä tutkimuksessa ja innovaatioissa.
<P>
Komission uusi rakenne, joka sisältää salkun, joka on varattu yksinomaan ilmastonmuutokseen ja salkun, jossa yhdistyvät innovaatio ja tutkimus, antaa selvän merkin kunnianhimoisesta hankkeesta ja uskottavasta strategiasta Euroopan unionille aina vuoteen 2020 saakka.
<P>
Uusi komissio - johtajanaan puheenjohtaja Barroso ja kyseiset alat uusine rakenteineen - on niiden välttämättömien kriteerien mukainen, joita talouden elvyttämisen veturi tarvitsee. Talouden elpyminen perustuu resurssien tehokkaaseen käyttöön ja innovaatioihin, ja tavoitteena on parempi sosiaalinen oikeudenmukaisuus.
<P>
Otan innostuneena vastaan uuden komission jäsenten kollegion ja puheenjohtaja Barroson ja onnittelen heitä äänestystuloksen johdosta. Komissiolla on laajempi parlamentaarinen tuki kuin edellisellä komissiolla, ja tämä antaa selvän rohkaisevan merkin uudelle toimielinten väliselle yhteistyölle parlamentin ja komission välillä. Näin ne voivat yhä useammin puhua yhdellä äänellä Euroopan unionissa, joka on maailmanlaajuisesti johtava mahti.
<SPEAKER ID="160" NAME="Françoise Castex  " LANGUAGE="FR">
Äänestin komissiota vastaan, kuten kaikki Euroopan parlamentin sosialistien ja demokraattien ryhmän ranskalaiset jäsenet. Suurin osa komission jäsenistä edustaa Euroopan unionin liberaalia asennetta, jota me vastustamme. Joillakin jäsenvaltioidensa nimeämillä komission jäsenillä ei ole lainkaan kunnianhimoa Euroopan unionia kohtaan tai minkäänlaista persoonallista näkemystä. Yksi asia on varma: tulevat komission jäsenet eivät sitoutuneet yhteenkään niistä asioista, joita me pidämme välttämättöminä. Millainen strategia auttaa meitä pääsemään tämän kriisin ylitse? Miten meidän pitäisi vastata kiireellisiin sosiaalisiin ja ilmastoa koskeviin kysymyksiin? Miten meidän pitäisi elvyttää eurooppalaista hanketta? Kun kerran emme saaneet riittäviä vastauksia kysymyksiin, äänestimme komissiota vastaan, sillä emme voi antaa Euroopan komissiolle avointa sekkiä. En usko, että tämä komissio, jos se ei onnistu vastaamaan näihin tavoitteisiin, pystyisi tarjoamaan uuden tulevaisuuden Euroopan unionin kansalaisille tai varmistamaan Euroopan unionin aseman maailmassa. Tältä pohjalta se ei voi saada tukeamme. Tietenkin minun pitää työskennellä viiden vuoden ajan tämän komission tekemien ehdotusten pohjalta. Tämänpäiväinen ääneni on osoitus epäluulosta ja poliittisesta valppaudesta, jonka tulen näyttämään toteen tällä toimikaudella.
<SPEAKER ID="992" NAME="Nessa Childers  " AFFILIATION="S&amp;D">
kirjallinen. - (EN) Edustamani poliittisen ryhmän, sosialistien ja demokraattien, kanssa olin hyvin tyytyväinen tulevan komission lopulliseen muodostumiseen. Erityisesti ympäristö- ja energia-alan komission jäsenet tulevat olemaan ratkaisevia Euroopan unionin kehityksen kannalta tulevina vuosina, ja olen tyytyväinen, että puheenjohtaja Barroso valitsi oikeat edustajat.
<SPEAKER ID="161" NAME="Nikolaos Chountis  " LANGUAGE="EL">
Äänestin ehdotettuja komission jäseniä (kollegio) vastaan, koska he soveltavat samaa uusliberaalia politiikkaa, joka on ajanut Euroopan unionin tähän monitahoiseen kriisiin ja valtavaan eriarvoisuuteen. He tukevat Lissabonin sopimusta ja Eurooppa 2020 -strategiaa, jotka vahvistavat markkinoiden suvereniteettia, lisäävät työttömyyttä ja epävarmoja työpaikkoja, hajottavat sosiaaliturvajärjestelmän ja rajoittavat demokraattisia ja yhteiskunnallisia oikeuksia. Euroopan unionin epämääräiset menettelyt ja demokratiavaje aiheuttavat epäluuloa kansalaisissa ja pahentavat luottamuskriisiä Euroopan unionin toimielimiin, niin kuin erittäin vähäinen osallistuminen Euroopan parlamentin vaaleihin hiljattain osoitti. Tällaisen politiikan jatkaminen romuttaa Euroopan unionin kansalaisten odotukset. Euroopan vasemmisto vastustaa tällaista politiikkaa Euroopan parlamentin kautta ja taistelee työläisten ja yhteiskunnallisten liikkeiden rinnalla toteuttaakseen nuoren sukupolven toiveet demokraattisesta, sosiaalisesta, feministisestä, ekologisesta ja rauhanomaisesta Euroopasta.
<SPEAKER ID="162" NAME="Carlos Coelho  " AFFILIATION="PPE">
kirjallinen. - (PT) Onnittelen Barrosoa paitsi hänen tekemästään erinomaisesta työstä ensimmäisellä toimikaudellaan myös hänen ansaitsemastaan uudelleennimityksestä Euroopan komission puheenjohtajaksi uuden toimikauden ajaksi. Toivon, että parlamentti ja komissio pystyvät työskentelemään tiiviissä yhteistyössä ja kunnioittamaan kaikilta osin toistensa toimivaltuuksia ja etuoikeuksia ja että ne pyrkivät erityisen kumppanuuden luomiseen näiden toimielinten välille, kuten puheenjohtaja Barroso ehdotti poliittisissa toimintalinjauksissaan. Olen varma, että komission tuleva puheenjohtaja täyttää parlamentille antamansa lupaukset, joiden tuloksena on tarkistettu puitesopimus. Ainoastaan tällä tavalla voimme saattaa päätökseen Euroopan integraation, jonka ensisijaisena tavoitteena on kansalaisten oikeuksien puolustaminen.
<P>
Komission jäsenehdokkaiden kuulemistilaisuudet ovat aina tärkeitä hetkiä, jotka paljastavat Euroopan unionin demokratian syvyyden. Parlamentti käytti toimivaltuuksiaan, ja prosessi oli arvokas, ytimekäs ja avoin. Uskon, että Barroson toinen komissio tulee olemaan jopa vahvempi ja poliittisesti paremmin valmistautunut kuin edeltäjänsä. Toivon, että se on yhtenäinen ja että kaikki sen jäsenet ovat suuren vastuunsa tasalla hetkellä, jolloin kaikki kaipaavat talouden elpymistä ja työpaikkojen luomista.
<SPEAKER ID="163" NAME="Mário David  " LANGUAGE="PT">
Euroopan parlamentti hyväksyi uuden Barroson komission laajalla äänten enemmistöllä. Tietenkin myös minä äänestin sen puolesta. Tein tämän paitsi tietoisella tavalla, myös sitoumuksella ja luottamuksella. Äänestin uuden komission kollegion puolesta, koska sillä on kokemuksensa perusteella paljon enemmän poliittista kapasiteettia ja se tarjoaa vakuuden siitä, että se tiukasti ja päättäväisesti tarttuu Euroopan unionia kohdanneisiin suuriin haasteisiin. Näitä ovat kokemamme vakava rahoituskriisi ja sen suunnattomat yhteiskunnalliset ja taloudelliset vaikutukset, erityisesti työttömyys; turvallisuus ja terrorismin torjunta; Euroopan unionin roolin vahvistaminen maailmassa, mikä merkitsee, että tarvitaan Euroopan unioni, jolla on aktiivinen yhteinen ulko- ja turvallisuuspolitiikka; ilmastonmuutoksen torjunta ja talouksiemme kilpailukyky puolustettaessa sosiaalista malliamme. José Manuel Barroson esittelemä realistinen ja kunnianhimoinen ohjelma, jonka parlamentti nyt on hyväksynyt, voidaan vihdoin panna täytäntöön 500 miljoonan Euroopan unionin kansalaisen hyödyksi. Toivotan parhainta onnea Euroopan komission puheenjohtajalle ja hänen ryhmälleen.
<SPEAKER ID="164" NAME="Marielle De Sarnez  " LANGUAGE="FR">
Syyskuussa demokratialiikepuolueen jäsenet eivät äänestäneet Barroson komission puheenjohtajaksi nimittämisen puolesta, koska hänen saavutuksensa eivät olleet sellaiset, että ne olisivat antaneet aihetta hänen uudelleenvalintaansa. Tänäänkään he eivät äänestäneet komission jäsenten kollegion puolesta, sillä monet sen jäsenet osoittivat kovin vähäistä kunnianhimoa kuulemistilaisuuksissa, mikä antoi heikkoa toivoa vahvasta komissiosta, jota Euroopan unioni tarvitsee. Lisäksi viimeaikainen kehityskulku on surullisella tavalla korostanut kyseisen ryhmän kykenemättömyyttä käydä käsiksi tapahtumiin. Ensimmäiset epäilyt saivat alkunsa joulukuussa Kööpenhaminan huippukokouksen aikana, jolloin Euroopan unioni ei kyennyt puhumaan yhdellä äänellä. Epäilyt vahvistuivat tammikuussa, kun Catherine Ashton ei käynyt Haitissa osoittamassa Euroopan unionin solidaarisuutta eikä osallistunut Montrealin avunantajien konferenssiin, jossa hänen osallistumistaan olisi tarvittu EU:n tarjoaman avun ja jäsenvaltioiden avun koordinoimiseksi. Nyt helmikuussa epäilyjä ei saa enää olla, kun keinottelijat iskevät Kreikkaan, ja komissio ei pysty esittämään uskottavaa pelastussuunnitelmaa. Tästä syystä demokratialiikkeeseen kuuluvat parlamentin jäsenet eivät luota Barroson toiseen komissioon.
<SPEAKER ID="165" NAME="Martin Ehrenhauser  " LANGUAGE="DE">
Olen sitoutunut Euroopan unionin kannattaja enkä voi antaa hyväksyntääni uudelle Euroopan komissiolle. Se perustuu kansallisten puolueiden ja valtion virastojen läpinäkymättömiin päätöksiin. Ehdotetut Euroopan komission jäsenet eivät ole riippumattomia poliittisen raskaan sarjan toimijoita, mitä erityisesti nuoret kansalaiset syystäkin toivovat. Valintaprosessissa ei käytetty erityisalatietämyksen kriteerejä. Hetkestä, jolloin itävaltalainen komission jäsen Johannes Hahn nimettiin, kului neljä viikkoa, ennen kuin hänelle myönnettiin salkku. Tämä osoittaa, että tietämystä ei käytetty valintakriteerinä. Huolimatta nyt voimassa olevasta Euroopan unionin uudistussopimuksesta, Lissabonin sopimuksesta, Euroopan parlamentti ei vieläkään voi valita yksittäisiä komission jäseniä tai osoittaa epäluottamustaan yksittäisiä jäseniä kohtaan. Poliittiset persoonallisuudet, kuten Ranskan ja Espanjan komission jäsenet, sulautuvat massaan. Tämä Euroopan komissio ei edusta laajempaa demokratiaa eikä heräämistä; se jatkaa tiellä, joka johti meidät tämänhetkiseen kriisiin.
<SPEAKER ID="166" NAME="Göran Färm, Anna Hedh, Olle Ludvigsson, Marita Ulvskog ja Åsa Westlund  " LANGUAGE="SV">
Viime syksynä äänestimme Barrosoa vastaan, koska hän ei pidä tärkeänä - toisin kuin me - hyviä työskentelyolosuhteita, tasa-arvoa ja siirtymistä kestävään yhteiskuntaan. Tämänpäiväinen äänestys koskee 26 komission jäsenen muodostamaa kollegiota.
<P>
Ennen Barroson uudelleenvalintaa komission puheenjohtajaksi teimme selviä pyyntöjä työntekijöiden lähettämistä koskevan direktiivin tarkistamiseksi. Barroson oli pakko tunnustaa ja myöntää ensimmäistä kertaa, että Euroopan unionin tuomioistuimen päätökset olivat ongelmallisia muun muassa asiassa Laval. Hän myös lupasi palata asiaan antamalla säännöksiä, joiden avulla ongelmat ratkaistaisiin mahdollisimman nopeasti. Tämä oli hyvin merkittävä kannanmuutos komission puheenjohtajalta, mutta se ei ollut meille riittävä hänen ehdokkuutensa tukemiseen.
<P>
Tänään muodostamme kannan koko komission jäsenten ryhmästä ja toivomme, että tietyt komission jäsenet - joille on annettu tärkeät tehtävät käsitellä työllisyyskriisiä, rahoitusmarkkinoiden sääntelyä ja ammattiyhdistysten keskeisiä oikeuksia - pystyvät toimimaan eri tavalla kuin puheenjohtaja. Erityisen myönteistä on se, että komission jäsenet Barnier ja Andor ovat selvästi ilmaisseet, että Euroopan unionin tuomioistuimen tulkinnat työntekijöiden lähettämistä koskevasta direktiivistä ovat ongelmallisia. He totesivat myös selvästi olevansa halukkaita aloittamaan työn unionin lainsäädäntöön tehtävien välttämättömien muutosten toteuttamiseksi.
<SPEAKER ID="167" NAME="Diogo Feio  " LANGUAGE="PT">
Kannatan sitä, että Lissabonin sopimuksessa kullekin jäsenvaltiolle annetaan mahdollisuus pitää oma komission jäsenensä. Tämä lähestymistapa on olennainen, jos haluamme unionissa kaikkien näkemysten samastuvan komission laatimiin prosesseihin ja hankkeisiin.
<P>
Pidän valitettavina parlamentin kuulemistilaisuuksissa esiintyneitä vaikeuksia, jotka johtivat yhden ehdokkaan vetäytymiseen, ja toivon todella, että tällaiset tapaukset vähenevät.
<P>
Minun arvioni mukaan sovellettu toimintatapa, jossa komission jäsenehdokkaat asetetaan parlamentin tarkasteltavaksi, on hyödyksi Euroopan unionin integraatiolle, sillä se sallii avoimuuden keskusteluissa ja arvioitaessa henkilöiden sopivuutta heille kaavailtuihin tehtäviin. Pyydän, että kuulemistilaisuudet tapahtuvat vaativassa mutta sydämellisessä ilmapiirissä, koska Euroopan parlamentin ja sen jäsenten olisi yritettävä olla tekemättä kuulemistilaisuuksista näytöksiä, joissa esiintyy tarpeettomia loukkauksia ja yhteenottoja.
<P>
Toivon, että komissio antaa entistä parempaa lainsäädäntöä, pitää aina mielessä tarpeen noudattaa asianmukaisesti toissijaisuusperiaatetta ja, ensisijaisesti, omaksuu keskeiseen poliittisen roolin käsitellessään talouskriisiä.
<SPEAKER ID="168" NAME="José Manuel Fernandes  " LANGUAGE="PT">
Tässä talouden elpymisen kannalta olennaisen tärkeässä vaiheessa José Manuel Durão Barroson johtaman komission kokemus ja monipuolisuus sekä silminnähtävä sitoutuminen, pätevyys ja parlamentin kuulemien komission jäsenten tunnustamat suuret eurooppalaiset aatteet tulevat olemaan ratkaisevia yhtenäisen ja sosiaalisesti oikeudenmukaisen Euroopan unionin ylläpitämisessä. Euroopan unioni pystyy omaksumaan johtavan roolin ilmastonmuutoksen torjunnassa ja yritysten kilpailukyvyn vahvistamisessa tukemalla tieteellistä tutkimusta ja innovaatioita.
<P>
Painotan tähän ryhmään uudelleen kohdistuvia odotuksia, ryhmään, joka omaksuu Euroopassa vallitsevien kulttuurien ja identiteettien mahtavan kirjon ja vahvistaa niiden avulla kunkin jäsenvaltion parhaita arvoja. Mitä tulee Lissabonin sopimuksen täytäntöönpanon yhteydessä syntyneisiin uusiin institutionaalisiin suhteisiin ja kun otetaan huomioon haasteet, joita nykyaikaiset yhteiskunnat kohtaavat kehityksen tiellä, uskon, että tämän komission kanssa Euroopan unioni vahvistaa toimintakykyään, ei ainoastaan sisäisesti, vaan myös globaalilla tasolla, kun on kyse tämänhetkisistä taloudellisista, sosiaalisista ja poliittisesta puitteista ja niihin liittyvistä toimenpiteistä.
<SPEAKER ID="169" NAME="Ilda Figueiredo  " AFFILIATION="GUE/NGL">
kirjallinen. - (PT) Äänemme Euroopan komissiota vastaan on luonnollinen lopputulos, koska olemme eri mieltä komission ohjelmasta, useimmista kuulemistilaisuuksissa esiin tulleista kannoista sekä tavoitteesta ja sisällöstä, jotka kuuluvat Lissabonin sopimukseen, jota komissio on luvannut puolustaa, mutta josta me olemme eri mieltä.
<P>
On totta, että Euroopan komissio kuuluu Euroopan unionin tärkeimpiin toimielimiin. On myös totta, että komission jäsenten kollegio koostuu unionin jäsenvaltioiden nimeämistä komission jäsenistä. Koska jäsenvaltioiden hallitusten enemmistö edustaa oikeistolaisia konservatiiveja tai sosiaalidemokraatteja, joiden politiikka muistuttaa toisiaan, ei ole yllättävää, että Euroopan komissio on kallellaan samaan suuntaan ja syventää uusliberaalia, militaristista ja federalistista politiikkaansa. Tästä syystä emme kuulleet käytännössä lainkaan vastauksia vakaviin taloudellisiin ja sosiaalisiin ongelmiin, joita työläiset ja kansalaiset kohtaavat.
<P>
Taistelemme toisenlaisen Euroopan puolesta. Se on oikeudenmukainen Eurooppa, jossa tapahtuu yhteiskunnallista edistystä, jossa taloudellinen ja sosiaalinen yhteenkuuluvuus kuuluvat todellisuuteen ja jossa suvereenien valtioiden, joilla on yhdenvertaiset oikeudet, välinen yhteistyö sekä rauha ovat keskeisiä tavoitteita.
<SPEAKER ID="170" NAME="Robert Goebbels  " AFFILIATION="S&amp;D">
kirjallinen. - (FR) Äänestin uuden Barroson toisen komission puolesta. Kesäkuussa 2009 pidetyistä Euroopan parlamentin vaaleista lähtien Euroopan unioni on ollut poliittisessa tyhjiössä. Tämä tyhjiö paheni, kun Lissabonin sopimuksen voimaantulo lykkääntyi. Tästä syystä on kiire saada uusi komissio toimimaan, sillä komissio on ainoa Euroopan unionin toimielin, joka voi tehdä lainsäädäntöaloitteita. Kaikki 26 nimitettyä komission jäsentä, paitsi Rumiana Jeleva, jonka täytyi vetäytyä ehdokkuudestaan, ovat erikseen saaneet parlamentin jäsenten tuen. Ei olisi ollut järkevää torjua kollegiota. Näin ollen komission nimittämisäänestys oli vain muodollisuus, hallinnollinen hyväksyminen. Äänestäessäni Barroson toisen komission puolesta en aio antaa sille varauksetonta poliittista tukeani. Arvioin komissiota sen poliittisten aloitteiden perusteella.
<SPEAKER ID="171" NAME="Sylvie Goulard  " LANGUAGE="FR">
Vaikka kollegiossa on useita todella eteviä yksilöitä, äänestin komission nimitystä vastaan kahdesta syystä. Edellisen komission epäonnistuminen talous- ja raha-asioissa (Lissabonin strategia, euroalueen valvonta) tunnetaan hyvin. Kun tarkastellaan Euroopan unionin ulkoista edustusta, Catherine Ashtonilla ei ole vaadittavia taitoja eikä hän näytä päättäneen sitoutua tehtävään, kuten näimme Haitin tragedian yhteydessä. Hän oli mukana Tony Blairin hallituksessa, joka hyökkäsi Irakiin ja rikkoi samalla kansainvälistä oikeutta. Lisäksi sama hallitus neuvotteli mahdollisuuden jättäytyä perusoikeuskirjan soveltamisen ulkopuolelle.
<SPEAKER ID="172" NAME="Mathieu Grosch  " LANGUAGE="DE">
Äänestin tämän komission puolesta, koska kaiken kaikkiaan se on osoittanut - erityisesti uuden kokoonpanonsa jälkeen - pystyvänsä toteuttamaan työn menestyksekkäästi. Komission ja parlamentin välisten neuvottelujen tulos on myös tyydyttävä. Minusta on erityisen tärkeää, että komissio ei saa vapaita käsiä tuleviksi viideksi vuodeksi, vaan että sitä arvioidaan jatkuvasti.
<P>
Jäljellä on erityinen haaste lisätä eri politiikanalojen johdonmukaisuutta, esimerkiksi ympäristöpolitiikassa ja sosiaali- ja talousasioissa, sekä muotoilla unionin ulkopuolelle suuntautuva viestintä siten, että Euroopan unionin politiikka on avoimempaa ja ymmärrettävämpää kaikkien kansalaisten kannalta.
<SPEAKER ID="173" NAME="Sylvie Guillaume  " LANGUAGE="FR">
Äänestin Barroson komissiota vastaan, koska se ei ole sosiaalisten uudistusten edistämistä koskevien vaatimusteni mukainen. Uudistukset ovat välttämättömiä, jos haluamme nousta kriisistä, jossa nyt olemme. On selvää, että tämä komissio ei mitenkään edusta vahvaa poliittista voimaa ja että se on hyvin kaukana siitä Euroopan unionista, jonka minä haluaisin innokkaasti nähdä. Tämän komission salkut on muotoiltu huonosti, ja sen toimivaltaa on heikennetty. Siltä puuttuu välineet toimia ja se varmasti pyrkii ennemminkin säilyttämään kansalliset kuin unionin edut.
<SPEAKER ID="174" NAME="Ian Hudghton  " LANGUAGE="EN">
Äänestin uuden komission kollegion puolesta. Edustamani alueen, Skotlannin, näkökulmasta uudella komissiolla on käsiteltävänään huomattavia ongelmia ja haasteita. Yhteisen kalastuspolitiikan ja yhteisen maatalouspolitiikan uudistukset ovat edessä, ja Skotlannin keskeiset intressit näillä aloilla on tunnustettava. Kehotan asianomaisia komission jäseniä varmistamaan, että Skotlannin rannikko- ja maaseutuyhteisöt voivat menestyä sosiaalisesti ja taloudellisesti. Koska Skotlanti on tärkeä potentiaalinen energiatuotannon lähde, erityisesti uusiutuvan energian kannalta, komission pitäisi antaa etusija hankkeille ja aloitteille, joiden avulla Skotlanti voi kehittää mahtavaa potentiaaliaan puhtaan vihreän energian toimittajana.
<P>
Euroopan unionia kannattavan puolueen jäsenenä toivon, että tämä komissio pystyy palauttamaan uskoa Euroopan unioniin, sillä niin monet skotit ovat menettäneet sen esimerkiksi epäonnistuneesta kalastuspolitiikasta Skotlannin saamien kokemusten välittömänä seurauksena.
<SPEAKER ID="991" NAME="Cătălin Sorin Ivan  " AFFILIATION="S&amp;D">
kirjallinen. - (RO) Barroson toinen komissio on ensimmäinen, joka toimii Lissabonin sopimusta soveltaen ja tilanteessa, jossa Euroopan parlamentin toimivaltuudet ovat entistä laajemmat, mikä tekee siitä aikaisempaa näkyvämmän ja aktiivisemman kumppanin. Äänestyksen tuloksen perusteella nimitimme komission jäsenten kollegion, jonka kokonaissuoritus ei onnistunut aivan ongelmitta. Vaikeuksista korostetusti tuli esille Bulgarian nimeämä komission jäsen ja hänen korvaamisensa toisella henkilöllä. Se, että onnistuimme täyttämään tämän tehtävän ja muuttamaan kollegion kokoonpanoa, merkitsee oikeastaan onnistumista Euroopan parlamentille kokonaisuudessaan ja erityisesti poliittiselle ryhmällemme. Uskon, että kollegion puolesta annettu ääni on kaikkein sopivin vaihtoehto hetkenä, jolloin päätöksenteon lykkääminen olisi saattanut ajaa Euroopan unionin epämukavaan tilanteeseen, jossa tehottomuussyytökset olisivat olleet perusteltuja. Uuden komission on nyt tärkeä päästä töihin käsiksi mahdollisimman nopeasti ja päästä samalle tasolle Euroopan parlamentin kanssa - joka valittiin jo seitsemän kuukautta sitten - ainakin jo tehtyyn työhön nähden. Toivomme hyvää yhteistyötä, jossa tavoitteet ja toimintaohjelmat saavat konkreettisemman muodon kuin kuulemistilaisuuksissa.
<SPEAKER ID="990" NAME="Danuta Jazłowiecka" AFFILIATION="PPE">
(PL) Äänestin tyhjää komission jäsenten kollegiosta järjestetyssä äänestyksessä, koska hyvien ehdokkaiden rinnalla mukana oli heikkoja ja hyvin heikkoja ehdokkaita. En pysty hyväksymään sellaisten henkilöiden nostamista eurooppalaisen diplomatian huipulle, kuten talous- ja raha-asioista tai työllisyys- ja sosiaaliasioista vastaavaksi komission jäseneksi, jotka eivät ole päteviä hoitamaan näitä toimia. Meidän on syytä muistaa, että olemme edelleen kriisissä ja etsimme edelleen ulospääsyä tästä kriisistä. Euroopan unionissa ei tästä syystä voi olla komission jäseniä, jotka vasta nyt alkavat opetella salkkunsa sisältämiä asioita. Olen hämmästynyt Euroopan komission puheenjohtajan asenteesta, sillä vaikka hän on ollut toimessa jo viisivuotisen toimikauden ajan ja saanut laajaa kokemusta komission johtamisesta, hän esitti näin heikkoja ehdokkaita. Rehellisesti sanottuna minun olisi pitänyt äänestää ehdotettua komission kokoonpanoa vastaan, mutta heikkojen ehdokkaiden lisäksi mukana oli myös useita oikein hyviä, kuten Puolan ehdokas Janusz Lewandowski. Vaikka äänestin tyhjää, toivotan koko komissiolle pelkästään menestystä, koska se on niin tärkeää kaikille eurooppalaisille.
<SPEAKER ID="175" NAME="Tunne Kelam" AFFILIATION="PPE">
kirjallinen. - (EN) Äänestin komission kollegion puolesta ja ilmaisin näin luottamukseni etenkin komission puheenjohtajaa kohtaan. En pidä komission kokoonpanoa ihanteellisena. Ulko- ja turvallisuuspolitiikan korkea edustaja on minun kannaltani jatkuvasti ongelmallinen, sillä hänellä ei ole tarvittavaa kokemusta ulkopolitiikasta eikä selvää visiota siitä, miten Euroopan unionin ulko- ja turvallisuuspolitiikkaa tulisi johtaa. Tästä huolimatta pidän ratkaisevan tärkeänä, että komissio alkaa työskennellä täydellä valtakirjalla ja katson, että Euroopan parlamentin laaja tuki asiassa on hyvin tärkeää, sillä komissio ja Euroopan parlamentti ovat mielestäni läheisimmät liittolaiset muodostaessaan EU:n yhteistä politiikkaa.
<SPEAKER ID="989" NAME="Alan Kelly  " LANGUAGE="EN">
Me kaikki toivomme uudelle komissiolle hyvää. Komissiolla on käsiteltävänään monta ensisijaisen tärkeää asiaa, mutta epäilemättä on yksi alue, josta kaikki olemme yhtä mieltä ja se on tarve luoda työpaikkoja. Tämän pitäisi olla keskeinen tukipilari, ja komissiota tullaan arvioimaan siltä pohjalta, miten se on onnistunut luomaan työpaikkoja. Suoraan sanottuna monet jäsenvaltiot ovat kohdanneet tai kohtaavat taloudellisen romahduksen. Tilanteen kääntäminen ja Euroopan unionin kehittäminen älykkääksi, sosiaaliseksi markkinataloudeksi, joka on globaali johtaja kaikilla talouselämän aloilla - tässä punnitaan tämän komission osaaminen. Erityinen toiveeni on, että irlantilainen komission jäsen Geogheghan Quinn ottaisi johtavan roolin uudessa komissiossa innovointia ja tutkimusta koskevine salkkuineen. Hän tulee olemaan ratkaisevan tärkeässä asemassa Euroopan unionin elpymisen kannalta, ja toivotan hänelle kaikkea hyvää.
<SPEAKER ID="176" NAME="Morten Løkkegaard  " LANGUAGE="DA">
Arvoisa puhemies, Barroson uudesta komission jäsenten ryhmästä on esitetty paljon kauniita sanoja - ja aivan oikeutetusti.
<P>
Esitän nyt puheenvuoroni, koska on välttämätöntä kiinnittää huomiota suureen virheeseen, joka tehtiin uutta komissiota muodostettaessa. Joku saattaa turhaan etsiä viestinnästä vastaavaa komission jäsentä. Toimi on yksinkertaisesti lakkautettu - ja tämä tapahtuu hetkenä, jolloin Euroopan unioni tarvitsee - enemmän kuin koskaan - kunnollista, koordinoitua ja harkittua viestintäpolitiikkaa.
<P>
Lähetin joitakin viikkoja sitten Euroopan liberaalidemokraattien ryhmän puolesta Barrosolle kirjeen, jossa esitimme huolemme asiasta ja kysyimme, miksi ei ole enää viestinnästä vastaavaa komission jäsentä.
<P>
Vastausta emme ole saaneet, mikä ehkä sinänsä on jonkinlainen vastaus, vaikkeikään tyydyttävä.
<P>
Näin ollen vaikuttaa siltä, että kukaan ei ole varma siitä, miksi EU:lla ei ole komission jäsentä alaa varten, joka on uskomattoman tärkeä, itse asiassa ratkaisevan tärkeä, jos niiden monien hienojen puheiden, joissa pyritään lähentämään unionia ja kansalaisia toisiinsa ja luomaan yhteinen eurooppalainen julkinen alue, pitäisi olla muutakin kuin vain kauniita sanoja.
<P>
Odotan edelleen vastausta puheenjohtaja Barrosolta ja toivon, että vastaus sisältää hyvän viestintäsuunnitelman tuleviksi viideksi vuodeksi.
<SPEAKER ID="988" NAME="Isabella Lövin  " AFFILIATION="Verts/ALE">
kirjallinen. - (EN) Olen samaa mieltä komission nimittämismenettelyn saamasta kritiikistä, niin kuin on todettu vihreiden ryhmän päätöslauselmassa, erityisesti avoimuuden puutteesta. Jäsenvaltiot ovat valinneet ehdokkaansa ennemminkin kotimaan politiikkansa näkökohtien perusteella kuin soveltuvuutensa pohjalta. Lisäksi kritisoin sitä, ettei ole mahdollisuutta olla hyväksymättä yksittäisiä ehdokkaita. En kuitenkaan voinut äänestää koko komissiota vastaan, koska ehdottoman tärkeistä ja keskeisistä asioista vastaavia ehdokkaita pidettiin kaikkia hyvin pätevinä ja sitoutuneina asiaansa. Näitä aloja ovat ilmasto, ympäristö, kehitysyhteistyö, humanitaarinen apu, maatalous ja kalatalous. Tästä syystä äänestin tyhjää uudesta komissiosta äänestettäessä.
<SPEAKER ID="177" NAME="Thomas Mann  " AFFILIATION="PPE">
kirjallinen. - (DE) Äänestin juuri Euroopan komission puolesta, vaikka tämä ei ollut helppo päätös. Syynä tähän on se, että kuulemistilaisuuksien aikana esiin nousi joitakin jäsenvaltioidensa esittämiä ehdokkaita, joilla ei ollut riittävää erityisalan tuntemusta, jotka eivät pystyneet kehittelemään konkreettisia ideoita heille osoitetuista vastuualueista ja jotka eivät todellakaan pystyneet esittämään minkäänlaisia tulevaisuuden visioita. Euroopan parlamentin ja komission välinen puitesopimus tulevaisuuden yhteistyöstä jättää myös monia kysymyksiä auki. Tällä hetkellä se on pelkästään Euroopan parlamentin laatima toivelista, johon ei liity velvoitteita. Neuvotteluissa on nyt määriteltävä tarkoin, miten merkittävästi Lissabonin sopimus vahvistaa meidän, kansan valitsemien edustajien, oikeuksia. Toimielinten välisessä sopimuksessa on kuitenkin joitakin tärkeitä askelia oikeaan suuntaan. Riippumattoman elimen on määrä arvioida säännöllisesti kaikkien komission toteuttamien toimenpiteiden vaikutuksia. Parlamentille ilmoitetaan varhaisessa vaiheessa komission henkilömuutoksista. Parlamentin valtuuskunnan puheenjohtaja saa toimia tarkkailijana kansainvälisissä konferensseissa. Parlamentti saa osallistua Euroopan unionin vuosittaisen työohjelman valmisteluun ja täytäntöönpanoon. Lisäksi Euroopan komissio sitoutuu toimittamaan kolmen kuukauden kuluessa kertomuksen lainsäädäntöaloitteistaan. Tästä syystä äänestin tänään uuden Barroson komission puolesta.
<SPEAKER ID="987" NAME="Bogdan Kazimierz Marcinkiewicz  " LANGUAGE="PL">
Euroopan komissiolle antamani ääni on luottamuksen ja toivon osoitus Barroson uudelleenvalittua kabinettia kohtaan. Huolimatta monista kiistoista ja siitä, että joiltakin komission jäseniltä puuttuu kokemusta, minusta meidän olisi annettava Euroopan komission käydä käsiksi ilmaantuneisiin ongelmiin. Ainoastaan osallistumalla asioihin aktiivisesti ja tekemällä todellista työtä komission jäsenet voivat osoittaa todellisen arvonsa. Toivon, että uusi komissio osoittaa tiiviissä yhteistyössä Euroopan unionin neuvoston ja Euroopan parlamentin kanssa - joka valvoo sitä tehokkaasti - että äänestin oikein.
<SPEAKER ID="178" NAME="David Martin  " AFFILIATION="S&amp;D">
kirjallinen. - (EN) Olen tyytyväinen uuden komission nimittämiseen ja odotan innokkaasti, että komissio täyttää lupauksensa. Olen erityisen tyytyväinen Cathy Ashtonin nimityksen vahvistamiseen, ja olen varma, että hänen hiljainen diplomatiansa hyödyttää koko Eurooppaa.
<SPEAKER ID="179" NAME="Jean-Luc Mélenchon  " LANGUAGE="FR">
Barroson toinen komissio on, kuten sen puheenjohtajan valinta osoitti, jatkoa aikaisemmille komissioille, niiden uusliberaalille politiikalle, joka on ajanut Euroopan unionin pitkäaikaiseen taloudelliseen, sosiaaliseen ja ympäristöä koskevaan kriisiin, joka on tästä lähtien uuden komission kriisi. Barroson esittelemä ohjelma ja komission jäsennimitykset eivät kumpikaan osoita minkäänlaisia muutoksen merkkejä komission poliittisissa tavoitteissa.
<P>
Barroson toinen komissio on jossakin pahimman mahdollisen tilanteen ja sen rappeutumisen välimaastossa. Se ilmentää unionia, joka on saatettu sosiaaliseen tuhoon ja uusliberaalin eliitin rakastamaan atlanttilaisuuteen, unionia, joka kieltäytyy irtautumasta uusliberaalista dogmista, jossa keskitytään ainoastaan voittoihin, mikä tuhoaa ihmiset ja maapallon. Tehtäväni Euroopan parlamentin jäsenenä on rakentaa Eurooppaa, jossa vaurautta jaetaan tasaisesti ja tehdään ympäristön kannalta suotuisia suunnitelmia, sillä näitä ihmiset tarvitsevat. Tästä syystä äänestän sellaista komissiota vastaan, joka on tämän vastakohta.
<SPEAKER ID="180" NAME="Nuno Melo  " LANGUAGE="PT">
Järjestettyämme useiden viikkojen ajan kuulemistilaisuuksia uusille komission jäsenille nyt ei ole sopiva hetki asettaa kyseenalaiseksi komission jäsenten kollegiota, joka on jo monien tuntien ajan eri valiokunnissa tarjonnut hyvin hyödyllisiä selvityksiä politiikan aloista, joilla on tehtävä päätöksiä.
<P>
Tästä syystä nyt on aika antaa Euroopan unionille legitiimi komissio, joka pystyy vastaamaan viime aikojen vaikeisiin tapahtumiin. Tässä toistetaan pääaihetta, joka on peräisin päätöslauselmaesityksistä, ja järjestetyistä äänestyksistä. Allekirjoittanut on erityisen tyytyväinen siihen, että Euroopan unioni on nyt paremmin varustautunut kohtaamaan tämänhetkiset ongelmat ja tulevaisuuden haasteet.
<SPEAKER ID="986" NAME="Elisabeth Morin-Chartier  " LANGUAGE="FR">
Vankkumattomana Euroopan unionin kannattajana ja Euroopan komission ja Euroopan parlamentin välisen viisivuotisen puitesopimuksen hyväksymisen seurauksena annoin tukeni uuden Euroopan komission nimittämiselle, kuten teki enemmistö kollegoistani Euroopan kansanpuolueen ryhmästä (kristillisdemokraatit). Äänestyksen tulos on selvä: 488 ryhmäni jäsentä oli samaa mieltä ja hyväksyi Euroopan komission jäsenten kollegion nimittämisen. Haluaisin painottaa, että tämä on ensimmäinen kerta Euroopan unionin historiassa, kun parlamentti on nimittänyt Euroopan komission todellisena yhteislainsäätäjänä. Kriisin ravisuttamassa Euroopassa ja uutta toimielinrakennetta sovellettaessa tarvitsemme kunnianhimoa ja merkittävän yhdistävän hankkeen, jotta voisimme tarjota Euroopan unionin kansalaisille vahvemman unionin. Tämän vuoksi kehotan Euroopan komissiota tarttumaan toimeen viipymättä.
<SPEAKER ID="181" NAME="Rareş-Lucian Niculescu  " LANGUAGE="RO">
Äänestin Barroson toisen komission puolesta kahdesta syystä. Ensimmäinen syy on se, että hän on esittänyt uskottavan ja realistisen ohjelman, jota pidän asianmukaisena tämänhetkisten tarpeiden kannalta. Toivon, että uusi kollegio panee ohjelman täytäntöön mahdollisimman nopeasti. Toinen syy on, että Barroson ryhmä koostuu monista luotettavista ammattilaisista, jotka - uskon lujasti - myötävaikuttavat merkittävästi niiden uudistusten onnistumiseen, joita tarvitsemme tulevina vuosina.
<SPEAKER ID="985" NAME="Wojciech Michał Olejniczak  " LANGUAGE="PL">
Euroopan parlamentin sosialistien ja demokraattien ryhmään kuuluva Puolan valtuuskunta äänesti myönteisesti äänestettäessä uuden Euroopan komission luottamuksesta. Olemme kuitenkin tietoisia juuri nimitetyn komission heikoista puolista ja epäilyksistä, joita joidenkin komission jäsenten pätevyydestä on esitetty. Meidän täytyi odottaa uutta Euroopan komissiota pitkään. On kuitenkin myönnettävä, että uusi komissio todellakin sai ylivoimaisen äänten enemmistön. Tämä on vahva mandaatti tulevaisuutta varten. Toisaalta kuitenkaan tuskin kukaan äänesti uuden komission puolesta varauksetta. Yhden ongelman muodostaa varmasti se, että 27 komission jäsenen muodostaman ryhmän salkut usein ovat päällekkäisiä, mikä ei ole kovinkaan selvä tilanne.
<P>
Monet jäsenet viittaavat myös siihen ongelmaan, että puheenjohtaja Barroso valvoo liiaksi tiettyjä komission jäseniä. Olemme tyytyväisiä siihen, että uusi komissio toteuttaa arvion rahoituskriisin sosiaalisista ja taloudellisista vaikutuksista. Olen kuitenkin hyvin pettynyt siihen, että puheenjohtaja Barroso ei puheessaan selvittänyt yhteisen maatalouspolitiikan uudistusta eikä koheesiopolitiikkaa. Kyseiset alat tulevat varmasti kuulumaan keskeisimpiin Euroopan komission tulevan toimikauden työssä.
<SPEAKER ID="182" NAME="Justas Vincas Paleckis  " AFFILIATION="S&amp;D">
kirjallinen. - (LT) Kaikkien unionin jäsenvaltioiden kansalaisten ja toimielinten pitäisi toivoa kovasti sitä, että parhaista ja voimakkaimmista ehdokkaista tulee komission jäseniä. Niin ehdokkaat esittäneillä jäsenvaltioilla kuin Euroopan parlamentin jäsenilläkin on suuri vastuu. Valitettavasti jotkin jäsenvaltiot eivät toimi tämän asenteen ohjaamina. Joskus saa sellaisen vaikutelman, että Euroopan unionin jäsenvaltiot lähettävät Brysseliin heikkoja tai ei-toivottuja poliitikkoja, jotta nämä vapauttaisivat tietyn toimen kotimaassaan. Tämä on vaarallinen suuntaus. Euroopan parlamentti pyrkii kuitenkin näyttämään punaista korttia heikoille ehdokkaille, jotka ovat saaneet paitsi komennuksen hallitukseltaan myös komission puheenjohtajan Barroson hyväksynnän tai joiden taloudellisia etuja vaivaa avoimuuden puute. Viisi vuotta sitten kaksi ehdokasta epäonnistui, tänä vuonna yksi. Parlamentin jäsenillä ei toistaiseksi kuitenkaan ole oikeutta äänestää yksittäisten komission jäsenten puolesta, vaan äänestämme komission jäsenten kollegiosta. Koska enemmistö komission jäsenehdokkaista antoi hyvän vaikutelman, äänestin uuden Euroopan komission puolesta.
<SPEAKER ID="183" NAME="Alfredo Pallone  " LANGUAGE="IT">
Euroopan unioni tarvitsee kiireisesti arvovaltaisen johtajan, jota tämä komissio edustaa kaikilta osin.
<P>
Uudella komissiolla tulee olemaan vaikea tehtävä vauhdittaa kestävää kehitystä panemalla Euroopan talousmalli kokonaisuudessaan täytäntöön, siis sosiaalinen markkinatalousmalli.
<P>
Sisämarkkinoiden vahvistamisen kautta on tarjottava avain terveen kilpailun säilyttämiseen, minkä avulla rohkaistaan työpaikkojen luomista ja kasvua. Olen erityisen ylpeä siitä, että Italian tarjoama uusi täytäntöönpanoviranomainen, Antonio Tajani, joka on hyvin ansioitunut ja pätevä, sai yhden keskeisimmistä salkuista, nimittäin teollisuussalkun, jolla on strategista merkitystä kriisin käsittelyssä ja eurooppalaisen tuotannon uudelleenjärjestelyssä.
<P>
Tämän uuden toimikauden aikana komission on asetettava itselleen selviä painopistealueita ja pystyttävä antamaan eurooppalaiset kasvot maahanmuuttopolitiikalle ja energiapolitiikalle. Tätä kautta unioni saa johdonmukaisen lähestymistavan, jota on tällä hetkellä vaikea saavuttaa. Sen on myös annettava Euroopan unionille nimensä arvoinen ulko- ja puolustuspolitiikka.
<SPEAKER ID="184" NAME="Teresa Riera Madurell  " LANGUAGE="ES">
Teollisuus-, tutkimus- ja energiavaliokunta on vastuussa tutkimuksesta, energiasta ja tietoyhteiskunnan kehityksestä. Nämä ovat kolme painopistealuetta, joita tarvitaan kriisistä nousemiseksi ja tuotantojärjestelmän uudistamiseksi, mitä minä ja Euroopan parlamentin sosialistien ja demokraattien ryhmä haluamme, jotta voisimme olla kilpailukykyisiä ja innovatiivisia, mutta myös sosiaalisesti ja ympäristön kannalta kestäviä. Tutkimus ja innovaatio ovat pääasiallisia muutoksen liikkeelle panevia voimia. Puheenjohtaja Barroso sitoutui myöntämään kolme prosenttia tutkimukseen ja kehitykseen. Huolestuimme kuitenkin nähdessämme, kuinka ala on vähitellen menettänyt painopistettään poliittisten aikataulujen ja talousarvion osalta. Komissio on tässä mielessä sitoutunut asiaan aikaisempaa selvemmin. Talouden elpyminen tulee paljolti tapahtumaan energiamallimme muutoksen tuloksena. Talouden tulevaisuus on vihreän talouden tulevaisuus. Komissio vahvisti myös tämän tavoitteen. Tietoyhteiskuntaa koskevissa asioissa olemme yhtä mieltä monista haasteista, jotka meidän on kohdattava, jotta voisimme taata kaikille mahdollisuuden käyttää tieto- ja viestintätekniikkaa kaikkialla. Valiokunnassamme esiintyneet komission jäsenet esittivät merkittäviä ja yksityiskohtaisia sitoumuksia, ja osoitimme heille luottamustamme, mutta takaamme, että varmistamme myös, että kyseisistä sitoumuksista pidetään kiinni.
<SPEAKER ID="185" NAME="Bart Staes  " AFFILIATION="Verts/ALE">
kirjallinen. - (NL) Vastasin kielteisesti kysymykseen siitä, pitäisikö Barroson toista komissiota pitää sopivana moottorina, aloitteentekijänä ja innostajana eurooppalaiselle hankkeelle. Barroso ei ole sellainen voimakas johtaja, jota tarvitsemme. Hän antoi viiden erittäin kriittisen vuoden kulua ohitse. Näinä vuosina Euroopan unioni olisi voinut tavoitella vähemmän uusliberaalia ja sosiaalisempaa politiikkaa. Näinä vuosina Euroopan unioni olisi voinut tukea pk-yrityksiä. Kuluneina vuosina Barroso olisi voinut auttaa tukemaan eurooppalaisen riippumattoman median laatua ja demokratisoimaan unionin päätöksentekoa, jotta miljoonille kansalaisille olisi annettu lisää luottamusta eurooppalaiseen yhteistyöprojektiin. Mitään edellä mainituista ei tapahtunut.
<P>
Komissio keskittyi sokeasti markkinoiden vapauttamiseen, korkeisiin osakemarkkinahintoihin ja makrotaloudelliseen kasvuun, ja EU:n sosiaalisesta ja kestävästä puolesta tuli epäselvä. Maailmaa on ravistellut kolme kriisiä: rahoitus- ja talouskriisi, sosiaalinen kriisi ja ympäristökriisi. Kollektiivisen vastauksen puuttuminen ruokkii yleistä kyynisyyttä ja poliittista nihilismiä. Barroson heikko ja epämääräinen poliittinen suunnitelma ei juuri anna toivoa muutoksesta. Hän hyväksyi sen, että jäsenvaltiot toisinaan asettavat etualalle täysin kyvyttömiä ehdokkaita, ja hän jakoi joidenkin komission jäsenten salkut, mistä seuraa epävarmuutta siitä, kuka onkaan vastuussa ratkaisevan tärkeistä politiikan aloista. Barrosolla ei ole visiota eikä poliittista rohkeutta, ja tämä on kaikkea muuta kuin palvelus Euroopalle. Tämän vuoksi äänestin komissiota vastaan.
<SPEAKER ID="186" NAME="Nuno Teixeira  " LANGUAGE="PT">
Parlamentti ja komissio joutuvat käsittelemään Euroopan unionin keskeisiä ongelmia, nimittäin kääntämään kriisin suunnan elvyttämällä taloutta ja työllisyyttä, tasapainottamalla jäsenvaltioiden julkista taloutta ja neuvottelemalla vuoden 2013 jälkeisen kauden rahoituskehyksestä, minkä yhteydessä haluaisin painottaa koheesiopolitiikan merkitystä. Minulla oli tilaisuus esittää aluepolitiikasta vastaavalle komission jäsenehdokkaalle Johannes Hahnille kysymyksiä, joissa tiedustelin hänen kiinnostustaan luoda pysyvän rahoitustuen erityisrahasto syrjäisimmille alueille. Esitin hänelle myös ehdotuksen joustavammasta kelpoisuusjärjestelmästä, jotta niin kutsutut siirtymäalueet voisivat saada tukea rakennerahastoista, toisin sanoen ne alueet, jotka ovat juuttuneet lähentymistavoitteiden ja kilpailukyky- ja työllisyystavoitteiden välille. Komission jäsenehdokas osoitti olevansa pätevä ja perusteellinen sekä olevansa valmis tutkimaan kyseisiä mahdollisuuksia, mikä antaa minulle luottamusta siihen, että hänellä on tulevaisuudessa halukkuutta ja ymmärtämystä syrjäisimpiä alueita, kuten Madeiraa kohtaan. Äänestin komission jäsenehdokasryhmän, jota tulee johtamaan José Manuel Barroso, puolesta, sillä yleisesti ottaen he ovat osoittaneet hyvää teknistä valmiutta, vakavuutta ja kunnianhimoa pystyäkseen vastaamaan Euroopan unionin haasteisiin unohtamatta arvoja, jotka tukevat sen perustaa, nimittäin solidaarisuutta ja alueellista koheesiota.
<SPEAKER ID="187" NAME="Róża Gräfin von Thun Und Hohenstein  " LANGUAGE="PL">
Äänestin komission nimittämisen puolesta, vaikka monen komission jäsenen kohdalla olisin mielelläni esittänyt erillisen mielipiteen. Kuten kaikki tiedämme, Euroopan parlamentti äänestää ainoastaan koko komission kokoonpanosta. Huolimatta siitä, etten voi sanoa olevani ilahtunut Catherine Ashtonin valinnasta, komission jäsenten kollegiossa on enimmäkseen erittäin päteviä ja kokeneita henkilöitä. Euroopan kansanpuolueen ryhmä (kristillisdemokraatit), johon minä kuulun, päätti tukea komissiota, jotta Euroopan unioni voisi työskennellä tehokkaasti. Jos olisin äänestänyt komission nimittämistä vastaan, se olisi ollut mielenilmaus ja sitä olisi voitu pitää lojaaliuden puutteena ryhmääni kohtaan, mutta se ei olisi vaikuttanut parlamentin päätökseen. Puheenjohtaja Barroson uudessa komissiossa on kokeneita ja viisaita poliitikkoja, kuten Michel Barnier ja Viviane Reding, joiden kanssa tulen työskentelemään tiiviisti. Budjetista vastaava Janusz Lewandowski tulee myös varmasti olemaan loistava komission jäsen. Voimme olla aidosti ylpeitä. Euroopan parlamentti pystyi myös vaikuttamaan Bulgariaan, joka vaihtoi Rumiana Jelevan - joka ei ollut kovin pätevä humanitäärisen avun ja kehitysyhteistyön alalla - Kristalina Georgievaan. Pidän tätä suurena menestyksenä ja Euroopan parlamentin rakentavana myötävaikutuksena uuden komission muodostamisessa. Luulen, että tällä hetkellä tehokkain tapa, jolla voimme työskennellä, on viisaiden ehdotusten tekeminen ja välillinen vaikuttaminen puheenjohtaja Barrosoon ja jäsenvaltioihin. Äänestäminen komissiota vastaan olisi pidentänyt kalliita neuvotteluja ja lopullinen tulos ei välttämättä olisi ollut parempi kuin se, minkä saavutimme.
<SPEAKER ID="188" NAME="Georgios Toussas  " LANGUAGE="EL">
Euroopan komission jäsenet saivat luottamuslauseen Euroopan pääkaupungin poliittisilta edustajilta, mutta eivät työläisiltä. Euroopan unionin jäsenvaltioiden uusliberaalit ja sosiaalidemokraattiset hallitukset sekä Euroopan parlamentti nimittivät Euroopan komission jäsenet. Ainoa poliittinen kriteeri heidän valinnalleen on se, että he ovat kykeneviä palvelemaan Euroopan pääkaupungin etuja ilman esteitä. Euroopan komission jäsenet näkivät vaivaa vahvistaakseen tämän Euroopan parlamentin valiokunnissa järjestettyjen kuulemistilaisuuksien aikana, kun he horjumatta tukivat seuraavia asioita: Euroopan unionin imperialistista luonnetta, ruohonjuuritason vastaisen politiikan voimaa ja kansainvälisellä tasolla toteutettuja unionin sotilaallisia hyökkäyksiä, joihin se on ryhtynyt pääkaupungin hyödyllisyyden lisäämiseksi; komission jäsenten omistautumista yhteismarkkinoiden ja Maastrichtin sopimuksen neljän vapauden, kilpailukyvyn ja kapitalististen uudelleenjärjestelyjen kokonaisvaltaiseen toteuttamiseen saadakseen aikaan sopivat olosuhteet kaiken keskittämiseksi pääkaupunkiin; ruohonjuuritason vastaisten toimenpiteiden tehostamista totaalisessa hyökkäyksessä työläisten työtä, palkkoja, sosiaalisia ja vakuutuksiin liittyviä oikeuksia vastaan monopolien etujen lisäämiseksi; taantumuksellisten syytteeseen asettamiseen tarkoitettujen välineiden lisäämistä ja vahvistamista työläisten ja ruohonjuuritason mielenosoitusten tukahduttamiseksi. Euroopan parlamenttiin kuuluvat Kreikan kommunistisen puolueen jäsenet äänestivät Euroopan komissiota vastaan, sillä tämä komissio tulee jatkamaan ja voimistamaan politiikkaansa, jolla riistetään työläisiä, köyhiä maanviljelijöitä ja yrittäjiä.
<SPEAKER ID="189" NAME="Geoffrey Van Orden" AFFILIATION="ECR">
kirjallinen. - (EN) Haluamme pragmaattisen Euroopan komission, joka saa aikaan uudistuksen, johon sisältyy sääntelyn purkamista ja Euroopan unionin menojen leikkauksia, sillä menoissa keskitytään ennemminkin johdon asioihin kuin poliittiseen integraatioon. Osa nimitetyistä komission jäsenistä on päteviä, osa ei. Korkean edustajan toimi on Lissabonin sopimuksen tuote. En hyväksy sopimusta enkä sen synnyttämiä asioita. Sopimus ei ole demokraattisesti legitiimi. Catherine Ashton valittiin Euroopan sosialistipuolueiden keskuudessa takahuoneessa tehdyllä sopimuksella - Yhdistyneen kuningaskunnan pääministerin jälkikäteen saama ajatus. Sen lisäksi, että hänellä ei ole kokemusta vaadituista tehtävistä, hänellä on takanaan epäilyttävä menneisyys CND:n (Campaign for Nuclear Disarmament) kansallisena rahastonhoitajana. Tämä kumouksellinen järjestö yritti yksipuolisesti riisua Yhdistyneen kuningaskunnan aseista, kun kylmä sota oli pahimmillaan, ja levitti huolta ja epätoivoa. Komissiossa on monta jäsentä, jotka ovat aikoinaan olleet kommunisteja. Jotkut ehdokkaat, kuten László Andor, näyttivät ymmärtävän kovin vähän salkuistaan ja olivat halukkaita lisäämään yhä enemmän hyödytöntä sääntelyä. On väärin, että parlamentti ei voi äänestää yksittäisistä komission jäsenistä, vaan sen täytyy äänestää kollegiosta kokonaisuutena. Hyväksyisin osan jäsenistä, mutta äänestäisin joitakin jäseniä vastaan. Ryhmäni solidaarisuuden nimissä äänestin tyhjää.
<SPEAKER ID="984" NAME="Angelika Werthmann  " LANGUAGE="DE">
Puheenjohtaja Barroso, pragmaattinen syy äänestää ehdotetun komission puolesta on yksinkertaisesti se, että työ, joka on tehtävä, voidaan lopulta aloittaa. Näin säästetään arvokkaita veronmaksajien rahoja. Puheenjohtaja Barroso, osoititte taitoa valitessanne komission. Osa komission jäsenehdokkaista on loistavia. Mukana on myös sellaisia, joilla varmasti on potentiaalia kehittyä. Heille pitäisi antaa mahdollisuus, niin kuin he toivovat, saada tutustua Euroopan unionin haasteisiin. Joukossa on kuitenkin muutamia jäsenehdokkaita, jotka jättävät toivomisen varaa, joilla ei tunnu olevan erityistietämystä ja joilla ei ole tarvittavaa kunnianhimoa Euroopan unionin huippuvirkojen hallussa pitämiseksi.
<P>
Näistä syistä hylkäsin tässä kokoonpanossa ehdotetun komission. Toivon, että komission jäsenet nimitettäisiin paljon avoimemmalla tavalla ja että löytyisi pätevämpiä naispuolisia komission jäseniä.
<SPEAKER ID="983" NAME="Anna Záborská  " LANGUAGE="FR">
Äänestin päätöslauselmaesityksen ja näin ollen uuden Euroopan komission puolesta. Euroopan parlamentti ei anna avointa sekkiä puheenjohtaja Barrosolle ja komission jäsenten kollegiolle. Tapasin puheenjohtaja Barroson säännöllisesti hänen ensimmäisen toimikautensa aikana johtaessani tuolloin naisten oikeuksien ja tasa-arvon valiokunnan työtä. Pystyin tästä syystä tarkkailemaan hänen ymmärtäväistä lähestymistapaansa hänen johtaessaan Euroopan komission työtä, kunnioittaen muita ihmisiä ja yhteistä etua. Olen myös onnellinen Slovakian ehdokkaan puolesta, johon kohdistettiin epäoikeudenmukaista arvostelua, joka puolestaan oli lähtöisin tietämättömyydestä ja esitettiin ainoastaan mitättömistä poliittisista syistä. Kun herjausta ja vähemmistöjä käytetään kampanjan töhrimisen kautta asettamaan poliittisen henkilön rehellisyys kyseenalaiseksi mitättömistä poliittisista syistä, tästä alkaa institutionaalisen poliittisen kulttuurin rappio. Toivon koko sydämestäni, että kaikki Euroopan komission jäsenet saavat aikaan eriomaista työtä.
