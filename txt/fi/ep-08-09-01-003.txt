<CHAPTER ID="003">
Muistosanat
<SPEAKER ID="008" NAME="Puhemies">
(DE) Hyvät kollegat, minulla on ikävä kyllä kerrottavanani muutamia hyvin surullisia uutisia. Saimme kesän aikana erittäin surullisen tiedon ystävämme ja kollegamme professori Bronisław Geremekin traagisesta kuolemasta. Hän oli suuri puolalainen isänmaanystävä ja todellinen eurooppalainen, joka vuosikymmenien ajan taisteli väsymättömästi sen puolesta, että Puolan kansa pääsisi osalliseksi demokratiaa, vapautta, ihmisoikeuksia ja oikeusvaltiota koskevista perusarvoista. Hänen osallistumisensa demokraattiseen vastarintaan ja merkittävän Solidaarisuus-kansanliikkeen toimintaan kantoi lopulta hedelmää.
<P>
Puola on jo lähes kahden vuosikymmenen ajan kuulunut oikeutetusti Euroopan vapaisiin ja demokraattisiin kansoihin ja, kuten tiedämme, siitä tuli Euroopan unionin jäsen 1. toukokuuta 2004. Bronisław Geremek osallistui tähän kehitykseen monien vuosien ajan myös Puolan parlamentin alahuoneen Sejmin jäsenenä sekä maansa ulkoministerinä vuodesta 1997 vuoteen 2000. Häntä voidaankin epäilemättä pitää yhtenä uuden Puolan perustajista ja pääarkkitehdeistä.
<P>
Bronisław Geremek oli ollut Euroopan parlamentin jäsen vuodesta 2004 alkaen. Me tunsimme hänet miehenä, joka uskoi syvästi ja aidosti eurooppalaiseen hankkeeseen. Se ilmensi hänen ihanteitaan ja vakaumustaan: sovintoa, vuoropuhelua ja sovittelua. Ihailin suuresti hänen ainutlaatuista kykyään olla samanaikaisesti lähellä maataan ja lähellä Euroopan unionia. Hän työskenteli väsymättömästi edistääkseen yhdentymiskehitystä, jota hän piti parhaana ratkaisuna maansa ja todellakin koko maanosamme tulevaisuudelle.
<P>
Olemme menettäneet eurooppalaiselta areenalta poikkeuksellisen hahmon - kollegamme, jonka traaginen ja ennenaikainen kuolema on jättänyt tyhjiön, jota on vaikea täyttää. Haluan ilmaista syvän osanottoni hänen perheelleen - erityisesti hänen kahdelle pojalleen - ja kaikille hänen ystävilleen. Me Euroopan parlamentissa kunnioitamme aina hänen muistoaan.
<P>
Hyvät kollegat, elokuun alussa saimme suureksi suruksemme kuulla myös kollegamme Willi Piecykin poismenosta vain vähän ennen hänen 60. syntymäpäiväänsä. Tänä murheellisena hetkenä haluaisin ilmaista Euroopan parlamentin puolesta vilpittömän myötätuntomme kollegamme perheelle ja ystäville. Willy Piecyk oli ollut Euroopan parlamentissa vuodesta 1992 alkaen. Hän oli yksi johtohahmoista liikenne- ja matkailuvaliokunnassa, jossa hän toimi monen vuoden ajan sosialistiryhmän edustajana.
<P>
Vain joitakin viikkoja sitten hän saattoi osallistua kanssamme Euroopan ensimmäisen merenkulkupäivän viettoon. Vaikka olinkin silloin tietoinen hänen vakavasta sairaudestaan, minusta vaikutti siltä, että hänen terveydentilansa oli paranemassa. Ikävä kyllä olin väärässä.
<P>
Willi Piecyk pysyy muistoissamme monin eri tavoin lukuisten tärkeiden hankkeiden alkuunpanijana. Hänen poismenonsa myötä me olemme menettäneet kollegan, jota kaikki parlamentissa kunnioittivat ja arvostivat. Muistamme Willi Piecykiä kiitollisina.
<P>
Hyvät kollegat, ikävä kyllä minun on kerrottava teille myös erittäin pidetyn entisen kollegamme Maria Luisa Cassanmagnago Cerrettin kuolemasta. Hän menehtyi 4. päivänä elokuuta. Minulla on hänestä erityisen eloisia muistoja, sillä hän tuli Euroopan parlamenttiin kanssani samaan aikaan vuonna 1979, jolloin hän ryhtyi ajamaan täällä parlamentissa Euroopan ja Euroopan yhdentymisen asiaa. Hän toimi Euroopan kansanpuolueen ryhmän varapuheenjohtajana ja oli Euroopan parlamentin varapuhemies vuodesta 1982 vuoteen 1987. Hänen muihin poliittisiin tehtäviinsä kuului puheenjohtajana toimiminen jonkin aikaa Euroopan parlamentin poliittisessa valiokunnassa, joka muutettiin sittemmin ulkoasiain valiokunnaksi.
<P>
Maria Luisa Cassanmagnago Cerretti innoitti poliittisella sitoumuksellaan erityisesti naisia, ja Euroopan parlamentin jäsenenä hän osoitti älyllistä rohkeutta ja myötätuntoa ja edisti arvokkaalla tavalla Euroopan yhdentymistä. Me muistamme häntä erityisen lämpimästi. Hyvät kollegat, kesäloman aikana tapahtui useita järkyttäviä lento-onnettomuuksia. Elokuun 20. päivänä kuoli 154 ihmistä lento-onnettomuudessa, joka oli Espanjan pahin 25 vuoteen. Lentokoneessa, joka oli matkalla Madridista Barajasin lentokentältä Kanariansaarille, oli yhteensä 172 ihmistä, joista katastrofista selvisi hengissä vain 18. Esitin onnettomuutta seuraavana päivänä lausunnon Euroopan parlamentin puolesta, ja haluaisin tänään ilmaista jälleen solidaarisuutta ja tukea menehtyneiden perheille ja ystäville.
<P>
Elokuun 24. päivänä, vain joitakin päiviä Madridin murhenäytelmän jälkeen, Kirgisian pääkaupungissa Biškekissä syöksyi lentokone maahan pian nousun jälkeen. Maahansyöksyssä menehtyi 68 matkustajaa ja miehistön jäsentä. Haluaisin kaikkien parlamentin jäsenten puolesta ilmaista sydämellisimmät osanottomme näiden ja muiden traagisten onnettomuuksien uhreille.
<P>
Pyydän teitä viettämään minuutin hiljaisuuden kunnioittaaksemme menehtyneiden muistoa.
<P>
(Parlamentti vietti minuutin hiljaisuuden.)
