<CHAPTER ID="020">
Ennakkoarvio Euroopan parlamentin tuloista ja menoista varainhoitovuodeksi 2010 (keskustelu) 
<SPEAKER ID="155" NAME="Puhemies">
(IT) Esityslistalla on seuraavana jäsen Maňkan laatima budjettivaliokunnan mietintö ennakkoarviosta Euroopan parlamentin tuloista ja menoista varainhoitovuodeksi 2010.
<SPEAKER ID="156" NAME="Vladimír Maňka">
esittelijä. - (SK) Arvoisa puhemies, tapaamisissani Euroopan parlamentin pääsihteerin Klaus Wellen kanssa panin alusta asti merkille hänen pyrkimyksensä ratkaista ongelmat. Arvostan hänen pyrkimystään optimoida Euroopan parlamentin, 6 000 henkeä työllistävän toimielimen, työskentelyä. Havaitsin myös samanlaista sitoutuneisuutta ja samanlaisen myönteisen lähestymistavan neuvotellessani Euroopan parlamentin eri pääosastojen edustajien kanssa.
<P>
Joillakin alueilla on jo havaittu säästökohteita ja ehdotettu parannuksia. Yhtenä esimerkkinä mainittakoon turvallisuuspalveluja koskeva johdon pääosaston toimintasuunnitelma, jolla voidaan saada Brysselissä, Strasbourgissa ja Luxemburgissa aikaan 2,6 miljoonan euron vuotuiset säästöt, ilman että tämä vaikuttaa kielteisesti turvallisuuteen ja suojeluun.
<P>
Useimmat Euroopan parlamentin talousarvion menoerät ja suurimmat hankkeet ovat luonteeltaan monivuotisia. Uskon vakaasti, että saamme toimintaa tehostettua, jos parannamme keskipitkän aikavälin budjettisuunnittelua ja lisäämme sen avoimuutta. Hyvät parlamentin jäsenet, tänään esittelemäni mietintö, jonka budjettivaliokunta on hyväksynyt, osoittaa selvästi, että haluaisimme jättää uudelle parlamentille enemmän liikkumavaraa. Vaikka budjettivaliokunta määrittikin säästökohteita ja teki leikkauksia joihinkin kohtiin, emme ryhtyneet käsittelemään niitä tässä vaiheessa vain vaikuttaaksemme kovilta tai käynnistääksemme hallinnon ja puheenjohtajiston sekä budjettivaliokunnan välisen valtataistelun. Yhteisenä tavoitteenamme on tehdä asiasta ammattimainen ja kattava yhteenveto ja tehdä sen pohjalta oikea päätös. Henkilöstösuunnittelun alalla budjettivaliokunta pitää mielessään palvelurakennetta ja puheenjohtajiston toimittamaa henkilöstösuunnitelmaa koskevat ehdotukset ja muutokset. Kun saamme yhteenvedon kaikista tutkimuksiin perustuvista vaatimuksista, valiokunta voi alkaa tarkastella huolella koko vaatimuspakettia.
<P>
Tapasin viime viikolla Ruotsin valtiovarainministeriön valtiosihteerin Hans Lindbladin, joka edustaa EU:n puheenjohtajavaltio Ruotsia talouden alalla, sekä Ruotsin pysyvän Brysselin-edustuston ja Ruotsin valtiovarainministeriön muita virkamiehiä. Minulle luvattiin, että tekisimme tiivistä yhteistyötä EU:n toimielinten talousarvioiden järkeistämiseksi. Puheenjohtajavaltio Ruotsin edustajat painottivat erityisesti kiinteistöpolitiikkaa, joka kuuluu myös meidän painopisteisiimme. Kiinteistöjen hankinta- ja vuokramenot ovat yksi EU:n toimielinten suurimmista hallinnollisista menoeristä. Vain kolme vuotta sitten toimielimillä oli ylimääräistä tilaa yhteensä kaksi miljoonaa neliömetriä. Siksi päätimme, että kiinteistöalalla tarvitaan yhteiset menettelytavat, että toimielinten välistä yhteistyötä on parannettava, että suunnittelua on koordinoitava paremmin, että toimistotilojen yhdistämistä tietyillä aloilla on tarkasteltava ja että julkisia tarjouskilpailuja on hyödynnettävä paremmin. Haluan siksi kiittää pääsihteeriä siitä, että hän lupasi toimittaa seuraavalla vaalikaudella hyvin nopeasti ehdotuksen keskipitkän aikavälin strategiseksi kiinteistösuunnitelmaksi, niin että se olisi Euroopan parlamentin jäsenten saatavilla ennen syksyn enimmäistä käsittelyä, jotta he voivat hyväksyä budjettipäätökset.
<P>
Voimme säästää vuosittain miljoonia euroja parantamalla EU:n toimielinten välistä yhteistyötä. Uskon, että monikielisyyden alalla toimielinten välisen työryhmän kanssa tehtävä yhteistyö tarjoaa meille mahdollisuuden hyödyntää paremmin tämän alan käyttämätöntä kapasiteettia. Ensi vuonna meillä pitäisi olla käytettävissämme tutkimus Euramis-käännöstyökalusta, jonka täysipainoisella ja automaattisella käytöllä saadaan mahdollisesti aikaan mullistus käännösalalla ja käännösalan yhteistyössä. Uskon vakaasti tämän työkalun lisäävän tehokkuutta ja säästöjä tällä alalla seuraavien kahden vuoden aikana ja vähentävän riippuvuuttamme ulkoisista palveluista.
<SPEAKER ID="157" NAME="Margaritis Schinas">
PPE-DE-ryhmän puolesta. - (EL) Arvoisa puhemies, päätämme tänään parlamentin talousarviosta vuodeksi 2010. Tämä ajankohta on erityisen tärkeä, ja siihen vaikuttavat ensinnäkin yhteinen toiveemme Lissabonin sopimuksen voimaantulosta, toiseksi Eurooppaa kohdannut suuri talouskriisi ja kolmanneksi Euroopan parlamentin jäseniin ja heidän avustajiinsa sovellettavat uudet säännöt. Kaikki nämä seikat ovat keskeisiä tekijöitä Euroopan parlamentin vuoden 2010 talousarvion kannalta, ja katson, että Euroopan parlamentin jäseninä meidän on valittava huolella oma paikkamme näiden muuttujien keskellä ja vältettävä kokeiluja, omalaatuisia tempauksia ja tuhlaamista eli toimittava kohtuudella ja noudattaen kriteerejä, joita yhteiskunta odottaa meiltä.
<P>
Katson siksi tämän merkitsevän meille uutta alkua, koska keskellä kriisiä Euroopan parlamentti näyttää hyvää esimerkkiä pitämällä vuoden 2010 menonsa hyvin realistisina, jopa vähäisinä. Pidämme talousarviossamme hallintomenot 20 prosentin rajan alapuolella. Olemme leikanneet vuoden 2010 talousarviotamme 6,5 miljoonalla eurolla puhemiehistön alkuperäisiin arvioihin verrattuna, ja jos vertaamme yleisiä lukuja viime vuoden talousarvioon, huomaamme, että parlamentin jäseniin ja heidän avustajiinsa sovellettavien uusien sääntöjen asettamista uusista vaatimuksista huolimatta kasvu on poikkeuksellisen kohtuullista, selvästi alle neljä prosenttia.
<P>
Euroopan kansanpuolueen (kristillisdemokraattien) ja Euroopan demokraattien ryhmä, jonka puolesta minulla on kunnia toimia esittelijänä tässä asiassa, asetti menettelyn alussa vuoden 2010 talousarviolle merkittävän tavoitteen. Haluamme keskittää parlamentin resurssit niille aloille, joilla parlamentilla on todella toimivaltaa, eli lainsäädäntöön liittyville aloille. Haluamme lopettaa sen, että suuret ihmismäärät keskittyvät asioihin, joissa parlamentilla ei ole sananvaltaa, ja muuttaa sen, että aloilla, joilla parlamentti voi saada aikaan todellisia muutoksia lainsäädännön keinoin, meillä on käytettävissämme vain vähän henkilöstöä ja resursseja. Katsomme siksi - ja keskustelemme tästä jälleen ensimmäisessä käsittelyssä - että alkuperäiset menot vastaavat tätä tavoitettamme, ja olemme samaa mieltä esittelijän painottamasta monikielisyyttä ja kiinteistöjä koskevasta asiasta. Olemme pitäneet näitä kysymyksiä aina hyvin tärkeinä, mutta lainsäädännön painottamisen kannalta.
<P>
Haluan päättää puheenvuoroni samalla tavalla kuin aloitinkin sen eli toteamalla, että nyt ei ole omalaatuisten tempausten eikä tuhlailun aika. Nyt on aika kiristää vyötä, toimia vakavasti ja keskittyä välttämättömyyksiin. Haluamme antaa takeet kolmen suuren monivuotisen ohjelman - web-television, Euroopan historian museon ja vierailukeskuksen - edistämisestä, niin että vuoden 2010 talousarviosta voidaan jatkaa niiden tukemista. Tämän on kuitenkin perustuttava jatkuvasti asianmukaiseen, vakavaan ja tiiviiseen valvontaan.
<SPEAKER ID="158" NAME="Zbigniew Krzysztof Kuźmiuk" LANGUAGE="PL">
Arvoisa puhemies, osallistun keskusteluun parlamentin tulo- ja menoarvioista vuodelle 2010 Unioni kansankuntien Euroopan puolesta -ryhmän puolesta ja haluan kiinnittää huomiota kolmeen asiaan. Ensinnäkin meidän pitäisi kannattaa esittelijän ehdotusta hyväksyä tämä ennakkoarvioesitys varainhoitovuodeksi 2010 sellaisena kuin Euroopan parlamentin puhemiehistö hyväksyi sen tämän vuoden huhtikuussa. Lopulliset budjettipäätökset pitäisi jättää seuraavalle parlamentille, jonka pitäisi tarkastella tiettyjä budjettikohtia uudelleen syyskuussa 2009.
<P>
Toiseksi meidän on suhtauduttava myönteisesti siihen, että tällä hetkellä hyväksyttyjen arvioiden mukaan menot kasvaisivat vain 2,72 prosenttia, mikä tarkoittaa, että tässä vaiheessa menoja ei tarvitse korottaa aiemman ehdotuksen mukaisesti neljää prosenttia ja että uudelle parlamentille jää paljon liikkumavaraa tällä alalla tänä syksynä.
<P>
Kolmanneksi haluan ilmaista voimakkaan tukeni esittelijän ehdotukselle monikielisyydestä ja ennen kaikkea varmistaa, että kaikilla Euroopan parlamentin jäsenillä on yhtäläiset mahdollisuudet käyttää käännös- ja tulkkauspalveluja. Myös kohdat, jotka koskevat parlamentin tieto- ja viestintäteknologiaa sekä suunnitelmia resurssien parhaan käytön mahdollistamiseksi, ovat tukemisen arvoisia.
<SPEAKER ID="159" NAME="Vladimír Maňka">
esittelijä. - (SK) Arvoisa puhemies, haluan päättää tämänpäiväisen keskustelun kiittämällä kumpaakin kollegaani heidän mielipiteistään. Haluan myös kiittää kaikkien toimielinten, myös Euroopan parlamentin, edustajia, joiden kanssa olemme käyneet kolmen viimeisen kuukauden aikana kymmeniä keskusteluja talousarvioiden laatimisesta. Lisäksi haluan kiittää budjettivaliokunnan puheenjohtajaa Reimer Bögeä, varjoesittelijöitä ja poliittisten ryhmien koordinaattoreita, kollegoitani sekä budjettivaliokunnan neuvonantajia ja työntekijöitä, jotka osallistuivat useimpiin keskusteluihin. Juuri teidän kaikkien ansiostanne onnistuimme löytämään useimmissa tapauksissa yhteisen lähestymistavan ja yhteisen ratkaisun.
<P>
Kesäkuun alussa pidettävien Euroopan parlamentin vaalien vuoksi meillä oli hyvin vähän aikaa valmistella budjettiehdotuksia ja keskustella niistä ja sitäkin vähemmän aikaa etsiä kompromisseja. Tästä huolimatta saimme niitä aikaan, ja nyt voin todeta, että yhteistyömme tulokset vaikuttavat myönteisesti Euroopan parlamentin työskentelyyn. Samalla, kun valmistelemme vuoden 2010 talousarviota, Euroopan parlamentin rakenteissa toteutetaan suurimpia muutoksia 10-12 vuoteen. Tämä on suuri haaste Euroopan parlamentin hallinnolle ja meille kaikille. Uskon, että voimme sanoa vuoden lopulla tasoittaneemme yhdessä tietä Euroopan parlamentin ja EU:n muiden toimielinten työn tehostamiselle.
<SPEAKER ID="160" NAME="Puhemies">
(IT) Keskustelu on päättynyt.
<P>
Äänestys toimitetaan tiistaina 5. toukokuuta 2009.
