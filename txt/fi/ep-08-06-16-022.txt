<CHAPTER ID="022">
Tulliliitto 40 vuotta 1. heinäkuuta 2008
<SPEAKER ID="140" NAME="Puhemies">
(PL) Esityslistalla on seuraavana on komission julkilausuma 1. heinäkuuta 2008 vietettävästä tulliliiton 40-vuotispäivästä.
<SPEAKER ID="141" NAME="László Kovács">
komission jäsen. - (EN) Arvoisa puhemies, aina kun puhumme kansainvälisestä kaupasta tai Euroopan yhdentymisestä, meidän on mietittävä tulleja, jotka mahdollistavat EU:n ulkorajoilla kaikkien toimenpiteiden asianmukaisen hallinnan nykyisen tulleja koskevan kaksinkertaisen haasteen torjumiseksi: kaupankäynnin helpottaminen ja Euroopan kansalaisten ja ympäristön suojeleminen.
<P>
Viimeisten 40 vuoden ajan Euroopan tullit ovat tehneet parhaansa toimiakseen yhteistyössä yhdessä yhtenäisen laitoksen tavoin. Tullien toiminta on toiminut usein suunnannäyttäjänä Euroopan yhdentymisessä. On todelle merkittävää, että politiikalla, jolle ei usein ole annettu paljon palstatilaa, on kuitenkin ollut uraauurtava rooli taloudellisen kehitykseen ja yhteisön yhdentymiseen liittyvien uusien kehityssuuntauksien luomisessa.
<P>
Tullien rooli on nykyään yhä tärkeä ja vaikea, eivätkä kansalaiset arvosta valitettavasti tulleja tarpeeksi. Tullien asianmukainen toiminta mahdollistaa yhtenäismarkkinoidemme asianmukaisen toiminnan ja tavaroiden, henkilöiden, pääoman ja palveluiden vapaan liikkuvuuden. Tulliviranomaisten toimenpiteet liittyvät läheisesti yhteisön toiminnan keskeisimpään osaan ja se vaikuttaa huomaamattomasti kansalaistemme jokapäiväiseen elämään.
<P>
Olen aloittanut koko EU:n kattavan tiedotuskampanjan tulliliiton 40-vuotispäivän kunniaksi, jotta voimme lisätä kansalaistemme tietoisuutta tullien oleellisen tärkeästä roolista. Jäsenvaltioiden tulliviranomaiset tukevat kyseistä ideaa.
<P>
Vierailin viime viikolla kolmessa EU:n ulkorajoilla sijaitsevassa merkittävässä tavaroiden rajanylityspaikassa - Rotterdamin satamassa, Frankfurtin lentokentällä ja Röszken rajanylityspaikalla, joka sijaitsee Unkarin ja Serbian välisellä rajalla. Tavoitteenani oli tuoda esiin tulliviranomaistemme jokapäiväistä työtä ja korkeaa työmotivaatiota. Tämä on nyt tiedotusvälineiden saatavilla olevan uutisen aihe ja sen avulla pyrimme tiedottamaan kansalaisille seuraavien kuukausien aikana.
<P>
Palaan takaisin keskeisiin aiheisiin. Tullien on täytettävä nykyään viisi strategista tavoitetta.
<P>
Niiden ensimmäisenä tavoitteena on suojella yhteisön ja sen jäsenien taloudellisia etuja. Vuonna 2007 tullimaksujen EU:n talousarvioon siirretty kokonaismäärä oli 16,6 miljardia euroa, mikä vastaa 16:a prosenttia yhteisön koko talousarviosta.
<P>
Niiden toisena tavoitteena on helpottaa laillista kaupankäyntiä ja tukea eurooppalaisten yhtiöiden kilpailukykyä: yhteisön tullikoodeksin uudistamisella ja sähköisten tullipalveluiden täytäntöönpanemisella voidaan saavuttaa kyseinen tavoite. Viimeisin konkreettinen saavutus oli valtuutetun taloudellisen toimijan käsite, joka otettiin käyttöön 1. tammikuuta 2008.
<P>
Kolmantena tavoitteena on suojella kansalaisia terroristeilta, huumeilta, väärennetyiltä ja laittomasti valmistetuilta tuotteilta, jotka voivat olla haitallisia terveydelle ja uhata ihmishenkiä, valvomalla kansainvälisissä tavarakuljetuksissa käytettäviä toimitusketjuja.
<P>
Niiden neljäntenä tavoitteena on ylläpitää, kehittää ja tiivistää jäsenvaltioiden tulliviranomaisten, tulliviranomaisten ja muiden lainvalvontavirastojen viranomaisten ja ennen kaikkea tullien ja liiketalousyhteisön välistä yhteistyötä.
<P>
Viides tavoite koskee Euroopan unionin ja yhteisön ulkopuolisten valtioiden välistä yhteistyötä - yhteistyö laittomasti valmistettujen tuotteiden ja terrorismissa käytettävien laitteiden kohdemaiden, muun muassa Yhdysvaltojen, kanssa.
<P>
Lähestymistapamme perustuu tiedonvaihtoon, yhteistyöhön riskiarviointien ja riskienhallinnan tasolla, turvallisuusnormien vastavuoroiseen tunnustamiseen, turvavalvontatoimenpiteissä saatuihin tietoihin ja tullin ja kaupan alan kumppanuusohjelmaan. Toimimme yhteistyössä tämän lisäksi väärennettyjen ja laittomasti valmistettujen tuotteiden lähtömaiden, kuten Kiinan kanssa, jonka alueella tuotetaan 60 prosenttia kaikista väärennetyistä tuotteista. Teimme vuonna 2005 tulliyhteistyösopimuksen ja perustimme vuosittain kokoontuvan tulliyhteistyösekakomitean. Viime vuonna toteutimme eurooppalaisten ja kiinalaisten satamien välisen Smart and Secure Tradelanes -aloitetta koskevan pilottihankeen ja aloimme hiljattain kehittää toimintaohjelmaa, joka on määrä allekirjoittaa joulukuussa järjestettävässä EU:n ja Kiinan huippukokouksessa. Meidän on luotava samanlainen yhteistyö muun muassa Intian, Turkin, Arabiemiirikuntien ja muiden valtioiden kanssa.
<P>
Vuodesta 1993 lähtien tavaroiden liikkuminen on ollut vapaata kaikkien jäsenvaltioiden alueella, kunhan kansallinen tulliviranomainen on ensin tullannut ne. Tämän myötä tulliviranomaisilla on yksi mahdollisuus valvoa tavaroita ja takavarikoida laittomia tavaroita. Tämän seurauksena tulliliitto on yhtä vahva kuin sen heikoin lenkki. Tällä tarkoitan sitä, että kuljettajien on hyvin helppo havaita paikka, jonka valvonta on muita heikompaa, ja ohjata tämän jälkeen laittomat tavarakuljetukset kulkemaan näiden paikkojen kautta. Tämä korostaa EU:n ulkoisilla rajoilla toimivien tulliviranomaisten vastuuta.
<P>
Tullitoiminta on jatkossakin erittäin aktiivista, kun otetaan huomioon alati kasvava kansainvälinen kaupankäynti ja velvoite torjua väärennettyjen tuotteiden maahantuonti. Tarjoan teille hieman tilastoja vuoden 2007 työmäärän kuvaamiseksi: 183 miljoonaa tullausilmoitusta käsiteltiin, mikä tarkoittaa noin 5,5 tullausilmoitusta joka sekunti; 1 545 miljoonaa tonnia merirahtia ja kolme miljoonaa tonnia ilmarahtia käsiteltiin; 43 väärennettyjen tuotteiden tapausta havaittiin, joiden yhteydessä takavarikoitiin 79 miljoonaa väärennettyä ja laittomasti valmistettua tuotetta. Kehityssuuntaus on nousemaan päin.
<P>
Pystymme vastaamaan tullien tällä hetkellä kohtaamaan kaksoishaasteeseen vain, jos pystymme arvioimaan uudelleen toimintatapamme. Tämä tarkoittaa muun muassa sitä, että siirrymme tullimuodollisuuksien kaupankäyntiin perustuvasta toimintamallista ja valvontamenetelmistä kohti järjestelmäpohjaista toimintamallia, jossa painotetaan sisäisiä valvontamalleja ja taloudellisten toimijoiden toimitusketjuja.
<P>
Tämä ei tietenkään tarkoita yksittäisten kuljetusten valvonnan lopettamista vaan sitä, että kyseiset valvontamenetelmät liitetään riskianalyyseihin. Tällainen uusi toimintamalli edellyttää uusia työskentely- ja valvontamenetelmiä ja yhteistä riskienhallintastrategiaa EU:n kaikille tullilaitoksille. Se tarjoaa myös uuden alustan, jota voidaan käyttää, kun määritellään jäsenvaltioiden kanssa tuleviin olosuhteisiin parhaiten soveltuvia toiminnallisia rakenteita tulliliiton tehokkaan toiminnan turvaamiseksi.
<P>
Uudet toimintamenetelmät edellyttävät myös sitä, että kaikille kansallisille tulliviranomaisille annetaan tarvittavat taidot, osaaminen ja voimavarat viranomaisten tehokkaan toiminnan ja tehokkuuden ylläpitämiseksi ja parantamiseksi.
<P>
Näiden tavoitteiden saavuttamiseksi komissio on julkistanut tässä tulliliiton kehitysstrategiaa koskevassa tiedonannossaan strategisen suunnitelman laatimisen. Tällä pitkän aikavälin suunnitelmalla pitäisi mahdollistaa se, että kansalliset viranomaiset pystyvät arvioimaan ennalta voimavaroja, koulutusta ja materiaaleja koskevat tarpeensa, minkä avulla kehitys voidaan saavuttaa samanaikaisesti ja yhdenmukaisesti kaikissa 27 jäsenvaltiossa. Tämä pysyvä viestintäkanava auttaa meitä turvaamaan uusien toimenpiteiden samanaikaisen täytäntöönpanon.
<P>
Pyydän teitä tulliliiton 40-vuotisjuhlapäivän aattona osoittamaan poliittista tukea komission laatimalle tulliliiton kehittämisstrategiaa koskevalle aloitteelle. Olen tyytyväinen siihen, että torstaina äänestettävässä päätöslauselman tekstissä otetaan huomioon suurin osa komission tulliliiton kehitykseen liittyviä suuntaviivoja koskevat ideat tullien entistä läheisemmästä yhteistyöstä, turvallisuuskysymysten käsittelystä, tehokkuudesta ja toiminnasta, joilla voidaan parantaa sisämarkkinoiden toimintaa.
<P>
En halua lopettaa tätä puheenvuoroa ennen kuin olen kiittänyt Euroopan parlamenttia sen tullitoiminalle useiden vuosien aikana osoittamastaan tuesta.
<SPEAKER ID="142" NAME="Malcolm Harbour">
PPE-DE-ryhmän puolesta. - (EN) Arvoisa puhemies, haluan ensi töikseni onnitella ryhmäni puolesta komission jäsentä siitä, että hän on johtanut tullien toimintaa komissiossa. Haluan myös sanoa, että meillä on tänä iltana erittäin merkittävä mahdollisuus tunnustaa, kuten komission jäsen totesi, komission ja kaikkien tulliviranomaisten aikaansaamat merkittävät saavutukset tänä 40-vuotispäivänä, mutta se on myös oiva tilaisuus suunnata katseemme tulevaan. Haluan vakuuttaa komission jäsenelle, että meidän puolemme Euroopan parlamentista tukee täysin hänen strategiaansa. Voitte nähdä päätöslauselmasta, että olemme pyytäneet jäsenvaltiota ilmaisemaan tukensa päätöslauselmalle ja tukemaan tätä erittäin tärkeää hanketta tarvittavilla voimavaroilla.
<P>
Kuten komission jäsen totesi puheessaan, tulliviranomaiset ovat sisämarkkinoiden niin sanottuja unohdettuja sankareita. Heitä ja heidän palveluitaan ei ole kuitenkaan unohdettu sisämarkkina- ja kuluttajansuojavaliokunnassa. Hän tietää, että me olemme kiinnittäneet erityistä huomiota näihin asiakirjoihin, mutta tämän lisäksi me olemme myös työtehtäviemme yhteydessä vierailleet säännöllisesti tulliviranomaisten toimipisteissä saadaksemme kunnon käsityksen heille tärkeistä asioista ja heidän työssään kohtaamista ongelmista kaikkialla Euroopassa ja viime aikoina jopa Kiinassa asti. Olemmekin erittäin sitoutuneita tullien toimintaan.
<P>
Haluan painottaa muutamaa seikkaa niistä toimenpiteistä, joihin meidän on ryhdyttävä. Olen saanut sellaisen käsityksen, että meidän on muun muassa toimittava yhdessä saadaksemme yhtiöt toimimaan läheisemmin väärennettyjen ja laittomien tuotteiden kanssa toimivien tulliviranomaisten kanssa. Tulliviranomaiset tarvitsevat tietoja pystyäkseen pysäyttämän kuljetukset. He tarvitsevat tiedustelutietoja. Mielestäni yhtiöt eivät tiedosta tai ymmärrä tarpeeksi hyvin tietojen antamisen tärkeyttä.
<P>
Tämän lisäksi meidän on pyydettävä jäsenvaltioita tutkimaan tarkoin, onko heillä tarvittavia voimavaroja suurten tavaramäärien käsittelemiseksi ja väärennettyjen ja tulleja välttelevien tuotteiden tarkistamiseksi ja käsittelemiseksi, sillä kaupankäynti muun muassa Kiinan ja vastaavanlaisten maiden kanssa on moninkertaistunut. Erittäin paljon kiitoksia, arvoisa komission jäsen, kaikesta siitä työstä, jota te teette tällä alalla.
<SPEAKER ID="143" NAME="Evelyne Gebhardt">
PSE-ryhmän puolesta. - (DE) Arvoisa puhemies, olemme tietoisia siitä, että suuri osa kansalaisista suhtautuu koko ajan epäilevämmin Euroopan unioniin, minkä vuoksi onkin erittäin tärkeää, että me juhlistamme tällaisia symbolisia päiviä, ja tulliliiton 40-vuotispäivä on tietenkin ikimuistoinen päivä. Kuten totesitte itsekin, arvoisa komission jäsen, se on merkittävää, sillä ensimmäiset merkittävät askeleet kohti Euroopan yhdentymistä otettiin neljäkymmentä vuotta sitten, jolloin luotiin perustat yhtenäismarkkinoille ja henkilöiden, tavaroiden ja palveluiden vapaalle liikkumiselle. Mielestäni on tärkeää, että me kerromme ja näytämme heille selkeästi, miten he hyötyvät Euroopan unionista ja miten 40 vuotta sitten tehdyt saavutukset ovat mahdollistaneet tämän kaiken.
<P>
Tästä syystä haluan ylistää tätä tapahtumaa, sillä se on todella hieno asia. Mainitsemanne työ Kiinan ja muiden Euroopan unioniin kuulumattomien maiden kanssa on myös tärkeää taloudellemme sekä Euroopan unionin kuluttajille, koska me haluamme turvallisia tuotteita ja palveluita, joita me voimme kehittää. Se onkin erittäin tärkeää. Viimeisimmissä laatimissamme tulliliittoa koskevissa direktiiveissä me otimme huomioon myös modernin teknologian ja panimme täytäntöön sähköisen tullijärjestelmän. Uskon tämän osoittavan tien suunnan jatkossa. Jos me pystymme korostamaan tällaisia Euroopan unionin politiikkaan liittyviä positiivisia seikkoja ja jos saamme ihmiset tietoisiksi heidän Euroopan unionista saamistaan eduista, me voimme palauttaa ihmisten uskon Euroopan unioniin. Meidän on tehtävä se yhdessä. Haluan kiittää vilpittömästi teitä, arvoisa komission jäsen, tekemästänne työstä Euroopan komissiossa.
<SPEAKER ID="144" NAME="Janelly Fourtou">
ALDE-ryhmän puolesta. - (FR) Arvoisa puhemies, arvoisa komission jäsen, hyvät naiset ja herrat, juhlistamme tulliliiton 40-vuotispäivää ja sen kiistattomia saavutuksia ajankohtana, jolloin Eurooppa kärsii siihen kohdistuvista alati kasvavista epäilyistä ja vähentyneestä tuesta.
<P>
Vuosien 1968 ja 2008 välisenä aikana tullit ovat toimineet äärimmäisen kekseliäästi ja sopeutuvasti. Saatatte muistaa jäsenvaltioiden välisten rajamuodollisuuksien lakkauttamisen vuonna 1993. Tulliviranomaiset onnistuivat sijoittamaan uudelleen voimavaransa ja tekemään sen nykyaikaisesti. Heidän toimintansa on monimuotoista, sillä heidän on vastattava maailmanlaajuisiin haasteisiin. Heidän on taattava, että Euroopan unioni ja sen kansalaiset ovat turvassa, että logistinen ketju on turvassa, ja heidän on samanaikaisesti ylläpidettävä asianmukaista tasapainoa valvonnan ja laillisen kaupankäynnin helpottamisen välillä parantaakseen Euroopan kilpailukykyä.
<P>
Pystyäkseen suorittamaan tehtävänsä tullit onnistuivat muuttamaan rakenteitaan perinpohjaisesti uuden tullikoodeksin ansiosta. Se on entistä yksinkertaisempi ja kauaskantoisempi siihen kuuluvan yhteistyön ja uusien teknologioiden ansiosta, sillä niiden avulla mahdollistetaan tullien paperiton hallintaympäristö. Tätä tulliliiton toimintaa tukevaa yhteistyötä on sovellettava sekä kansainvälisiin toimielimiin kuten Maailman kauppajärjestöön ja Maailman tullijärjestöön sekä uusiin toimielimiin ja teollisuudenaloihin.
<P>
Yhteistyön tulokset ovat näkyneet erityisen ilmeisinä väärennettyjen tuotteiden takavarikoinnissa. Valitettavasti kansainvälinen yhteistyö on myös rajallista ja tällä hetkellä voimme vain paheksua Yhdysvaltain kongressin yksipuolista päätöstä läpivalaista kaikki meritse kuljetettavat rahtikontit Euroopan satamissa.
<P>
Tullien on tuettava toisiaan realistisen vuoropuhelun aloittamiseksi. Meidän on perehdyttävä tarkkaavaisesti tulliliiton tulevaisuutta koskevassa strategiassa mainittuihin aloitteisiin ja meidän on oltava valmiina tukemaan kaikkia toimenpiteitä, jotka edistävät tullin toimintaa etenkin väärennettyjen tuotteiden ja järjestäytyneen rikollisuuden torjumisessa.
<P>
(Puhemies keskeytti puhujan.)
<SPEAKER ID="145" NAME="Andreas Schwab" AFFILIATION="PPE-DE">
(DE) Arvoisa puhemies, arvoisa komission jäsen, hyvät naiset ja herrat, kuten Evelyne Gebhardt jo totesi, tulliliiton 40-vuotispäivän juhlistamisen kautta ihmisille voidaan tiedottaa, että Euroopan unioni kunnioittaa osaa siitä lupauksestaan, jonka se teki neljäkymmentä vuotta sitten. Tänä aikana tulliliitto on suojellut Euroopan yhteisön ja sen jäsenvaltioiden taloudellisia etuja paljon tehokkaammin kuin mihin yksittäinen jäsenvaltio olisi pystynyt ja tänä aikana, arvoisa komissio jäsen, poliittinen ryhmäni on tukenut kaikkia teidän Euroopan parlamentille esittämiänne ehdotuksia. Tulliliitto on helpottanut Euroopan unionin sisäisiä jäsenvaltioiden rajatylittäviä investointeja tavalla, johon mikään yksittäinen jäsenvaltio ei olisi yksin pystynyt. Mainitsemienne tullikoodeksin uudistamisen ja sähköisten tullijärjestelmien ansiosta olemme voineet varmistaa sen, että tällaiset investoinnit ovat jatkossa entistä helpompia ja yksinkertaisempia. Haluan kuitenkin lisätä, että muutoksen kustannukset on jätetty yritysten maksettavaksi, mikä ei ole myönteistä. Uskon, että tullijärjestelmällä on tulevina vuosina merkittäviä ja valtavia haasteita. Mielestäni tästä syystä onkin tärkeää, että strategiassanne käsitellään näitä haasteita tehokkaasti ja että siinä tarjotaan keinot haasteisiin vastaamiseksi.
<P>
Vaalipiirissäni on ongelmia Sveitsin rajalla tapahtuvien tulliselvitysten kanssa, kuten tiedätte. Toivon, että voimme jatkossa selvittää yhtä tehokkaasti kuin aikaisemmin monia pieniä ja yksityiskohtaisia kysymyksiä, jotka vaikuttavat yrityksiemme jokapäiväiseen toimintaan.
<P>
Seuraavina vuosina tullijärjestelmässä on keskityttävä entistä tarkemmin ja läheisemmin Euroopan unionin turvallisuusetuihin, mikä muodostaa yhden niistä haasteista, joihin strategianne avulla on pystyttävä vastaamaan. Tähän sisältyy tietenkin väärennettyjen ja laittomasti valmistettujen tuotteiden torjuminen, mutta tullien toiminnan ja maailmanlaajuisen terrorismin torjumisen välille on luotava tietyiltä osin läheisimpiä yhteyksiä. Kuten Janelly Fortou totesi, maailmankaupassa on jatkossa yhä kasvava tarve keskustella perusteellisesti niin Maailmankaupan järjestön tasolla kuin myös muilla tasoilla siitä, miten tullihallinnot voivat toimia tehokkaasti ulkoisten rajojen suojelemisessa.
<P>
Haluan lopuksi mainita, että yleinen läpivalaistus ei vaikuta meidän näkökulmastamme katsottuna käytännölliseltä vaihtoehdolta, kun otetaan huomioon yhtenäiset transatlanttiset markkinat. Toivon teille menestystä myös jatkossa.
<SPEAKER ID="146" NAME="Arlene McCarthy" AFFILIATION="PSE">
(EB) Arvoisa puhemies, tullipolitiikasta vastaavan sisämarkkina- ja kuluttajansuojavaliokunnan puheenjohtajana suhtaudun erityisen myönteisesti mahdollisuuteen esittää puheenvuoroni tässä keskustelussa, jonka aiheena on tulliliiton 40-vuotispäivä. Kuten jo totesin, sisämarkkina- ja kuluttajansuojavaliokunta pitää tulliemme toimintaa erittäin tärkeänä, sillä se muodostaa Euroopan unionin työn pragmaattisen ja käytännöllisen puolen. Tulliliitto on kiistattomasti edistänyt eurooppalaisten yritysten kilpailukykyä yksinkertaistamalla ja poistamalla tarpeettomia määräyksiä, jotka koskevat yrityksiä ja laillisia kauppiaita. Vuosittain käsitellään 175 miljoonaa tullausilmoitusta ja yhden ilmoituksen käsittely vie vain noin kaksi minuuttia.
<P>
Mutta parannettavan varaa löytyy yhä. Pieniä ja keskisuuria yrityksiä on autettava vähentämään kohtaamiaan vaikeuksia niiden harjoittaessa liiketoimintaansa Euroopassa. Paperittomien tullien, keskitetyn tulliselvityksen, ja ”yhden luukun” -järjestelmän avulla voidaan helpottaa ja tukea pienten ja keskisuurten yritysten toimintaa, mutta jäsenvaltioiden on luonnollisesti noudatettava näitä käytäntöjä, jos me haluamme hyötyä niiden tuomista eduista.
<P>
Tämä luo myös mahdollisuuden, jonka avulla voimme vahvistaa sitoutumistamme laittomasti valmistettujen ja väärennettyjen tuotteiden tulvaan. Väärennetyt tuotteet ja lääkeväärennökset eivät ainoastaan haittaa eurooppalaisia yrityksiä, vaan tämän lisäksi ne muodostavat vakavan ja jatkuvan uhan kuluttajien terveydelle ja turvallisuudelle, mistä sisämarkkina- ja kuluttajansuojavaliokunta on erittäin huolestunut.
<P>
Työskentelemällä yhdessä yhteisön ulkopuolisten maiden ja etenkin Kiinan kanssa me haluamme parantaa vaarallisten ja laittomien tuotteiden takavarikointia. Meidän on kuitenkin tästä huolimatta parannettava tulliliittomme toimintaa. Jäsenvaltioita pyydetään tänä iltana suhtautumaan velvollisuuksiinsa vakavasti tämän ehdotuksen voimaan- ja täytäntöönpanemiseksi ja sen tukemiseksi tarvittavilla voimavaroilla.
<P>
Arvoisa komission jäsen, te voitte jatkossakin luottaa siihen, että me työskentelemme kanssanne sisämarkkina- ja kuluttajansuojavaliokunnassa tulliliiton kehittämiseksi sisämarkkinoiden kulmakiveksi ja EU:n talouden toiminnan ja menestymisen takaavaksi keskeiseksi toimijaksi. Meidän on taattava, että 27 jäsenvaltiota työskentelevät yhdessä entistä läheisemmin: että ne toimivat yhteistyössä, jakavat tietoja ja saavat Euroopan toimimaan entistä paremmin ja sujuvammin yhtiöiden tarpeiden mukaan; ja meidän on myös ryhdyttävä ankariin toimenpiteisiin väärennettyjen ja laittomasti valmistettujen tuotteiden maahantuonnin suhteen.
<SPEAKER ID="147" NAME="Małgorzata Handzlik" AFFILIATION="PPE-DE">
(PL) Arvoisa puhemies, tulliliitto muodostaa Euroopan unionin sisämarkkinoiden elintärkeän osan, eivätkä sisämarkkinat voi toimia asianmukaisesti, jos yhteisiä periaatteita ei noudateta Euroopan unionin ulkorajoilla. Tulliliitolla on äärimmäisen tärkeä rooli kansalaistemme terveyden ja turvallisuuden turvaamisessa, kun emme laske mukaan tullien itsestään selvää tehtävää tullien kantamisesta.
<P>
Olemme omistaneet Euroopan parlamentissa huomattavasti aikaa viime aikoina keskusteluihin, joiden aiheina on ollut muun muassa tuoteturvallisuus ja etenkin lelujen turvallisuus sekä väärennettyihin tuotteisiin liittyvät ongelmat. On tärkeää, että kuluttajille tarjotaan tuotteita, jotka täyttävät niille määrätyt vaatimukset ja kriteerit, joiden mukaan ne eivät uhkaa kuluttajien terveyttä tai henkeä. Haluaisin muistuttaa teitä siitä, että väärennetyt tuotteet eivät ole yleisen mielikuvan vastaisesti ainoastaan kalliiden ja hienojen tuotteiden ongelma, vaan väärentäminen koskee myös autonosia ja muita jokapäiväisiä tuotteita kuten elintarvikkeita ja lääkkeitä.
<P>
Tällaisia väärennettyjä tuotteita tuodaan Euroopan sisämarkkinoille yhteisön ulkopuolisista maista. Tilastot kertovat tämän ongelman laajuudesta. Tulliviranomaiset takavarikoivat noin 128 miljoonaa väärennettyä tuotetta vuoden 2007 aikana. Tämä on noin 70 prosenttia enemmän vuoteen 2005 verrattuna. Lääkkeiden osalta kasvu oli 380 prosenttia. Tilastojen kasvu voi johtua monista eri syistä. Se voi johtua Euroopan unionin alueelle suunnattujen väärennettyjen tuotteiden lukumäärän kasvusta, mutta se voi myös johtua tulliviranomaisten tehokkaammasta toiminnasta.
<P>
Meidän on kuitenkin muistettava, että normit itsessään eivät ole riittäviä, jos rajojamme ei valvota tehokkaasti ja etenkin jos ulkoisia rajojamme ei valvota yhtä tehokkaasti eri paikoissa. Tulliviranomaisten ja EU:n jäsenvaltioiden valvontaviranomaisten sekä yhteisön ulkopuolisten tulliviranomaisten välistä yhteistyötä on kehitettävä, jotta Euroopan unioniin tulvivien väärennettyjen tuotteiden torjuminen olisi tehokasta. Tämän kehitetyn yhteistyön on myös seurattava teknologista muutosta. Tästä syystä onkin erittäin tärkeää, että kaikkialla Euroopan unionissa toimivilla tulliviranomaisilla on asianmukaiset varusteet, jotta he voivat suoriutua työtehtävistään tehokkaasti.
<SPEAKER ID="148" NAME="Zuzana Roithová" AFFILIATION="PPE-DE">
(CS) Neljäkymmentä vuotta sitten tulliliitto oli tärkein tekijä, joka mahdollisti Euroopan vaurauden, sillä sen avulla voitiin luoda yhtenäismarkkinat. Kohtaamme nykyään erilaisia ongelmia, jotka liittyvät kaupankäynnin globalisoitumiseen. Tiedämme, että vain noin 0,5 prosenttia kaikista ulkomailta tuotujen tuotteiden valtavasta määrästä voidaan tarkistaa Euroopan satamissa ja että joka kolmannessa kontissa on väärennettyjä tuotteita. Tuotteet, jotka eivät täytä meidän teknisiä normejamme ja turvallisuusnormejamme, muodostavat toisen uhan.
<P>
Haluan painottaa, että meidän on suojeltava eurooppalaisia kuluttajia paremmin tällaisilta tuotteilta. Tehokkaampi yhteistyö riippuu siitä, että uutta ja nykyaikaista lainsäädäntöä, joka on (tai oli) tulliliiton vuosipäivälahjamme, noudatetaan tarkasti ja täsmällisesti. Olemme myös säilyttäneet lainsäädännössämme oikeuden tuhota vaaralliset ja väärennetyt tuotteet. Tämä lisää huomattavasti tulliviranomaisten työtä, ja se on täydellinen lahja heille. Meidän on kuitenkin tutkittava monia muita lähestymistapoja: läheisempää yhteistyötä yhtiöiden kanssa, entistä tehokkaampaa koordinointia jäsenvaltioiden kanssa hyödyntämällä sähköisiä tullipalveluita ja hiljattain mahdolliseksi tullutta yhteistyötä yhteisön ulkopuolisten valtioiden kanssa. Olemme toivottavasti pystyneet parantamaan myös hieman pienten ja keskisuurten yritysten tilannetta.
<SPEAKER ID="149" NAME="Andrzej Jan Szejna" AFFILIATION="PSE">
(PL) Arvoisa puhemies, 1. kesäkuuta 1968 perustettu tulliliitto oli ensimmäinen askel, jolla edistettiin silloisten kuuden jäsenvaltion taloudellista yhdentymistä. Voimme tunnustaa, että tämä oli menestyksekäs askel Euroopan yhdentymisen historian kannalta. Juhlittaessa tulliliiton neljättäkymmenettä vuosipäivää on hyvä ottaa huomioon, että tulliliitto on hyvä esimerkki siitä, että yhteisön 27 jäsenvaltiota pystyvät toimimaan tehokkaasti yhteistyössä, sillä Euroopan unionissa ei ole vain yksi tulliviranomainen vaan 20 kansallista tulliviranomaista, joilla on erilaisia vastuualueita ja jotka koostuvat erilaisista järjestöistä, jotka toimivat yhteistyössä keskenään yhteisen eurooppalaisen politiikan pohjalta ja lainsäädännöllisten puitteiden mukaan, joissa määritellään asianmukaiset asetukset ja toimintamenetelmät. 27 jäsenvaltion tulliviranomaisten on toimittava yhtenä tulliviranomaisena.
<P>
Neljäkymmentä vuotta sitten tulliliiton tavoitteena oli poistaa tullimaksut jäsenvaltioiden välisiltä rajoilta ja tehdä yhteismarkkinoiden ideasta totta. Nykyään tulliviranomaiset työskentelevät yhteistyössä keskenään Euroopan unionin ulkoisten rajojen suojelemiseksi ja toimivat yhdessä torjuakseen salakuljetusta, takavarikoidakseen vaarallisia ja väärennettyjä tuotteita sekä suorittaakseen muita velvollisuuksiaan, jotka on myös otettu huomioon Euroopan komission vuoden 2008 huhtikuussa laatimassa tulliliiton kehitystä koskevassa strategiassa, minkä johdosta haluan taas jälleen onnitella komission jäsentä.
<SPEAKER ID="150" NAME="Marios Matsakis" AFFILIATION="ALDE">
(EN) Arvoisa puhemies, tulliliitto on hieno asia, mutta eikö olisi parempaa, jos kaikki asianomaiset valtiot noudattaisivat sitä. Viittaan tässä tietenkin Turkkiin, joka EU:n antamasta painostuksesta huolimatta ei vieläkään ole pannut täytäntöön tai ratifioinut Ankaran pöytäkirjaa Kyproksen osalta, eikä se salli meri- tai ilmakuljetuksia Kyproksen kanssa.
<P>
Kysynkin teiltä, miksi EU sallii Turkin tehdä pilkkaa määräyksistämme ja asetuksistamme. Miksi Turkkia ei rangaista tällaisesta käytöksestä, jota on mahdotonta hyväksyä. Miksi komissio ei pakota Turkkia joko noudattamaan tulliliittoa täysimääräisesti tai sulje Turkkia sen ulkopuolelle. Kuinka kauan meidän on siedettävä tällaista halveksintaa ja ivaa yhteisön jäsenyyttä hakevalta valtiolta, joka haluaa luulla olevansa eurooppalainen?
<SPEAKER ID="151" NAME="Jean-Pierre Audy" AFFILIATION="PPE-DE">
(FR) Arvoisa puhemies, arvoisa komission jäsen, hyvät naiset ja herrat, haluan ensin ylistää teidän ja teidän laitoksenne tekemää työtä tämän asiakirjan osalta, joka tekee Euroopan unionille kunniaa. Haluan myös kiittää kollegoitani ja poliittista ryhmääni siitä, että he tukivat tarkistustani, joka liittyi tarpeeseen kiinnittää huomiota pieniin ja keskisuuriin yrityksiin, jotka kohtaavat vaikeuksia hakiessaan tavaroiden maahantuontiin ja maastavientiin liittyviä lupia, jotka muodostavat yhden keskeisistä esteistä, jotka eivät ole tariffeja.
<P>
Mielestäni meidän on kuitenkin mentävä pidemmälle yhteistyössä kuin mitä ehdotetussa päätöslauselmassa esitetään. Ajankohtana, jolloin Lissabonin sopimuksessa ehdotetaan kansalaisten suojelemisen olevan yksi Euroopan unionin tavoitteista ja jolloin Maailman kauppajärjestö kärsii vakavista ongelmista, meidän on mentävä pidemmälle, koska tullien tilastot ovat hälyttäviä ja koska väärennetyt tuotteet uhkaavat jatkuvasti terveyttämme ja turvallisuuttamme sekä talouttamme, kuten komission jäsen totesi. Meidän on korkea aika mennä pidemmälle ja harkita tulliviranomaisten yhdistämistä nykyistä yhteistyötä läheisemmin, sillä nykyisen yhteistyön rajallisuus on jo nykyään selkeää.
<SPEAKER ID="152" NAME="László Kovács">
komission jäsen. - (EN) Arvoisa puhemies, sallikaa minun ensinnäkin kiittää juuri käydystä keskustelusta, joka oli erittäin mielenkiintoinen. Olen kiinnittänyt erityistä huomiota keskustelussa tehtyihin kannanottoihin ja kommentteihin, koska ne ovat erittäin hyödyllisiä minulle, komissiolle ja tulliviranomaisille. Saamme niiden avulla nimittäin selville Euroopan parlamentin asiaan liittyvät poliittiset painopistealat.
<P>
Selkeät kannanotot, joissa tuettiin ja arvostettiin tulliliiton toimintaa, tekivät minuun suuren vaikutuksen. Voin vakuuttaa teille, että tulliliitto jatkaa toimintaansa. Mitkä asiat takaavat sen? Sen toiminnan takaa se, että meillä on käytössämme välineet, strategia, oikeusperusta, yhteisön nykyaikaistettu tullikoodeksi ja siihen kuuluvat määräykset ja toimenpiteet, joiden avulla laillista kaupankäyntiä voidaan helpottaa ja tukea, joiden avulla sisämarkkinoita voidaan suojella ja joiden avulla kansalaistemme terveyttä, henkeä ja turvallisuutta voidaan suojella.
<P>
Sähköisten tullipalveluiden puitteissa meillä on käytössämme henkilötietojen tunnistusteknologia ja erittäin laaja yhteistyöverkosto: toimimme yhteistyössä jäsenvaltioiden tulliviranomaisten kanssa, yhteistyössä muiden lainvalvontaviranomaisten kanssa ja yhteistyössä yksityisten yritysten kanssa. Haluankin mainita Malcolm Harbourin mainitseman aiheen osalta sen, että sain viime viikolla Frankfurtissa lisää tietoa väärennettyjä lääkkeitä koskevasta MediFake-projektista. Jos väärennettyjä tuotteita pitää luokitella, lääkkeet ovat niistä kaikkein vaarallisimpia.
<P>
Voin tyytyväisenä todeta, että vain muutama päivä sitten valtiossa, jonka tunnen parhaiten, eli Unkarissa, tulliviranomaiset ja Unkarissa toimivien lääkevalmistajien järjestö sopivat keinoista, joilla voidaan estää väärennettyjen lääkkeiden pääsy markkinoille.
<P>
Toimimme myös yhteistyössä kansainvälisten järjestöjen kanssa ja yhteisön ulkopuolisten maiden kuten Kiinan kanssa. Minun onkin sanottava, että olen havainnut merkittävää kehitystä kiinalaisten asenteessa näiden kolmen vuoden aikana, kun olen työskennellyt tässä virassa ja neuvotellut säännöllisesti kiinalaisten viranomaisten kanssa. He ja heidän asenteensa ovat entistä konkreettisempia. Heidän kommenttinsa ovat asiaankuuluvia ja ytimekkäitä. He suhtautuvat entistä myönteisemmin yhteistyöhön ja toimivat entistä rakentavammin.
<P>
Yhtenä syynä tähän voidaan varmasti pitää sitä, että heille tämä kysymys liittyy poliittiseen arvovaltaan. Kiinalla on entistä tärkeämpi asema maailmankaupassa ja myös maailmanpolitiikassa, eikä sillä ole varaa tulla leimatuksi muiden maiden kansalaisten terveyden ja jopa hengen vaarantavien väärennettyjen tuotteiden keskeiseksi lähdemaaksi.
<P>
Toinen syy on se, että lukuisat todisteet osoittavat, että Kiinasta on tulossa yhä kasvavassa määrin väärennettyjen tuotteiden kohdemaa eikä pelkästään lähdemaa.
<P>
Ainakin kaksi puhujaa mainitsi Yhdysvaltojen kongressin aloitteen täydellisestä läpivalaisusta. Haluan kertoa teille, että me pyrimme painostamaan Yhdysvaltain hallintoa ja vaikuttamaan epäsuorasti jopa Yhdysvaltain lainsäädäntöön, koska me olemme aivan varmoja siitä, ja me toistamme jatkuvasti kantaamme, että tämä aloite vääristäisi merikuljetusten kansainvälistä kauppaa, se loisi perusteettoman turvallisuudentunteen ja se ohjaisi huomion ja voimavarat toisaalle varsinaisesta ongelmasta. Toivomme pääsevämme lopulta asiasta sopuun.
<P>
Olen varma, että tulliliiton toiminta on turvattu seuraavat neljäkymmentä vuotta ottaen huomioon teidän osoittamanne tuen, Euroopan parlamentin tuen ja tulliliitoa aktiivisesti tukeneiden sisämarkkina- ja kuluttajansuojavaliokunnan ja kansainvälisen kaupan valiokunnan tuen.
<P>
Kiitän teitä erittäin paljon panoksestanne ja tuestanne.
<SPEAKER ID="153" NAME="Puhemies">
(PL) Olen vastaanottanut yhden työjärjestyksen 103 artiklan 2 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan torstaina 19. kesäkuuta 2008.
<P>
Kirjalliset kannanotot (142 artikla)
<SPEAKER ID="998" NAME="Sirpa Pietikäinen" AFFILIATION="PPE-DE">
, kirjallinen. - Tulliliiton 40-vuotispäivän huomioimiseen on monia syitä. Euroopan unionin jäsenvaltioiden välisten tullien kauaskantoinen poistaminen on epäilemättä yksi unionin tärkeimmistä saavutuksista. Se on hyödyttänyt paljon sekä liikeyrityksiä että eurooppalaisia kuluttajia.
<P>
Tulliviranomaisille on annettu paljon vastuuta unionin ulkorajoilla. Väärennetyt tuotteet, huumeiden ja muiden aineiden laiton kauppa ja uhanalaisten lajien tai tuotteiden salakuljettaminen ovat haasteita, joita sisämarkkinat kohtaavat yhä harvemmissa sisäisissä rajatarkastuksissa. Euroopassa on yhden maailman suurimmat väärennettyjen tuotteiden markkinat. Näiden tuotteiden olemassaolo ja kauppa rikkovat vakavasti teollis- ja tekijänoikeuksia. Tilanteen korjaamiseksi pitäisi määritellä ja panna toimeen tehokkaampia toimenpiteitä.
<P>
Näihin haasteisiin vastaamisessa on ennen kaikkea kyse eri jäsenvaltioiden tulliviranomaisten yhtenäisemmästä ja päättäväisemmästä yhteistyöstä. Kaiken kaikkiaan EU:n yhtenäismarkkinoiden kehitys on kuitenkin ollut kiistämätön menestys, ja sitä kannattaa juhlia yhtenä koko EU:n vaurauden tärkeimpänä edistäjänä.
