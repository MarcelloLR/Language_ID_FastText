<CHAPTER ID="021">
Sopimattomista elinkeinoharjoittajien ja kuluttajien välisistä kaupallisista menettelyistä sähkömarkkinoilla annetun direktiivin 2005/29/EY sekä harhaanjohtavasta ja vertailevasta mainonnasta annetun direktiivin 2006/114/EY saattaminen osaksi kansallista lainsäädäntöä, täytäntöönpano ja voimaansaattaminen (lyhyt esittely) 
<SPEAKER ID="200" NAME="Puhemies">
(PT) Esityslistalla on seuraavana Barbara Weilerin sisämarkkina- ja kuluttajansuojavaliokunnan puolesta laatima mietintö julkisesta sopimattomista elinkeinonharjoittajien ja kuluttajien välisistä kaupallisista menettelyistä sisämarkkinoilla annetun direktiivin 2005/29/EY sekä harhaanjohtavasta ja vertailevasta mainonnasta annetun direktiivin 2006/114/EY saattamisesta osaksi kansallista lainsäädäntöä, täytäntöönpanosta ja voimaansaattamisesta.
<SPEAKER ID="201" NAME="Barbara Weiler">
esittelijä. - (DE) Arvoisa puhemies, arvoisa komission jäsen, hyvät parlamentin jäsenet, ennen kuin käsittelen mietintöäni, toistan vielä kerran, ettemme ole toimineet oikein valiokunta-aloitteisista mietinnöistä käytävää keskustelua koskevan päätöksemme suhteen. Nähdessäni, miten keskustelut sujuvat - ilman vuoropuhelua, ilman vastakkainasetteluja, ilman konflikteja -, minusta tuntuu, ettei tämä ole oikeaa parlamentaarista keskustelua, ja toivon että korjaamme asian nopeasti Euroopan parlamentin vaalien jälkeen.
<P>
Tästä huolimatta esitän kiitokseni niille kollegoille, jotka eivät ole läsnä. Olemme tehneet oikein hyvää yhteistyötä tämän mietinnön laatimisen yhteydessä. Haluan kiittää myös komissiota ja valiokunnan sihteeristöä.
<P>
Valiokunnassa käyty keskustelu antoi meille paljon uutta tietoa. Sisämarkkina- ja kuluttajansuojavaliokunta on tietoisesti asettanut täytäntöönpanoa koskevan keskustelun suhteellisen varhain esityslistalle, sillä täytäntöönpanon määräaika jäsenvaltioissa oli vuoden 2007 jälkipuolisko, ja sen jälkeen kulunut aika on varsin lyhyt tälle direktiiville, joka muodostaa hyvin suuren ja merkittävän yhdenmukaistamisen tekijän. Tästä huolimatta eräät jäsenvaltiot eivät ole saattaneet direktiiviä osaksi kansallista lainsäädäntöä. Tämä liittyy varmasti mutkikkaaseen menettelyyn, mutta mielenkiintoista on, että ne kolme jäsenvaltiota, jotka eivät tätä ole tehneet, kuuluvat yhteisön perustajajäsenvaltioihin. Sen vuoksi ei voida olettaa, että niiltä puuttuu tietämystä yhteisön oikeudesta. Kolme jäsenvaltiota ei vielä ole saattanut direktiiviä osaksi kansallista lainsäädäntöä, neljä jäsenvaltiota on tehnyt sen puutteellisesti, ja kolme jäsenvaltiota on saanut komissiolta ilmoituksia, jotka saattavat johtaa oikeudellisiin menettelyihin yhteisöjen tuomioistuimessa. Tapauksia, joissa direktiivin saattaminen osaksi kansallista lainsäädäntöä on ollut puutteellista, on paljon. Kuulemisessamme totesimme, että kaksi maata, Yhdistynyt kuningaskunta ja Itävalta, ovat saattaneet sen osaksi kansallista lainsäädäntöään hyvin tunnollisesti ja luovasti. Se on siis mahdollista.
<P>
Jäsenvaltioiden pitäisi olla kiinnostuneita sisämarkkinoiden tarjoamista hyödyistä. Tämän direktiivin tavoitteena pitäisi olla kuluttajien oikeuksien selventäminen ja rajat ylittävän kaupan yksinkertaistaminen, luotettavien ja oikeudenmukaisten sääntöjen käyttöönotto sekä luonnollisesti oikeusvarmuuden lisääminen.
<P>
Meidän parlamentin jäsenten kannalta hyvin tärkeä seikka oli kansalaisten ja kuluttajien suojelu petollisilta käytännöiltä. Tämä koskee kuluttajien lisäksi pienyrityksiä ja yrittäjiä. Arvoisa komission jäsen, meidän olisi ehkä pyrittävä yhdistämään nämä kaksi direktiiviä keskipitkällä aikavälillä, sillä monet pienyritykset kärsivät sisämarkkinoilla samoista harmeista kuin kuluttajat. Tiedossamme on monia esimerkkejä, kuten häiritsevä mainonta sekä harhaanjohtavat ja aggressiiviset kaupalliset menettelyt. Me kaikki tunnemme sähköpostin osoitekirjahuijauksen, joka on laajalle levinnyt ongelma koko Euroopassa. Me tiedämme arpajaispetoksista ja monista muista vilpillisyyksistä.
<P>
Kiitän komissiota myös siitä, että se on hyvin johdonmukaisesti ottanut käyttöön uuden sweep-tutkimusjärjestelmän lentoyhtiöiden ja matkapuhelinten soittoäänien mainonnan osalta. Toivomme, että se kehittää järjestelmää edelleen. Me edellytämme, että komissio verkottuu tehokkaammin kansallisten virastojen kanssa ja varmistaa, ettei sopimattomina pidettyjen menettelyjen luetteloja vesitetä ja että seuraamukset todella toimivat pelotteina - varsin tärkeä asia meille parlamentaarikoille.
<P>
Lopuksi haluan sanoa, että direktiivin menestyksellinen saattaminen osaksi kansallista lainsäädäntöä edellyttää yhteistyötä jäsenvaltioiden sekä kansallisten parlamenttien ja Euroopan parlamentin jäsenten välillä, ja täysin täälläkin juuri mainitun Lissabonin sopimuksen mukaisesti vetoan sen puolesta, että kansallisten parlamenttien jäsenet voivat valvoa tehokkaammin maidensa hallituksia. Nämä kaksi säädöstä olisivat hyvä alku.
<SPEAKER ID="202" NAME="Androulla Vassiliou">
komission jäsen. - (EN) Arvoisa puhemies, ensinnäkin kiitän esittelijä Barbara Weileria hänen mietinnöstään, jonka sisällön komissio luonnollisesti aikoo ottaa tarkoin huomioon, mutta myös hänen tästä menettelystä esittämistään huomioista.
<P>
Komissio on täysin samaa mieltä siitä, että nyt on hyvin tärkeää, että jäsenvaltiot saattavat asianmukaisesti osaksi kansallista lainsäädäntöään sopimattomista kaupallisista menettelyistä annetussa direktiivissä esitellyt uudet käsitteet ja että myös kansalliset viranomaiset antavat panoksensa direktiivin yhdenmukaisen täytäntöönpanon hyväksi koko Euroopassa.
<P>
Kaksi jäsenvaltiota, Luxemburg ja Espanja, on edelleen myöhässä direktiivin saattamisessa osaksi niiden kansallista lainsäädäntöä; komissio siirsi nämä tapaukset yhteisöjen tuomioistuimen käsiteltäväksi viime vuoden kesäkuussa.
<P>
Komissio koordinoi myös direktiivin saattamista osaksi kansallista lainsäädäntöä koskevaa yhteistyötä tässä yhteydessä syntyvien virheellisyyksien välttämiseksi. Tästä huolimatta muutamissa harvoissa maissa on edelleen ongelmia lähinnä siitä syystä, että ne suhtautuvat vastentahtoisesti täydelliseen yhdenmukaistamiseen. Näissä tapauksissa komissio ei epäröi käynnistää rikkomismenettelyjä.
<P>
Mietinnössä mainitaan tarve suojella kuluttajien lisäksi myös pk-yrityksiä sopimattomilta kaupallisilta menettelyiltä. Tämän suhteen komissio muistuttaa Euroopan parlamenttia siitä, että täydelliseen yhdenmukaistamiseen tähtäävä direktiivi sopimattomista elinkeinonharjoittajien ja kuluttajien välisistä menettelyistä oli jo hyvin kunnianhimoinen ehdotus, joka olisi epäonnistunut, jos sen soveltamisalue olisi laajennettu kattamaan yritysten väliset sopimattomat kilpailukäytännöt.
<P>
Ehdotuksen valmistelun yhteydessä järjestetystä kuulemisesta ja neuvoston keskusteluista pääteltiin, että direktiivin soveltamisalueen laajentaminen yritysten välisiin sopimattomiin kilpailukäytäntöihin sai vain vähän kannatusta.
<P>
Aggressiivisia kaupallisia menettelyjä säänneltiin ensi kertaa EU:n tasolla direktiivillä sopimattomista kaupallisista menettelyistä, ja tällaisia menettelyjä katsottiin harjoitettavan lähes yksinomaan elinkeinonharjoittajien ja kuluttajien välisissä suhteissa. Harhaanjohtavia yritysten välisiä menettelyjä säännellään jo direktiivillä harhaanjohtavasta ja vertailevasta mainonnasta. Niitä tulisi vastaisuudessakin säännellä vain tällä direktiivillä.
<P>
Komissio aikoo jatkaa kuluttajansuojalainsäädännön voimaansaattamistoimia kuluttajansuoja-asioiden yhteistyöverkoston avulla.
<P>
Tässä yhteydessä komissio panee merkille parlamentin tuen sweep-tutkimuksille voimaansaattamisen välineenä. Komissio aikoo kehittää tätä mekanismia edelleen ja suunnittelee toteuttavansa uuden sweep-tutkimuksen myöhemmin tänä vuonna. Lisäksi parlamentin esittämään pyyntöön liittyen komissiolla on ilo lisätä, että kuluttaja-asioiden tulostaulun tuleva toinen versio sisältää tähänastisissa sweep-tutkimuksissa kerättyjä tietoja.
<P>
Koska mietinnössä mainitaan tarve järjestää tiedotuskampanjoita, jotta kuluttajat tuntisivat paremmin oikeutensa, komissio ilmoittaa parlamentin jäsenille avanneensa äskettäin "Reilua vai ei" -verkkosivut, jotka sisältävät esimerkiksi opetusmateriaalia kiellettyjen menettelyjen luettelosta.
<P>
Lopuksi komissio vakuuttaa parlamentille, että se jatkaa läheistä yhteistyötä jäsenvaltioiden kanssa varmistaakseen sopimattomia kaupallisia menettelyitä ja harhaanjohtavaa ja vertailevaa mainontaa koskevien direktiivien asianmukaisen ja tehokkaan täytäntöönpanon.
<P>
Tänä vuonna perustetaan tietokanta, joka sisältää kansalliset täytäntöönpanosäädökset ja oikeuskäytännön, ja se toimii tässä suhteessa hyödyllisenä välineenä.
<SPEAKER ID="203" NAME="Puhemies">
(PT) Keskustelu on päättynyt.
<P>
Äänestys toimitetaan tiistaina kello 12.00.
<P>
(Puhemies luki Barbara Weilerin esittämien huomautusten johdosta ääneen työjärjestyksen 45 artiklan 2 kohdan.)
<P>
Kirjallinen lausuma (työjärjestyksen 142 artikla)
<SPEAKER ID="204" NAME="Zita Pleštinská  " LANGUAGE="SK">
Eurooppalaiset kuluttajat kohtaavat usein sopimattomia kaupallisia menettelyjä sekä petollista ja harhaanjohtavaa mainontaa. Haavoittuvimmassa asemassa olevat kuluttajat, joihin kuuluvat erityisesti lapset ja vanhukset, ovat kaikkein altteimpia petoksille.
<P>
Suhtaudun myönteisesti komission pyrkimykseen avustaa jäsenvaltioita direktiivin saattamisessa osaksi kansallista lainsäädäntöä, sillä se auttaa lisäämään sekä kuluttajien että elinkeinonharjoittajien luottamusta rajat ylittävään kaupankäyntiin. Näin taataan kuluttajille parempi oikeusvarmuus ja samalla suojellaan pieniä ja keskisuuria yrityksiä aggressiivisilta sopimattomilta kaupallisilta menettelyiltä.
<P>
Tämä direktiivi on ratkaisevan tärkeä EU:n kuluttajien oikeuksien tulevan kehityksen sekä sisämarkkinoiden potentiaalin täyden hyödyntämisen kannalta. Koska jotkin seikat direktiivin saattamisessa osaksi kansallista lainsäädäntöä ovat edelleen epäselviä, olen tyytyväinen siihen, että Barbara Weilerin mietinnössä kiinnitetään huomiota näihin ongelmiin.
<P>
Jotta voimme onnistua, oikeusviranomaisten on tehostettava harhaanjohtavia tietokantapalveluja koskevaa rajat ylittävää yhteistyötä. Pidän tiedotuskampanjoita, joilla lisätään kuluttajien tietoisuutta oikeuksistaan, hyvin tärkeinä, koska ne ovat avainasemassa heidän suojelunsa tehostamisessa. Vain valistuneet kuluttajat kykenevät havaitsemaan harhaanjohtavan mainonnan ja välttämään sen aiheuttamat pettymykset.
<P>
Uskon, että sopimattomina pidettyjen menettelyjen luetteloiden avulla voimme paljastaa tällaiset menettelyt ja kieltää täydellisti harhaanjohtavan mainonnan.
