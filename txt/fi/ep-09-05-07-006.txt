<CHAPTER ID="006">
Kolmansien maiden ammattilaisten kanssa toteutettava audiovisuaalialan MEDIA Mundus -yhteistyöohjelma (keskustelu) 
<SPEAKER ID="010" NAME="Puhemies">
(ES) Esityslistalla on seuraavana Ruth Hieronymin kulttuuri- ja koulutusvaliokunnan puolesta laatima mietintö ehdotuksesta Euroopan parlamentin ja neuvoston päätökseksi kolmansien maiden ammattilaisten kanssa toteutettavan audiovisuaalialan MEDIA Mundus yhteistyöohjelman perustamisesta - C6-0011/2009 -
<SPEAKER ID="011" NAME="Ruth Hieronymi">
esittelijä. - (DE) Arvoisa puhemies, arvoisa komission jäsen, hyvät parlamentin jäsenet, olen erityisen iloinen siitä, että olemme onnistuneet laatimaan ja hyväksymään eurooppalaiselle elokuvalle uuden tukiohjelman, Euroopan unionin ja maailmanlaajuisen kulttuurin ja talouden hyväksi, näin lyhyessä ajassa - vain kuudessa kuukaudessa - ja ennen tämän vaalikauden loppua.
<P>
Tämä oli mahdollista ainoastaan poikkeuksellisen hyvän yhteistyön ansiosta, mistä haluaisin ilmaista lämpimimmät kiitokseni. Paljon kiitoksia komission jäsenelle. Komission ehdotus MEDIA Mundus -ohjelman perustamiseksi oli erinomainen. Yhteistyö Tšekin puheenjohtajakaudella oli erinomaista ja yhteistyö kulttuuri- ja koulutusvaliokunnan kanssa oli kaikkein parasta. Vain tämän ansiosta oli mahdollista saavuttaa päämäärämme näinkin lyhyessä ajassa.
<P>
Eurooppalaisten elokuvien myynninedistäminen MEDIA-ohjelman kautta on ollut hyvin menestyksekästä Euroopan unionissa jo noin 15 vuoden ajan. MEDIA-ohjelma on tukenut 90 prosenttia kaikista eurooppalaisista elokuvista, joita on esitetty niiden valmistusmaan ulkopuolella. Tähän asti ohjelma on kuitenkin tukenut hankkeita ainoastaan Euroopan sisällä, eikä tämä edistämisohjelma ole enää riittävä markkinoiden kansainvälistymisen ja uusien teknologioiden aikana.
<P>
Kansainvälistyminen tuo uusia mahdollisuuksia mutta myös uusia haasteita. MEDIA Mundus -ohjelma, josta tänään keskustelemme, on upea vastaus. Se on vastaus niihin mahdollisuuksiin, joita uudet Euroopan ulkopuoliset markkinat tarjoavat Euroopan elokuvateollisuudelle. Se on myös vastaus tarpeeseen ja mahdollisuuksiin käyttää elokuvien myynninedistämistä ja elokuvia itsessään kulttuurienvälisen vuoropuhelun tukemiseen ja eteenpäin viemiseen.
<P>
Sen vuoksi haluaisinkin ilmaista kiitokseni MEDIA Mundus -pilottihankkeiden käynnistämisestä. Niille varattiin seitsemän miljoonaa euroa, ja kävi ilmi, että kysyntä oli suunnaton. Pilottihankkeet tukivat koulutusta, markkinointia ja jakelua kansainvälisissä verkostoissa, ja erityisesti esiin nousevat audiovisuaaliset markkinat maista kuten Intia, Brasilia, Etelä-Korea ja Kanada ovat esittäneet merkittäviä hankkeita.
<P>
Tämä huomioon ottaen puollamme mielellämme tätä ehdotusta kulttuuri- ja koulutusvaliokunnan äänellä. Haluaisin pyytää koko parlamenttia äänestämään tämän ohjelman puolesta, jotta sitä tuettaisiin sopivalla rahoitussummalla tulevina vuosina ja jotta saavuttaisimme päämäärämme ja tukisimme eurooppalaisten elokuvien myynninedistämistä toimien näin kulttuuriarvojemme lähettiläinä maailmalla.
<P>
Tämä on viimeinen puheeni Euroopan parlamentissa. Tunnen olevani hyvin onnekas, koska olen voinut saattaa tämän ohjelman loppuun teidän tukenne avulla, ja haluaisin antaa oman viestini eteenpäin vietäväksi. Ottakaa huomioon tulevissa töissänne, että Euroopan kulttuurihyödykkeiden ei tulisi olla pelkästään taloudellisia, vaan niiden tulee pysyä sekä kulttuurisina että taloudellisina hyödykkeinä.
<P>
Haluaisin erityisesti kiittää kaikkia kollegojani kulttuuri- ja koulutusvaliokunnassa, sihteeristöissä ja teitä, arvoisa komission jäsen, sekä teidän pääjohtajaanne, Gregory Paulgeria, joka piti peräsintä, kymmenen vuoden erinomaisesta yhteistyöstä audiovisuaalialalla. Paljon kiitoksia.
<SPEAKER ID="012" NAME="Viviane Reding">
komission jäsen. - (EN) Arvoisa puhemies, olen täysin samaa mieltä siitä, mitä Ruth Hieronymi sanoi. Nuo kymmenen vuotta, jotka työskentelimme yhdessä hänen kanssaan ja muiden kulttuuri- ja koulutusvaliokunnan jäsenten kanssa, olivat hyvin tehokkaita ja henkilökohtaisesta näkökulmasta katsottuna hyvin hedelmällisiä. Joten kiitos teille kaikille, puolueeseen katsomatta, jotka olette tehneet todella kovasti töitä sen eteen, että kulttuuri tulisi tärkeämmäksi ja että se voisi puhutella ihmisiä.
<P>
Olen hyvin iloinen siitä, että parlamentti ehdotti mietintöön selvennyksiä ja yksinkertaistuksia, jotka paransivat käsiteltäväksi jättämääni ehdotusta.
<P>
Kuten tiedätte, MEDIA International -valmistelutoimi on ollut MEDIA Munduksen kehittämisen perustana, ja tässä asiayhteydessä olen myös kiitollinen parlamentille siitä, että he myönsivät kaksi miljoonaa euroa vuonna 2008 ja viisi miljoonaa euroa vuonna 2009 valmistelutoimen rahoittamiseksi.
<P>
MEDIA Mundus käynnistyy vuonna 2011 ja se jatkaa siitä, mihin MEDIA International jäi. Sen tavoitteena on vahvistaa kulttuurisia ja kaupallisia suhteita eurooppalaisten ja muun maailman elokuvateollisuuden ammattilaisten välillä. Ajatus MEDIA Munduksen takana on uudenlainen, kunnianhimoinen ja innovatiivinen, koska se edistää yhteistyötä ammattilaisten välillä, mitä eurooppalaiset ohjelmat eivät ole yleensä tehneet. Lisäksi, poiketen olemassa olevista ohjelmista, sen perustana on molemminpuolinen etu eri osa-alueilla, ei ainoastaan meidän elokuvantekijöillemme, vaan myös kolmansien maiden elokuvantekijöille. Ensimmäinen osa-alue on koulutus sisältäen koulutettavia ja kouluttajia Euroopasta ja kolmansista maista. Se helpottaa pääsyä kolmansien maiden markkinoille ja rakentaa luottamusta ja pitkäaikaisia kaupallisia suhteita; tämä on luonnollista. Kun on istuttu yhdessä koulussa opiskellen elokuva-alaa jonkun aasialaisen, afrikkalaisen tai amerikkalaisen kanssa, on selvää, että myöhemmin ammattielämässä halutaan työskennellä yhdessä.
<P>
Tämä on myös yksi syy sille, miksi tuemme foorumien järjestämistä kansainvälisille yhteistuotannoille. Koulutamme heidät yhdessä ja sen jälkeen odotamme heidän alkavan työskennellä yhdessä. Joten kansainvälisille yhteistuotannoille tarvitaan foorumeita.
<P>
Sen jälkeen meidän täytyy kehittää eurooppalaisten audiovisuaalisten taiteiden jakelua, levitystä ja näkyvyyttä kolmansissa maissa. Euroopassa asuville kolmansista maista tulleille ihmisille se tarkoittaa aina tilannetta, jossa kaikki voittavat. Tässä on erittäin hyvä esimerkki Euroopasta, joka ei ole linnake vaan avoin Eurooppa; Eurooppa, joka antaa, joka ottaa, joka jakaa.
<P>
Meidän tulee lisätä kulttuurisesti monimuotoisen audiovisuaalisen sisällön yleistä kysyntää, mikä on hyvin tärkeää, joten meidän täytyy saada nuoret, nuori yleisö ennen kaikkea, katsomaan eurooppalaisia elokuvia.
<P>
Olen vakuuttunut siitä, että MEDIA Mundus lisää kuluttajien valinnanvaraa niin, että ihmiset saavat mahdollisuuden katsoa eurooppalaisia elokuvia. Tämä lisää kulttuurista monimuotoisuutta Euroopan markkinoilla tuomalla Eurooppaan enemmän laatuelokuvia Euroopan ulkopuolisilta, pienemmiltä markkinoilta, ja se antaa eurooppalaisille elokuville mahdollisuuden menestyä kansainvälisillä markkinoilla. Joten se luo uusia liiketoiminnan mahdollisuuksia Euroopan ja koko maailman ammattilaisille. Tällä on tietysti hyvin tärkeä taloudellinen vaikutus. Kyse on kilpailukyvystä, mutta ennen kaikkea kyse on kulttuurisesta monimuotoisuudesta - meidän kulttuurisesta monimuotoisuudestamme - joka on arvokkain hyödykkeemme, ja muissa maanosissa asuvien kulttuurisesta monimuotoisuudesta, joka on heidän tärkein hyödykkeensä. Näiden jakaminen on suurenmoinen mahdollisuus, jota MEDIA Mundus vahvistaa.
<SPEAKER ID="013" NAME="Doris Pack">
PPE-DE-ryhmän puolesta. - (DE)Arvoisa puhemies, arvoisa komission jäsen, hyvä Ruth Hieronymi, MEDIA Mundus -ohjelma on hanke, joka perustuu meidän valiokunnastamme, kulttuuri- ja koulutusvaliokunnasta lähtöisin olevaan ajatukseen. Siellä se niin sanoakseni näki päivänvalon. Ennen kaikkea me annoimme hankkeelle vankan kannatuksemme, ja tietysti siinä näkyy tunnusmerkkejä, ei ainoastaan komission jäsenen vaikutuksesta, vaan myös Ruth Hieronymin, jota me kaikki kulttuuri- ja koulutusvaliokunnassa tuimme mielellämme.
<P>
Olemme oppineet huomattavan paljon Erasmus Mundus -hankkeesta, joka avasi ovet opiskelijoillemme, jotka halusivat lähteä kolmansiin maihin opiskelemaan ja päinvastoin. Maailman kansainvälistyessä tämä on itse asiassa välttämätöntä, ja MEDIA Mundus kulkee samaan suuntaan elokuvantekijöiden suhteen. Se on hieno esimerkki siitä, miten tällä alalla voidaan järjestää kulttuurienvälistä vuoropuhelua, millä on tietysti myös kaupallinen puolensa mutta mikä on myös, ja ennen kaikkea, kulttuurista vuoropuhelua.
<P>
MEDIA Mundus myös tukee ja toteuttaa Unescon yleissopimusta, joka edistää kulttuurista monimuotoisuutta Euroopassa ja ympäri maailmaa, edistää vuoropuhelua ja yrittää löytää tasapainon taloudellisesti kannattavien ja säästäväisten pyrkimysten välille.
<P>
MEDIA Mundus -ohjelman avulla vahvistamme luonnollisesti elokuviemme, elokuvantekijöidemme ja opiskelijoidemme liikkuvuutta, ja lopulta tapahtuu se, mitä Wim Wenders muistuttaa meitä tekemään, eli annamme Euroopalle uudet kasvot, teemme eurooppalaisesta unelmasta todellisuutta. Amerikkalainen unelma on välittynyt meille elokuvien kautta jo vuosikymmenien ajan, ja näin tapahtuu yhä tänäkin päivänä. Jos menemme lopulta niin pitkälle, että viemme eurooppalaisen unelman maailmalle yhteistyössä kolmansien maiden kanssa kuvien kautta, olemme tehneet paljon enemmän Euroopan unionin vakauttamiseksi, kuin mitä olisimme monilla muilla tavoilla voineet tehdä.
<P>
Jos työskentelemme yhdessä tämän päivän kansainvälistyneessä maailmassa, pystymme jossain määrin ajamaan amerikkalaisia taaksepäin maailman markkinoilla ja kuvaamaan omaa unelmaamme hieman paremmin. Olen varma, että kolmannet maat antavat meille tukensa, ehkä Etelä-Korea tai Etelä-Amerikan maat, joita haluamme itse asiassa auttaa antamalla niiden pienimuotoisille tuotannoille enemmän näkyvyyttä Euroopan markkinoilla.
<P>
Kaiken kaikkiaan tämä hanke auttaa kaikkia osapuolia. Se auttaa kolmansia maita ja eurooppalaista elokuvateollisuutta. Oli jo korkea aika, että tämä tapahtui. MEDIA Mundus on mielestäni soveltuva vastaus yleismaailmallisiin teknisiin ja sosioekonomisiin haasteisiin. Haluaisin lopettaa sanomalla: "Mikä edistää monimuotoisuuttamme, vahvistaa identiteettiämme".
<SPEAKER ID="014" NAME="Christa Prets">
PSE-ryhmän puolesta. - (DE) Arvoisa puhemies, arvoisa komission jäsen, hyvä Ruth Hieronymi, haluaisin ilmaista vilpittömät onnitteluni tämän mietinnön johdosta. Me kaikki kulttuuri- ja koulutusvaliokunnassa voimme olla hyvillämme ja ylpeitä siitä, mitä olemme saavuttaneet näin lyhyessä ajassa. Olemme osoittaneet, että osaamme työskennellä joustavasti ja että meitä ei sido menettelytavat, vaan osoitamme asianmukaista kunnioitusta niiden huolenaiheille, jotka työskentelevät elokuva-alalla ja jotka odottavat pikaisesti tämän päätöksen onnistunutta loppuunsaattamista. Olemme nopeuttaneet työskentelyämme ja voimme jatkaa työskentelyä vielä senkin jälkeen, kun päätös on hyväksytty ja päätöslauselma on annettu. Emme ole vaatineet asian käsittelyä. Niiden, jotka jatkuvasti arvostelevat työtämme ja parjaavat saavuttamiamme positiivisia asioita, tulisi pitää tämä mielessään.
<P>
Olen hyvilläni siitä, että tänä luovuuden ja innovaation vuonna autamme luovia olemaan innovatiivisempia ja edesautamme heitä täydentämään koulutustaan ja sopeutumaan paremmin kansainvälisyyteen. Tässä digitaalisessa maailmassa päivä päivältä kaikki muuttuu; teknologia muuttuu ja muodostuu uusia voimavaroja ja uusia haasteita. Sen vuoksi on välttämätöntä luoda uusi verkosto. Tähän tarvitaan taloudellista tukea, jota me annamme. Jos haluamme edistää eurooppalaisen elokuvateollisuuden kasvua ja tukea Euroopan käsitettä, emme ainoastaan tarvitse siihen parempaa laatua - joka on jo erittäin hyvä, mutta voisi olla vielä parempi - vaan meidän täytyy myös antaa luoville taiteilijoillemme taloudellista tukea.
<P>
Nyt kun taloudellinen kriisi on kaikkien huulilla, uusien työpaikkojen luominen elokuvateollisuuteen, innovaation edesauttaminen sekä tiedonjakamisen, tutkimuksen ja markkinatutkimuksen kohentaminen edistää työpaikkojen luomista. Tässä on valtava mahdollisuus parantaa työmarkkinoita.
<P>
Mitä tulee rajat ylittävään yhteistyöhön ja levitykseen kolmansissa maissa, haluaisin antaa esimerkin. Minun mielestäni Slummien miljonääri on esimerkki menestymisestä. Tämä elokuva, jota esitettiin ympäri maailmaa, sai tukea MEDIA Mundus -ohjelmalta 830 000 euron verran ja siitä tuli maailmanlaajuinen menestys; se sai meidät tietoisemmiksi tietyn maan kriisitilanteesta. Se kuitenkin myös näytti meille, mitä rajat ylittävä yhteistyö tarkoittaa. Tästä syystä tämä ohjelma on minun mielestäni erinomainen ja olen hyvilläni siitä, että saatoimme sen ongelmitta loppuun näin lyhyessä ajassa.
<P>
Haluaisin erityisesti kiittää Ruth Hieronymiä ja toivottaa hänelle hyvää jatkoa. Hän on ollut erinomainen työtoveri ja media-alan asiantuntija. Kiitos teille, Ruth Hieronymi, ja hyvää jatkoa.
<SPEAKER ID="015" NAME="Zdzisław Zbigniew Podkański" LANGUAGE="PL">
Arvoisa puhemies, MEDIA 2007 -ohjelman tavoitteena oli suojella eurooppalaista identiteettiä, monimuotoisuutta ja kulttuuriperintöä, parantaa eurooppalaisten audiovisuaalisten teosten levitystä ja lisätä eurooppalaisen audiovisuaalialan kilpailukykyä. MEDIA Mundus -ohjelma menee pidemmälle ja toivoo, että molemminpuolista etua saavutetaan avaamalla ja edistämällä audiovisuaalisia markkinoita sekä Euroopan unionissa että kolmansissa maissa. Tämä on luonnollisesti hyvä ajatus.
<P>
Tämä aihe saa meidät kuitenkin pohtimaan jotain muuta. Tarkoitan Euroopan kulttuurista vaikutusta maailmassa - tuo vaikutus tuntuu koko ajan pienentyvän, ja se huolestuttaa minua suuresti. Olen myös huomannut, ettei maanosamme osallistu kulttuurienväliseen vuoropuheluun tasavertaisena osapuolena. Kristilliset perinteet, jotka muovasivat Euroopan, kyseenalaistetaan nykyään yleisesti ja näyttää siltä, ettei Euroopalla ole muuta käsitystä omasta identiteetistään. Siksi ei olekaan yllätys, että se on katoamassa. Hyvä esimerkki tästä on Euroopan vähäinen osuus maailmanlaajuisessa audiovisuaalisten teosten levityksessä.
<P>
Voimme pahoitella sitä, että Euroopan rooli yhä pienenee sen vähenevän taloudellisen arvon ohella. Meidän ei tarvitse kuitenkaan antaa periksi. Aloitteet kuten tämä ohjelma ovat pieni mutta välttämätön askel. Lisäksi Euroopan parlamentin seuraavat viisi vuotta ovat edessämme ja toivomme, että parlamentin jäsenet saavat seuraavalla kaudella Euroopan äänen paremmin kuuluviin.
<P>
Viimeinen istunto, viimeinen puhe - haluan vilpittömästi kiittää kaikkia parlamentin jäseniä yhteistyöstä, ja erityisesti kulttuuri- ja koulutusvaliokunnan jäseniä, joiden kanssa työskentelin päivittäin. Onnittelen jäsen Hieronymiä mietinnöstä. Kiitos teille kaikille.
<SPEAKER ID="016" NAME="Helga Trüpel" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, todellakin, kulttuuri- ja mediapolitiikassamme on kyse sielun antamisesta Euroopalle.
<P>
Komission puheenjohtaja Barroso on muiden muassa sanonut osuvasti, että ihmiset eivät rakastu sisämarkkinoihin - vaikka ne ovatkin tärkeät - vaan he haluavat nähdä ja kokea kulttuurista monimuotoisuutta, Euroopan kulttuuriperintöä. He haluavat myös kulttuurisen monimuotoisuuden toimivan Euroopan lähettiläänä maailmalla.
<P>
Doris Pack oli aivan oikeassa, kun hän siteerasi Wim Wendersiä sanoen, että me tarvitsemme eurooppalaisia kuvia kertomaan eurooppalaisia tarinoita, ilmaisemaan eurooppalaisen historian ja tunne-elämän monimuotoisuutta. Mikä oli Euroopan historian suurin tragedia ja millaiset ovat toiveet rauhanomaisemmasta ja paremmasta tulevaisuudesta? Tämä on Euroopan unionin oleellisinta kulttuurintuntemusta, jota haluamme kehittää sisäisesti mutta jota haluamme myös välittää ulkomaailmalle. Siksi Euroopan kulttuuripolitiikka, erityisesti elokuvapolitiikka, toimii aina eurooppalaisen identiteetin lähettiläänä. Sen vuoksi olen hyvilläni, että olemme saaneet tämän ohjelman liikkeelle.
<P>
Haluaisin heti alkuun sanoa, että seuraavalla vaalikaudella tätä ohjelmaa tulee laajentaa, siihen tulee saada lisää puhtia ja sille täytyy antaa enemmän rahoitusta, niin että MEDIA Mundus -ohjelma voi todella täyttää tarkoituksensa, eli tehdä selväksi kansainvälisessä yhteistyössä, mitä ovat eurooppalaiset arvot ja mitä on eurooppalainen kulttuurinen monimuotoisuus. Täytyy myös järjestää yhteistuotantoja, yhteistyötä, ja koulutusta sanan parhaassa merkityksessä; tämä on tilanne, jossa kaikki voittavat ja joka rikastuttaa molempia osapuolia. Tänä kansainvälistymisen ja digitaalistumisen aikakaudella tästä tulee Euroopan kulttuuripolitiikan tunnusmerkki.
<P>
Tänään haluaisin myös käyttää tilaisuuden hyväksi ja kiittää Ruth Hieronymiä hyvästä yhteistyöstä ja siitä, että hän on onnistunut tekemään parlamentissa selväksi sen, että vaikka kulttuurilla on myös taloudellinen puolensa, se on aina jotain enemmän kuin pelkkä kulutushyödyke. Siinä on kyse identiteetistä, monimuotoisuudesta, kulttuurisesta vastakkainasettelusta - sanan parhaassa merkityksessä. Koska kulttuuri on se, joka liikuttaa ihmisiä heidän mielissään ja sydämissään. Meidän tulevaisuuden velvollisuutemme on luottaa Eurooppaan enemmän kuin tähän asti. Siitä syystä, Ruth Hieronymi, ilmaisen teille vilpittömimmät kiitokseni hyvästä yhteistyöstä ja toivon teille kaikkea hyvää jatkossa.
<P>
(Suosionosoituksia)
<SPEAKER ID="017" NAME="Věra Flasarová">
GUE/NGL-ryhmän puolesta. - (CS) Arvoisa puhemies, arvoisa komission jäsen, hyvät parlamentin jäsenet, kiitän Ruth Hieronymiä erinomaisesta työstä ja toivon hänelle useita menestyksekkäitä vuosia jatkossa. Kansainvälisen audiovisuaalisen ympäristön kehittäminen ansaitsee huomiomme, koska se on mielenkiintoinen toiminta-ala ja se tarjoaa laajat mahdollisuudet yhteistyölle Euroopan unionin sisällä ja myös muiden maailman maiden kanssa. Tämän yhteistyön syventäminen entisestään, sisältäen 15 miljoonan euron budjetin MEDIA -ohjelmalle vuosina 2011-2013, laajentaa kuluttajien valintamahdollisuuksia ja tuo kulttuurisesti monimuotoisempia tuotteita Euroopan ja kansainvälisille markkinoille. Samalla se parantaa yhteisymmärrystä kansojen välillä, joilla on erilaiset kulttuuriperinteet. Muita näiden EU-hankkeiden hyvin arvokkaita ominaisuuksia ovat muun muassa jatkuvat harjoituskurssit audiovisuaalialan ammattilaisille, erilaiset elokuvataiteeseen liittyvät myynninedistämistoimet ja mahdollisuudet elokuvien laajemmalle levitykselle. On myös ilmeistä, että audiovisuaaliala on ensisijaisesti nuoremman sukupolven aluetta, sukupolven joka käyttää internetin kautta toimivia laitteita ja televisiota sekä monikanavaista digitaalitelevisiota yhtenä perustiedonlähteenään yhdessä muiden internet-teknologioiden kanssa. Näiden järjestelmien tukeminen EU-hankkeen kautta voi siksi auttaa parantamaan palvelun laatua näille käyttäjille.
<P>
Tässä yhteydessä haluaisin kuitenkin korostaa jotain muuta, minkä uskon olevan avainasemassa. Kaikki internet-mediat edustavat rajoittamatonta vaihtoehtoa perinteisille viestintämuodoille. Valitettavasti jopa demokraattisissa yhteiskunnissa nämä perinteiset viestintämuodot usein epäonnistuvat kaupallisten pyrkimysten vuoksi, tai koska niiden johto kuuluu johonkin tiettyyn poliittiseen piiriin ja epäsuorasti velvoittaa työntekijöitään harjoittamaan itsesensuuria. Tämän vuoksi suuri osa tiedosta tavoittaa yleisönsä vääristyneessä tai valikoituneessa muodossa. Sitä vastoin internetin valtava laajuus ja sen levittämät elokuvat ja tieto tarjoavat aidosti riippumattoman ja moniarvoisen mediaympäristön, jossa ei ole monopoleja eikä kartelleja. Sen takia meidän tulee tukea kaikkia hankkeita, jotka vahvistavat tätä vaihtoehtoa vallitsevalle mediamaailmalle, ja olen iloinen, että Tšekin puheenjohtajakaudella on edistetty MEDIA Mundus -ohjelman menestyksekästä valmistumista.
<SPEAKER ID="018" NAME="Ljudmila Novak" AFFILIATION="PPE-DE">
(SL) MEDIA Mundus -ohjelman myötä olemme lähteneet oikeaan suuntaan kohti eurooppalaisen elokuvan ja tietämyksen tehokkaampaa edistämistä. Elokuva on väline, joka mahdollistaa Euroopan kulttuurisen monimuotoisuuden kuvaamisen, tallentamisen, esittämisen ja myymisen. Ottaen huomioon nykyteknologioiden nopean kehittymisen tarvitsemme kuitenkin myös jatkuvaa koulutusta ja opetusta. Olisi sääli, jos jotkut kolmansista maista tai vähemmän kehittyneistä maanosista eivät enää tekisi elokuvia, joissa kuvataan näiden maiden ihmisten elämää, kerrotaan heistä mielenkiintoisia tarinoita sekä tietysti kuvaillaan maiden luonnon- ja kulttuurin perintöä ja historiaa vain sen takia, että ne ovat jääneet kehityksessä jälkeen ja niiltä puuttuu tietoa.
<P>
Amerikkalaisella filmiteollisuudella on valta-asema ja se hallitsee valtavia markkinoita, ja siksi eurooppalaisella elokuvalla on vaikeampaa kilpailla maailman markkinoilla siitä huolimatta, että sillä on paljon enemmän laatuominaisuuksia kuin monella amerikkalaisella nyyhkyleffalla tai kassamagneetilla. Tämän vuoksi MEDIA Mundus on hyvä foorumi, jonka avulla voi luoda yhteyksiä kolmansien maiden elokuvantekijöihin ja jakelijoihin sekä jakaa elokuviin liittyvää tietoa ja taitoa. Samalla Euroopan unioni täyttää tehtävänsä tällä alalla ja tuo eri maanosat yhteen sekä myös yhdistää eri maiden elokuvissa kävijöitä.
<P>
Saamme uuden, menestyksekkään ohjelman, mutta menetämme esittelijämme ja tämän alan asiantuntijan. Haluaisin henkilökohtaisesti onnitella teitä, Ruth Hieronymi, kaikesta tekemästänne työstä, näkökenttänne laajuudesta ja yhteistyökyvystänne. Kun saavuin parlamenttiin uutena jäsenenä viisi vuotta sitten, Ruth Hieronymi oli ensimmäinen henkilö, jonka puoleen käännyin saadakseni neuvoja ja tietoa, ja hän oli aina valmis tarjoamaan apuaan ja ymmärrystään. Joten vielä kerran sallikaa minun ilmaista teille sydämelliset kiitokseni ja toivottaa teille onnellista perhe-elämää ja ammatillista tyytyväisyyttä, sillä tiedän, että ette tulevaisuudessakaan lepää laakereillanne.
<P>
Jotkut teistä tietävät tulevansa takaisin. Minäkin haluaisin tulla takaisin, mutta en tiedä, tuleeko se tapahtumaan. Sallikaa minun sen vuoksi ilmaista kiitokseni tässä ja nyt kaikille valiokunnan jäsenille, puhemiehistölle ja parlamentille siitä, että he antoivat minulle mahdollisuuden työskennellä kulttuuri- ja koulutusvaliokunnassa. On ollut ilo työskennellä teille. Poliittisista yhteyksistämme huolimatta olemme työskennelleet kulttuurin, koulutuksen, nuorison ja urheilijoiden hyväksi. Lisäksi huolimatta siitä, että tulen pienestä maasta, ajatukseni on otettu käsiteltäviksi valiokunnassa ja ne on myöhemmin vahvistettu parlamentissa. Kiitos yhteistyöstänne.
<SPEAKER ID="019" NAME="Mikel Irujo Amezaga" AFFILIATION="Verts/ALE">
(ES) Arvoisa puhemies, Unescon kulttuurista moninaisuutta koskeva yleismaailmallinen julistus suosittelee muun muassa, että edistäisimme korkealaatuisten audiovisuaalisten tuotantojen tekemistä kiinnittäen erityistä huomiota yhteistyömekanismien luomiseen, jotka mahdollistavat tuotantojen levittämisen; Euroopan komissiolla on ollut tämä suositus selvästi mielessään tätä aloitetta laadittaessa.
<P>
On sanomattakin selvää, että MEDIA Mundus hyödyntää kasvavaa kiinnostusta ja mahdollisuuksia, jotka on luonut audiovisuaalisen teollisuuden maailmanlaajuinen yhteistyö. Ohjelma laajentaa kuluttajien mahdollisuuksia tuomalla kulttuurisesti monimuotoisempia tuotteita Euroopan markkinoille ja kansainvälisille markkinoille ja luomalla uusia kaupallisia mahdollisuuksia audiovisuaalialan ammattilaisille Euroopassa ja joka puolella maailmaa.
<P>
Olen varma siitä, eikä kenenkään pitäisi sitä epäillä, että komissio on kykenevä hoitamaan talousarvionsa niin, että ohjelman vaikutus on suurin mahdollinen eikä se hiivu erillisiksi hankkeiksi. Kuten eräs arvovaltainen professori sanoi, MEDIA Mundus, kolmansien maiden kanssa toteutettava audiovisuaalinen yhteistyöohjelma, on todiste siitä, että kansainvälinen audiovisuaalinen maisema on muuttunut huomattavasti varsinkin teknologian suhteen. Tämän aloitteen tavoitteena on yhteistyömahdollisuuksien kehittäminen audiovisuaalisilla markkinoilla tehostamalla tutkimusta ja koulutusta sekä rahoittamalla yhteistuotantohankkeita, jotta tehostettaisiin audiovisuaalialan ammattilaisten välistä yhteistyötä.
<P>
Myös minä haluaisin lopettaa ilmaisemalla kiitollisuuteni. On ollut ilo työskennellä kollegojeni kanssa kulttuuri- ja koulutusvaliokunnassa näiden kuluneen kahden vuoden aikana. Kiitos ja nähdään pian.
<SPEAKER ID="020" NAME="Elisabeth Morin" AFFILIATION="PPE-DE">
(FR) Arvoisa puhemies, aivan ensimmäiseksi haluaisin sanoa vilpittömät kiitokseni Ruth Hieronymille sekä kulttuuri- ja koulutusvaliokunnalle. Euroopan elokuvateollisuuden maailmanlaajuinen kehitys on ollut mahdollista tämän uuden MEDIA Mundus -ohjelman ansiosta.
<P>
Itse asiassa tämä ohjelma on peräisin eräästä politiikasta. Se syntyi MEDIA International -toimen alla, joka on vuodesta 2007 lähtien keskittynyt kehittämään suhteita Euroopan unionin ja kolmansien maiden audiovisuaalisten markkinoiden välillä. Tämän menettelyn päämääränä oli täyttää kolmansien maiden välittömät tarpeet ja parantaa MEDIA 2007:n kokonaistehokkuutta. Oli tärkeää tarttua uusiin ongelmiin ja haasteisiin, jotka johtuvat markkinoiden kansainvälistymisestä ja niiden vaikutuksesta Euroopan audiovisuaalialaan.
<P>
Tämä valmistelutoimi siis tasoitti tietä Euroopan unionin laajemman avun ohjelmalle, joka edistäisi audiovisuaalialan kansainvälistä yhteistyötä. Hyvin nopeasti sen jälkeen Euroopan komissio - jota onnittelen - hyväksyi ehdotuksen MEDIA Mundus -ohjelman perustamisesta. Ohjelmalla on 15 miljoonan euron budjetti ajalle 2011-2013 ja se tarjoaa uusia mahdollisuuksia kansainväliselle yhteistyölle ja verkostoitumiselle - tämä verkostoitumisen käsite on hyvin tärkeä - audiovisuaalialan ammattilaisten keskuudessa Euroopan unionissa ja kolmansissa maissa. Audiovisuaaliset mediat ovat hyvin suosittuja nuorten keskuudessa. Niillä on valtava vaikutus kulttuurisen vuoropuhelun edistämisessä, ja tehtävämme on myös tämän asian suhteen perustaa uusi kansainvälinen tasapaino tällä alalla merkittävien tuottajien, Yhdysvaltojen ja muiden maanosien, sekä oikeutetun asemansa omaavan Euroopan välille.
<P>
Ohjelma on avoin hankkeille, jotka perustuvat vähintään kolmen kumppanin muodostamalle kumppanuudelle; kutakin kumppanuutta koordinoi ammattilainen Euroopan unionista. Tiedon jakamisen, koulutuksen ja hyvän markkinatietämyksen kehittäminen, audiovisuaalisten teosten kilpailukyvyn ja ylikansallisen jakelun parantaminen maailmanlaajuisesti, audiovisuaalisten teosten levityksen ja näkyvyyden parantaminen maailmanlaajuisesti sekä kulttuurisen monimuotoisuuden kysynnän lisääminen - tämä ohjelma kattaa kaikki nämä asiat.
<P>
Tuemme Euroopan komission ehdotusta, sillä se tarkoittaa sitä, että tämä yhteisymmärrykseen perustuva ohjelma, johon olemme päätyneet, voidaan toteuttaa. Olen toiveikas tämän tekstin suhteen; tuen sitä, koska se on vahvojen vakaumusteni mukainen liittyen kunnioitukseen, kulttuurienväliseen vuoropuheluun sekä luovan toiminnan, koulutuksen ja audiovisuaalialan tukemiseen. Haluaisin ilmaista vilpittömät kiitokseni Ruth Hieronymille. Tiedän, että seuraavalla vaalikaudella olemme sen hänelle velkaa, että jatkamme työtä näillä samoilla linjoilla.
<SPEAKER ID="021" NAME="Manolis Mavrommatis" AFFILIATION="PPE-DE">
(EL) Arvoisa puhemies, arvoisa komission jäsen, hyvät parlamentin jäsenet, komission ehdotukseen MEDIA Mundus -ohjelmasta ovat tyytyväisiä kaikki, jotka haluavat nähdä Euroopan audiovisuaalialan kasvavan, vahvistuvan, tulevan kilpailukykyisemmäksi ja sitä vietävän muualle maailmaan. Euroopan audiovisuaaliala on kehittynyt ja edistynyt huomattavasti viime vuosien aikana, ja sen kansainvälinen olemus on muuttunut viimeisen 20 vuoden aikana erityisesti teknologisen kehityksen ansiosta. Tämä on johtanut voimakkaaseen taloudelliseen kehitykseen sekä pääomasijoituksiin, ja sen johdosta audiovisuaalisen aineiston kysyntä tietyillä markkinoilla on kasvanut. Valitettavasti on kuitenkin olemassa esteitä, jotka hankaloittavat eurooppalaisten teosten markkinointia ulkomailla, kuten riittämätön rahoitus eurooppalaisille audiovisuaalialan yrityksille.
<P>
Audiovisuaalialan yhteisöltä saama tuki ottaa huomioon sen, että Euroopan unioni ja sen jäsenvaltiot edistävät yhteistyötä kolmansien maiden kanssa ja kulttuurialan ammattitaitoisten kansainvälisten järjestöjen kanssa, koska se korostaa erilaisten kulttuuristen ulottuvuuksien kunnioittamisen tärkeyttä monimuotoisuuden edistämisessä ja lopuksi, koska jakeluala määrittelee audiovisuaalisten teosten monimuotoisuuden ja kuluttajien valinnanvaran. Eurooppalaisia audiovisuaalisia teoksia on kansainvälisillä markkinoilla vielä vähän, samoin kuin kolmansien maiden audiovisuaaliset teokset, lukuun ottamatta Yhdysvaltalaisia teoksia, kohtaavat samanlaisia ongelmia Euroopan markkinoilla, eli niiden saatavuus on rajoittunutta. Eurooppalaiset jakelijat ovat pääasiassa pieniä yrityksiä, joiden keinot päästä kansainvälisille markkinoille ovat rajoitetut. Näin ollen tämän uuden ohjelman ansiosta on saatavilla rahoitusta, jotta voidaan toimia eurooppalaisten audiovisuaalisten teosten jakelun, markkinoinnin ja myynninedistämisen parantamiseksi kolmansissa maissa, ja laajemmassa merkityksessä myös päinvastoin.
<P>
Lopuksi haluaisin onnitella Ruth Hieronymiä jälleen poikkeuksellisen hyvästä työstä ja toivottaa hänelle kaikkea hyvää hänen yksityiselämässään sekä tulevassa roolissaan, joka seuraa hänen erinomaista toimintaansa Euroopan parlamentissa. Haluaisin myös hyödyntää tämän tilaisuuden ja kiittää komission jäsen Redingiä ja kaikkia kulttuuri- ja koulutusvaliokunnan jäseniä erinomaisesta yhteistyöstä, josta olemme saaneet nauttia tämän viisivuotisen kauden ajan.
<SPEAKER ID="022" NAME="Iosif Matula" AFFILIATION="PPE-DE">
(RO) Kulttuuriala edistää ehdottomasti taloudellisten päämäärien saavuttamista ottaen huomioon, että ala työllistää noin 5,8 miljoonaa ihmistä. Se edistää kuitenkin myös sosiaalisten päämäärien saavuttamista edistämällä Euroopan unionin arvoja ympäri maailmaa - puhumattakaan kuluttajien valinnanvaran laajentamisesta - ja vahvistamalla audiovisuaalialan kilpailukykyä EU:ssa.
<P>
Kyseinen ohjelma on merkityksellinen myös siksi, että se ottaa huomioon alan teknologisen kehityksen vaikutukset, etenkin kun audiovisuaaliselle sisällölle on itse asiassa saatu aikaan alati kasvava kysyntä. Olen tyytyväinen siihen, että olemme saaneet yhtenäisen ohjelman eurooppalaisten audiovisuaalisten teosten edistämiseksi maailmanlaajuisesti ottaen huomioon alan pirstoutuneisuuden Euroopan tasolla verrattuna esimerkiksi Yhdysvaltojen audiovisuaalialaan.
<P>
Viimeisenä muttei vähäisimpänä, olen vakaasti sitä mieltä, että jäsenvaltioiden elokuvateollisuuden luoma lisäarvo saadaan tulevaisuudessa parempaan käyttöön. Voin antaa esimerkkinä oman maani, Romanian, elokuvateollisuuden, joka on tähän mennessä osoittanut paikkansa voittamalla merkittäviä palkintoja sekä eurooppalaisella että kansainvälisellä tasolla.
<P>
Onnittelen esittelijää ja toivon hänelle menestystä elämässään Euroopan parlamentin jälkeen.
<SPEAKER ID="023" NAME="Margarita Starkevičiūt" AFFILIATION="ALDE">
(LT) Hyvät parlamentin jäsenet, olen työskennellyt talous- ja raha-asioiden valiokunnassa viiden vuoden ajan. Perustuen kokemuksiini omassa maassani, Liettuassa, minun täytyy kuitenkin korostaa keskustelemienne ohjelmien tärkeää vaikutusta maan talouteen, puhumattakaan pienen maan kulttuuriin.
<P>
Muutama vuosi sitten meidän elokuvateollisuudessamme vietettiin hiljaiseloa. Juuri yhteistyö kolmansien maiden kanssa sai sen takaisin jaloilleen. Sinä aikana Liettuan elokuvateollisuus vahvistui, loi taloudellisen pohjan ja nyt sillä on merkittävä rooli työpaikkojen luomisessa. Samalla tämä sai aikaan oikean ympäristön lahjakkaiden ohjaajien esiinnousulle, ja nykyään Liettuan elokuvaohjaajat saavat kansainvälisiä palkintoja ja heidät tunnetaan hyvin Euroopassa ja ympäri maailmaa.
<P>
Sen vuoksi haluaisin painottaa, että Euroopan unionin tulisi kiinnittää enemmän huomiota tällaisten ohjelmien toteuttamiseen, koska ne auttavat maita ja kulttuureja kukoistamaan.
<SPEAKER ID="024" NAME="Erna Hennicot-Schoepges" AFFILIATION="PPE-DE">
(FR) Arvoisa puhemies, haluaisin aloittaa ilmaisemalla kunnioitukseni esittelijälle, Ruth Hieronymille, joka on ohjannut kulttuuri- ja koulutusvaliokuntaa hyödyntämällä kaikkea ammattitaitoaan tällä erityisalalla. Ruth Hieronymi, kiitos kaikesta mitä olet tehnyt.
<P>
Arvoisa komission jäsen, jälleen kerran olette onnistunut viemällä tämän hankkeen loppuun. Tämä on merkittävä hanke, mutta sitä pitää verrata sille annettuun merkitykseen, eikä se todellakaan vastaa tavoitteitanne rahoituksen suhteen. Seuraavaan rahoituskehykseen täytyykin sen vuoksi suunnitella mahdollisuus tämän ohjelman käyttöön varattujen varojen lisäämiseksi. Näille ihmisille, jotka matkustavat, tulee antaa kaikki mahdollisuudet ja vapaudet, ja tässä suhteessa kohtaammekin vielä liian usein ratkaisemattomia ongelmia, jotka koskevat viisumeita, sosiaaliturvaa ja taiteilijoiden asemaa. Paljon on vielä tehtävää, jotta taiteilijoiden helppo liikkuvuus saadaan taattua.
<P>
Muilta osin uskon, että elokuva on paras kulttuurisen monimuotoisuuden välittäjä. Meidän täytyy sen vuoksi tukea tätä alaa, joka on vielä lapsenkengissään. Ehkä jo esitetty ajatus takuurahaston perustamisesta voisi olla keino tukea rahoitusta, joka jäi hieman vajaaksi tavoitteistamme.
<SPEAKER ID="025" NAME="Ewa Tomaszewska" AFFILIATION="UEN">
(PL) Arvoisa puhemies, elokuvia kolmansista maista levitetään Puolassa melko usein. Ne ovat harvoin hyvälaatuisia, ja samaan aikaan eurooppalaisilla elokuvilla on paljon vaikeampaa saavuttaa kolmansien maiden markkinoita ja katsojia. Toisaalta on erittäin tärkeää tukea kulttuurimme leviämistä. On välttämätöntä edistää eurooppalaisia elokuvia muissa maissa. On välttämätöntä varmistaa näille elokuville parempi asema kolmansien maiden markkinoilla. Elokuvateollisuuden vahvistaminen varmistaa lisäksi, että tuotetut elokuvat ovat parempilaatuisia. Se on myös tärkeä arvo.
<P>
Mielestäni tärkeä tekijä tässä on synergiaedut, joita saavutetaan liikkuvuuden ja kolmansien maiden kanssa tehtävän yhteistyön ansiosta. Immateriaalioikeuksien suojaamisen vahvistaminen on merkittävä ohjelman esille tuoma asia liittyen myös tukeen, jota annetaan Unescon yleissopimuksen toteuttamiseksi.
<P>
Haluaisin sanoa valtavat kiitokset Ruth Hieronymille hänen työstään tämän ohjelman parissa ja siitä, että hän onnistui saamaan sen valmiiksi ennen tämän toimikauden loppua. Työskentelimme yhdessä, mutta hänen panoksensa oli suurin. Haluaisin vilpittömästi kiittää kaikkia kulttuuri- ja koulutusvaliokunnan jäseniä, joiden kanssa työskentelin tällä kaudella.
<SPEAKER ID="026" NAME="Viviane Reding">
komission jäsen. - (EN) Arvoisa puhemies, kiitos kaikille niille, jotka ovat osallistuneet kulttuurisen monimuotoisuutemme tukemiseen, ei ainoastaan Euroopassa, vaan myös rajat ylittäen. Haluaisin tämän puheen lopuksi antaa teille muutamia konkreettisia esimerkkejä siitä, kuinka tämä ohjelma voi toimia ja kuinka se on jo toiminut.
<P>
Olemme perustaneet 11 koulutukseen liittyvää kumppanuutta Latinalaisen Amerikan, Intian, Kanadan, Turkin, Ukrainan, Moldovan ja Georgian kanssa kattaen elokuvat, TV-ohjelmat, animaatiot ja dokumentit. Esimerkkinä Cartoon Connection -niminen hanke EU:n, Latinalaisen Amerikan ja Kanadan välillä piirrettyjen elokuvien ammattilaisten kouluttamiseksi ja kehittämiseksi. Toisena esimerkkinä Prime Exchange, intialaisten ja eurooppalaisten käsikirjoittajien ja tuottajien työpaja, joka opettaa ymmärtämään paremmin elokuvien rahoitus- ja markkinointipuolta. Myös jakelun edistämistä on tehty, esimerkiksi European Producers Club järjesti yhteistuotantoja käsitteleviä työpajoja Kiinassa ja Intiassa.
<P>
DOMLA-hanke järjesti dokumenttielokuvan teemakuukauden Chilessä, Paris-hankkeessa tehtiin yhteistuotantoja Japanin, Etelä-Korean ja Euroopan välillä ja EuropaCinemaan kuuluu 230 eurooppalaisen ja 148 kansainvälisen elokuvateatterin verkosto, jonka sisällä vaihdetaan elokuvia. Tässä näemme hyvin konkreettisia toimia. Ei ole kyse suurista sanoista vaan teoista, jotta voimme auttaa ammattilaisia tekemään itse sitä, mitä he parhaiten tekevät, eli tekemään elokuvia, näyttämään elokuvia ja levittämään niitä ulkomaille. Kiitos kaikille niille, jotka ovat auttaneet tämän toteutumisessa.
<SPEAKER ID="027" NAME="Ruth Hieronymi" LANGUAGE="DE">
Arvoisa puhemies, kiitän teitä kannustavasta ja rakentavasta keskustelusta. Olen varma, että tämän sysäyksen ansiosta MEDIA Mundus -ohjelma, jota on tänään oikeutetusti tarkasteltu, ei tule olemaan pelkästään suuri menestys, vaan se pystyy myös hankkimaan lisätukea tulevina vuosina.
<P>
Kaikki, jotka harmittelevat eurooppalaisen kulttuurin puutetta tai riittämättömyyttä maailmalla - mihin heillä on täysi oikeus - voivat ainoastaan olla tyytyväisiä MEDIA Mundus -ohjelmaan ja äänestää sen puolesta innokkaasti. Se on erinomainen esimerkki siitä, miten voimme viedä kulttuurista viestiämme maailmalle. Sen vuoksi pyytäisin vilpittömästi, että veisitte tämän viestin hallituksillemme ponnekkaasti. Yhteinen eurooppalaisen kulttuurin edistäminen ei tarkoita heikompaa kansallista identiteettiä Euroopan unionin maille ja jäsenvaltioille. Päinvastoin, se vahvistaa maiden erityisiä kansallisia identiteettejä ja luo yhtenäisen eurooppalaisen kulttuurin, jotta voisimme olla tehokkaampia Euroopan lähettiläitä maailmalla.
<P>
Tämän sanottuani haluaisin kiittää teitä kaikkia. Kutsun kaikki, jotka haluavat keskustella asiasta lisää, Members' bar -ravintolaan.
<SPEAKER ID="028" NAME="Puhemies">
(ES) Keskustelu on päättynyt.
<P>
Äänestys toimitetaan tänään klo 12.00.
