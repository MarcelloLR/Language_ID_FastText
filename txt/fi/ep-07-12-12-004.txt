<CHAPTER ID="004">
Perusoikeuskirjan julistaminen ja allekirjoittaminen
<SPEAKER ID="089" NAME="Puhemies">
(DE) Arvoisa Eurooppa-neuvoston puheenjohtaja José Sócrates, arvoisa komission puheenjohtaja José Manuel Durão Barroso, hyvät parlamentin jäsenet, minulla on suuri ilo toivottaa teidät tervetulleiksi Euroopan demokratian sydämeen, Euroopan parlamenttiin Euroopan unionin perusoikeuskirjan viralliseen allekirjoitustilaisuuteen. Tämä on todella onnellinen päivä etenkin Euroopan unionin kansalaisille.
<P>
Unionin perustajat loivat 50 vuotta sitten Euroopan yhteisöt runnellun Euroopan raunioista, ja tänään aikomuksemme on julistaa juhlallisin menoin eurooppalaisen identiteettimme perustana olevat yhteiset arvot.
<P>
Perusoikeuskirja, jonka julistamme tänään, symbolisoi sitä tärkeää matkaa, jonka olemme 50 vuoden kuluessa kulkeneet unionin muuttamiseksi Euroopan kansalaisten unioniksi.
<P>
Perusoikeuskirja todistaa, että asettaessamme Euroopan unionin peruskiveä olimme oppineet tärkeän läksyn Euroopan historiasta, ja tänään kunnioitamme kaikkien ihmisten ihmisarvoa, kiinnitämme huomiota saavutetun vapauden sekä rauhan ja demokratian säilyttämiseen ja noudatamme oikeusvaltion periaatteita Euroopan yhdentymisen liikkeelle panevana voimana.
<P>
Vapaus ei voi toteutua kunnioittamatta kanssaihmisten oikeuksia, eikä rauha voi kukoistaa ilman keskinäisten etujen tasapuolista jakautumista. Vapaus, rauha, oikeus ja sosiaalinen hyvinvointi voidaan saavuttaa vain yhdessä, ne eivät voi toteutua toistensa kustannuksella.
<P>
Unionin perustajat ymmärsivät tämän perustaessaan Euroopan yhteisöksi, joka rakentuu oikeusvaltion periaatteille. Euroopan unionin johtoajatuksena ei ole vallankäytön oikeutus vaan periaate, jonka mukaan valta juontuu lainsäädännöstä. Tästä kumpuavat todellinen nykyaikainen yhteiskunta ja visio unionistamme, yhteisten arvojen varaan rakentuvasta yhteisöstä. Vain todellinen oikeudenmukaisuus voi taata rauhan meille kaikille.
<P>
Unionin perustajien visio on käynyt toteen. Kahden järjestelmän välisessä taistossa, jossa vapaus ja demokratia asettuivat vastakkain diktatuurin ja yksilöiden sorron kanssa, tuo visio osoittautui vahvemmaksi ja menestyvämmäksi.
<P>
Sukupolvemme ovat nähneet sen ihmeen, että Euroopan jakautuminen tuli tiensä päähän. Rautaesiripun repeäminen ja 12 valtion liittyminen Euroopan unioniin oli mahdollista, koska vapauden ja demokratian ääni sekä yhtäläisten oikeuksien voima veivät voiton 1900-luvun epäinhimillisistä ideologioista.
<P>
Tänä vuonna 25. maaliskuuta Rooman sopimuksen allekirjoittamisen 50-vuotispäivän kunniaksi annetussa Berliinin julkilausumassa on tärkeä kohta, jossa todetaan, että Euroopan unionin kansalaiset ovat yhdistyneet paremman tulevaisuuden puolesta. Olemmekin onnekkaita siinä mielessä, että vapaus, demokratia ja ihmisoikeudet ovat meidän kaikkien arkipäivää Euroopan unionissa.
<P>
Tänään juhlallisin menoin julistettava perusoikeuskirja merkitsee meille suurta velvoitetta ja mahdollisuutta kertoa lähes 500 miljoonalle Euroopan unionin kansalaiselle sekä tuleville sukupolville, mistä Euroopan yhdentymisessä on todella kyse.
<P>
Arvoisat kuulijat, Euroopan unionin todellisessa olemuksessa on kyse paljon muustakin kuin vain taloudellisista kustannushyötylaskelmista. Nekin ovat toki tärkeitä ja vaikuttavat elämäämme EU:ssa, mutta olemme ennen kaikkea yhteisille arvoille perustuva yhteisö, jossa yhteisvastuullisuus, vapaus ja yhtäläiset oikeudet ovat olennainen osa jokapäiväistä elämäämme. Nämä yhteiset arvot, joista tärkein on loukkaamattoman ihmisarvon kunnioitus, ovat Euroopan yhdentymisen peruskivi sellaisina, kuin ne on kirjattu perusoikeuskirjan 1 artiklaan.
<P>
(Suosionosoituksia)
<P>
Siksi Euroopan parlamentti on katsonut, että perusoikeuskirjan laillisen sitovuuden tunnustaminen on elintärkeä osa kaikissa EU:n perussopimusten muuttamista koskevissa sopimuksissa. Euroopan parlamentti on saanut tahtonsa läpi tässä asiassa.
<P>
Valtion- tai hallitusten päämiesten huomenna allekirjoittamassa Lissabonin sopimuksen 6 artiklassa oleva viittaus perusoikeuskirjaan tekee siitä laillisesti yhtä sitovan kuin perussopimukset.
<P>
On täysin luonnollista vaatia, että 2000-luvun Euroopassa olisi vallittava kattavat ihmisoikeudet ja kaikkia unionin kansalaisia laillisesti yhtä lailla sitovat perusoikeudet, sillä tämähän on juuri eurooppalaisen identiteettikäsityksemme ydin.
<P>
(Suosionosoituksia)
<P>
Kansalaiset ja ihmisarvo ovat EU:n politiikan ytimessä. Siten Euroopan unioni tarjoaa viitekehyksen, jonka ansiosta voimme unionin kansalaisina rakentaa yhteistä tulevaisuuttamme rauhan vallitessa.
<P>
Euroopan unionilla ei ole tulevaisuutta ilman yhteisten arvojemme tarjoamaa vankkaa perustaa, joten niihin on kiinnitettävä jatkuvasti huomiota. Ilman yhteisiä arvoja emme voisi myöskään perustellusti vaatia muita maita noudattamaan ihmisoikeuksia, ellemme tunnustaisi omia arvojamme oikeudellisesti sitoviksi.
<P>
(Suosionosoituksia)
<P>
Emme saa myöskään antaa kenenkään Euroopan unionin sisä- tai ulkopuolisen estää päättäväistä haluamme puolustaa ihmisoikeuksia. Euroopan parlamentilla on moraalinen ja poliittinen velvollisuus puolustaa kaikkien maailman ihmisten ihmisarvoa.
<P>
(Suosionosoituksia)
<P>
Meidän eurooppalaisten on nykymaailmassa tuotava itseämme esiin yhteisönä, jota yhdistävät yhteiset arvot ja joka vaatii kunnioittamaan ihmisarvoa. Meidän on myös pyrittävä harjoittamaan kulttuurien välistä vuoropuhelua luottamuksen hengessä ja uupumattomasti siihen sitoutuen, eikä kukaan voi meitä pysäyttää.
<P>
(Suosionosoituksia)
<P>
Perusoikeuskirjan luonnostelussa käytettiin ensimmäistä kertaa Euroopan yhdentymisen historiassa uutta, avointa ja demokraattista valmistelukuntametodia. Metodi osoittautui hyvin onnistuneeksi, joten valmistelukunnasta tuli malli ja lähtökohta koko uudistusprosessille.
<P>
Euroopan parlamentilla on ollut erityisen aktiivinen rooli perusoikeuskirjan luonnostelussa, ja se on vaikuttanut ratkaisevasti sopimuksen sisältöön.
<P>
Perusoikeuskirja on ensimmäinen väline, jolla taloudelliset ja sosiaaliset oikeudet on voitu turvata niin, että niillä on sama asema poliittisina oikeuksina ja yksilönvapauksina. Sillä turvataan unionin toimialaan kuuluvat perusoikeudet yhteisön lainsäädännön mukaisesti. Lisäksi perusoikeuskirja tarjoaa kaikille Euroopan unionin kansalaisille oikeuden kääntyä Luxemburgissa sijaitsevan Euroopan yhteisöjen tuomioistuimen puoleen. Toivomme, että perusoikeuskirja on jonakin päivänä oikeudellisesti sitova kaikissa jäsenvaltioissa.
<P>
(Suosionosoituksia)
<P>
Ihmisoikeudet ja perusvapaudet ovat jakamattomia. Kehotankin kaikkia Euroopan unionin jäsenvaltioita poikkeuksetta hyväksymään kaikkien unionin kansalaisten etujen nimissä tämän eurooppalaisen konsensuksen.
<P>
Tämänpäiväinen juhlallinen perusoikeuskirjan julistaminen voi tarjota myös kaikille EU:n kansalaisille, jotka voivat turvata oikeutensa perusoikeuskirjaan, mahdollisuuden pohtia omia velvoitteitaan eurooppalaisten muodostamassa yhteisössä, muualla maailmassa ja tulevia sukupolvia kohtaan. Oikeuksia ei ole ilman velvollisuuksia, Yhteisvastuullisuus on se, joka yhdistää meidät.
<P>
(Suosionosoituksia)
<P>
Rakennamme kansalaisten Eurooppaa ja tarjoamme Euroopan unionille vankan pohjan yhteisten perus- ja demokraattisten oikeuksien turvaamiseksi. Perusoikeuskirjan julistaminen tänään osoittaa, että yhteisiin arvoihin perustuva yhteisömme on voimissaan ja menee eteenpäin. Tänään nuo yhteiset arvot juurrutetaan unionin kansalaisten elämään ja mieliin. Tämä päivä on suuri voitto Euroopan unionin kansalaisille, ja me kaikki voimme iloita siitä täysin sydämin.
<P>
(Voimakkaita suosionosoituksia)
<P>
(Hälinää istuntosalissa)
<P>
(Useat jäsenet osoittivat äänekkäästi mieltään ja ottivat esiin banderolleja ja nauhoja.)
<SPEAKER ID="091" NAME="Puhemies">
(DE) Olkaa hyvät ja laittakaa banderollit ja nauhat pois. Toivon, että osoitatte kunnioitusta parlamenttimme vierailijaa kohtaan.
<P>
Arvoisa Eurooppa-neuvoston puheenjohtaja, annan puheenvuoron nyt teille.
<SPEAKER ID="092" NAME="José Sócrates">
neuvoston puheenjohtaja. - (PT) Arvoisa Euroopan parlamentin puhemies, arvoisa Euroopan komission puheenjohtaja, hyvät parlamentin jäsenet, julistamme tänään Euroopan parlamentin juhlaistunnossa Euroopan unionin perusoikeuskirjan. Haluankin ilmoittaa selvästi, että tämä joulukuun 12. päivä on tärkeä päivä paitsi Euroopan yhdentymisen historiassa myös Euroopan historiassa.
<P>
(Suosionosoituksia)
<P>
(Hälinää NI- ja IND/DEM-puolueiden taholta)
<SPEAKER ID="093" NAME="Puhemies">
(EN) Pyytäisin malttia, kiitos. Kehotan teitä kunnioittamaan puhujaamme ja antamaan hänelle mahdollisuus pitää puheensa.
<P>
Arvoisa neuvoston puheenjohtaja, puheenvuoro on nyt teidän.
<SPEAKER ID="094" NAME="José Sócrates">
neuvoston puheenjohtaja. - (PT) Vaikka jotkut yrittävät huudoillaan estää toisia puhumasta, tämä on tärkeä päivä Euroopan historiassa. Haluan todeta myös, että tämä päivä, tämä juhlatilaisuus on kenties koko poliittisen urani tärkein tapahtuma, johon minulla on ollut kunnia osallistua.
<P>
Minulla on eurooppalaisena suuri kunnia allekirjoittaa ja julistaa perusoikeuskirja, ja olen erityisen iloinen siitä, että se tapahtuu Portugalin puheenjohtajakaudella. Olen iloinen tästä sekä eurooppalaisena että Portugalin kansalaisena erityisesti siksi, että valmistelukunta, jossa perusoikeuskirja sai alkunsa, aloitti työnsä juuri puheenjohtajakaudellamme vuonna 2000. Sen vuoksi haluan todeta Euroopan parlamentille, että kotimaalleni on kunnia olla tällä tavoin mukana tässä Euroopan unionin kansalaisuuden rakentamishankkeen tärkeässä vaiheessa.
<P>
Perusoikeuskirja merkitsee sitoutumista arvoihin, joille Euroopan sivilisaatio rakentuu. Nuo arvot ovat ihmisarvon suojelussa, ja tehtävänämme on tänään julistaa, että pidämme kiinni noista arvoista, joiden perusta on unionin jäsenvaltioille yhteisissä perustuslaillisissa perinteissä sekä kansainvälisissä oikeusvälineissä, mistä ovat osoituksena maailmanlaajuinen ihmisoikeusjulistus ja Euroopan ihmisoikeusyleissopimus. Kuin varmuuden vakuudeksi myös Lissabonin sopimuksessa on edellytetään, että unioni hyväksyy Euroopan neuvoston yleissopimuksen. Siten Lissabonin sopimuksessa tunnustetaan perusoikeuksien suojelun merkitys nykydemokratioissa.
<P>
Tämä päivä on siten poikkeuksellinen siinä mielessä, että tästä päivästä lukien perusoikeudet tunnustetaan virallisena ja peruuttamattomana osana unionin yhteistä moraalista, poliittista, kansalaisuuden ja Euroopan sivilisaation parhaiden puolien perintöä.
<P>
Perusoikeuskirja on kuitenkin myös poliittisen toiminnan väline toimielimissä, joiden toimintaa se muokkaa. Toimielinten velvollisuutena on noudattaa perusoikeuskirjaan sisältyviä oikeuksia ja periaatteita sekä edistää niiden toteutumista. Perusoikeuskirja tarjoaa myös toiminnan välineen kansalaisille, sillä se osoittaa, että unionin hanke on myös kansalaisuushanke ja että unioni on kansalaistensa asialla sekä suojelee ja edistää heidän oikeuksiaan.
<P>
Perusoikeuskirja ilmentää ihmisarvon ja sosiaalisten oikeuksien toteutumista Euroopassa. Siten sillä on myös sosiaalinen ulottuvuus, koska se välittää ihmisarvon merkityksen sanomaa työssä, työllisyydessä, terveydessä, sosiaaliturvassa ja hyvinvoinnissa sekä myös ympäristönsuojelussa. Se on tasa-arvon ja solidaarisuuden, kaikenmuotoisen syrjinnän vastaisten toimien sekä yhtäläisten oikeuksien peruskirja, koska siinä kiinnitetään erityistä huomiota miesten ja naisten väliseen tasa-arvoon, vanhusten asemaan sekä yksilönoikeuksien ja henkilötietojen suojelua koskeviin tärkeisiin kysymyksiin samaan tapaan kuin lapsiin ja nuoriin.
<P>
Minun on syytä muistuttaa myös perusoikeuskirjaan kirjatuista vapauksista, jotka liittyvät Euroopan kansalaisuuteen ja siihen kuuluviin poliittisiin oikeuksiin, sekä taloudellisiin vapauksiin, jotka perustuvat Rooman sopimukseen, jonka allekirjoituksen 50-vuotispäivää vietämme tänä vuonna. Pidämme siis kiinni perinteistämme ja vaadimme jatkuvasti kuolemantuomion kieltämistä. Olenkin erityisen mielissäni neuvosto viime viikolla tekemästä päätöksestä kuolemanrangaistuksen vastaisen Eurooppa-päivän kunniaksi.
<P>
Lopuksi haluaisin huomauttaa, että perusoikeuskirja kattaa kansalaisten ja kansojen oikeudet ja kohdistuu toimielimeen, joka koskee myös muita kuin nykyisten jäsenvaltioiden kansalaisia, mikä on myös tärkeää, koska se edustaa tästä päivästä lukien vakaata käsitystämme, että entistä parempi maailma on maailma, jossa näitä oikeuksia ja vapauksia noudatetaan maailmanlaajuisesti.
<P>
Perusoikeuskirja palvelee tästä päivästä lukien Euroopan unionin ulkopolitiikkaa, jonka tavoitteena on saada aikaan maailma, jossa taataan kaikkien näiden oikeuksien ja vapauksien yleismaailmallinen noudattaminen. Siten perusoikeuskirja toimii Euroopan unionin aseman suunnannäyttäjänä kansainvälisellä areenalla ja toimissa, joilla pyritään turvaamaan perusoikeuksien noudattaminen kaikkialla maailmassa.
<P>
Tämän ansiosta Euroopan kansalaiset voivat tuntea kuuluvansa unioniin. He voivat tunnustaa unionin heille takaamat oikeudet ja he huomaavat, että Eurooppa-hanke on rauhan ja demokratian edistämisen hanke, jossa yksilöiden oikeuksia kunnioitetaan täysipainoisesti. Kyse on moraalisesta arvovallastamme, ja tunne tästä juhlallisesta hetkestä yhdistää kaikki kolme toimielintä. Perusoikeuskirjan julistaminen tapahtuu päivää ennen Lissabonin sopimuksen allekirjoittamista. Perusoikeuskirjalla on peruslainsäädännön kaltainen oikeudellinen asema, joka vastaa perussopimusten asemaa, mikä koituu monen eduksi mutta joidenkin harmiksi. Perusoikeuskirja on yhtä kuin sopimus.
<P>
(Jäsenet osoittivat seisten suosiotaan.)
<P>
(Jälleen hälinää NI- ja IND/DEM-ryhmien taholta.)
<SPEAKER ID="095" NAME="Puhemies">
(DE) Antaisitte vieraamme edes puhua loppuun.
<P>
Metelöinti ei ole mikään argumentti. Voitte yhtä hyvin poistua istuntosalista!
<SPEAKER ID="096" NAME="José Sócrates">
Neuvoston puheenjohtaja. - (PT) Tässä globaalissa maailmassa, jossa taloudelliset ja rahoitusmaailman säännöt ovat monen mielestä absoluuttisia, se tosiasia, että EU:n 27 jäsenvaltiota vahvistavat unionin vakaan sitoumuksen yhteisiin arvoihin ja tavoitteisiin, joiden tarkoituksena on perusoikeuksien turvaaminen, on merkki halusta säädellä tuota globalisaatiota. Perusoikeudet ovat osa oikeusvaltion periaatteiden mukaisesti elävien demokraattisten valtioiden yhteistä perinnettä, ja ne tarjoavat tärkeän välineen päättäjien vallankäytön rajoittamiseksi ja yksilönoikeuksien suojelemiseksi.
<P>
Perusoikeuskirja sitoo unionin toimielimiä ja valtioita, minkä ansiosta sillä voidaan rajoittaa päättäjien vallankäyttöä kansalaisten ja kansalaisjärjestöjen etujen suojelemiseksi. Koska vallankäytön rajoittaminen on virallistettu, rajoittamisessa noudatetaan tiukasti toissijaisuusperiaatetta, mikä puolestaan vahvistaa huomattavasti unionin demokraattisuutta. Perusoikeuksien puolustaminen on selkeä, Euroopan identiteetille elintärkeä arvo, joka on osa geneettistä koodiamme ja koko Eurooppa-hanketta jäsentävä tekijä, jonka avulla Eurooppa voidaan määrittää arvojen unioniksi. Euroopalta odotetaankin näiden arvojen varauksetonta ajamista.
<P>
Tällaiseen Eurooppaan, näitä arvoja puolustavaan Eurooppaan minä haluan kuulua. Me kaikki, minä ja kaikki parlamentin jäsenet, olemme hyvin perillä siitä, että perusoikeuksien puolesta käytävä taistelu on valtioiden, kansalaisyhteiskuntien, teollisuusyritysten ja ammattiliittojen jokapäiväinen ja kenties loputon tehtävä, joka kuuluu myös jokaiselle kansalaiselle. Perusoikeuskirjan julistaminen on siten tyytyväisyytemme osoitus sen johdosta, että perusoikeuskirjasta päästiin yksimielisyyteen ja että sille annettiin sama oikeudellinen asema kuin unionin perustamissopimuksilla on.
<P>
Perusoikeuskirjan julistaminen on paitsi tämän ilomme osoitus myös merkki siitä, että unionin toimielimet ovat valmiita noudattamaan ja soveltamaan sitä jokapäiväisissä toimissaan. Vain siten voimme vastata Euroopan historiaan, vain siten voimme ansaita yhteisen identiteettimme ja yhteisen perinteemme parhaiden puolien perinnön, sen yhteisen identiteetin ja yhteisen perinnön, joissa kunnioitetaan Eurooppaa, joka taistelee kansalaistensa oikeuksien ja vapauksien takaamisen puolesta. Kiitos kaikille.
<P>
(GUE/NGL-, NI- ja IND/DEM-ryhmien jäseniä lukuun ottamatta muut jäsenet osoittivat jälleen seisten suosiotaan.)
<SPEAKER ID="097" NAME="Puhemies">
(DE) Arvoisat kuulijat, haluan välittää teille muutamia tietoja, joten kehottaisin teitä rauhoittumaan hieman. Jordanian kuningas on nyt läsnä parlamentissa ja käyttää puheenvuoron välittömästi perusoikeuskirjan julistamisen jälkeen. Pyydän siis teitä kunnioituksesta Jordanian vierastamme kohtaan välttämään keskeytyksiä, jotta voimme suorittaa julistuksen arvokkaasti loppuun.
<SPEAKER ID="098" NAME="José Manuel Barroso">
komission puheenjohtaja. - (PT) Arvoisa Euroopan parlamentin puhemies, arvoisa Portugalin pääministeri ja Euroopan unionin neuvoston puheenjohtaja, hyvät parlamentin jäsenet, Euroopan unionin kolmen poliittisen toimielimen - Euroopan parlamentin, neuvoston ja komission - puhemies ja puheenjohtajat allekirjoittavat nyt Euroopan unionin perusoikeuskirjan Lissabonin sopimuksen allekirjoitusta edeltävänä päivänä täällä Strasbourgissa.
<P>
Minulle on suuri henkilökohtainen kunnia osallistua näin merkittävään tapahtumaan. Perusoikeuskirjan julistaminen vahvistaa lakiin perustuvaa kulttuuria Euroopassa. Euroopan unionissa, joka on ennen kaikkea oikeusvaltion periaatteelle rakentuva yhteisö, institutionaaliset muutokset edellyttävät perusoikeuksien noudattamisen lujittamista.
<P>
(EN) Arvoisat jäsenet, EU:n kolme toimielintä vahvistaa tänään sitoumuksensa, jonka ne tekivät joulukuussa vuonna 2000, jolloin perusoikeuskirja julistettiin ensimmäisen kerran. Nyt seitsemän vuotta myöhemmin olemme kuitenkin ottaneet ratkaisevan askeleen eteenpäin.
<P>
Vuoden 2000 perusoikeuskirja ei ollut oikeudellisesti sitova. Lissabonin sopimuksen allekirjoittaminen huomenna ja sen ratifiointi myöhemmin liittävät perusoikeuskirjan osaksi unionin primaarilainsäädäntöä ja antavat sille saman oikeudellisen aseman kuin perussopimuksillakin on. Euroopan kansalaiset hyötyvät hyvin konkreettisesti tästä muutoksesta. Saanen valaista asiaa antamalla muutaman lyhyen esimerkin perusoikeuskirjan sisällöstä. Sen sisältämät 54 artiklaa kattavat oikeudet, jotka Euroopan yhteisön tuomioistuin on tähän päivään asti joutunut tunnustamaan tapauskohtaisesti. Nyt nuo oikeudet on koottu yhteen.
<P>
Perusoikeuskirjassa tunnustetaan ihmisarvon perusperiaatteet, ja se käsittää ennen kaikkea kaikki Euroopan ihmisoikeusyleissopimukseen sisältyvät perinteiset kansalaisvapaudet, kuten sananvapauden, kokoontumisvapauden, uskonnon vapauden, yhdenvertaisuuden lain edessä sekä syrjimättömyyden periaatteen.
<P>
Perusoikeuskirjassa vahvistetaan myös taloudelliset ja sosiaaliset oikeudet. Se käsittää paitsi omistusoikeuden ja elinkeinovapauden myös työntekijöiden ja työmarkkinaosapuolten oikeudet ja muun muassa sosiaaliturvan ja sosiaalituen.
<P>
Perusoikeuskirjassa otetaan huomioon myös nyky-yhteiskunnan uudet haasteet. Siten se kattaa myös tietosuojaa, bioetiikkaa ja hyvää hallintoa koskevat oikeudet, jotka tunnetaan niin sanottuina kolmannen sukupolven oikeuksina. Näillä oikeuksilla on erittäin suuri merkitys monilla toiminnan aloillamme, kuten esimerkiksi tutkimuspolitiikassa, vapauden, turvallisuuden ja oikeuden alueella tai jatkuvissa ponnisteluissamme hyvän hallinnon puolesta.
<P>
(FR) Arvoisa puhemies, hyvät parlamentin jäsenet, perusoikeuskirjan ansiosta Euroopan unioni voi ankkuroitua aitoon perusoikeuksiin pohjautuvaan kulttuuriin. Allekirjoittamalla tänään peruskirjan me unionin kolmen poliittisen toimielimen puhemiehet ja puhemies sitoudumme ensisijaisesti noudattamaan kaikissa toimissamme perusoikeuskirjaan kirjattuja oikeuksia. Lupauksen pitäminen saattaa ensi näkemältä tuntua helpolta, mutta todellisuudessa jatkuvana haasteenamme on varmistaa, että kansalaisvapauksia noudatetaan kaikilta osin ja kaikissa EU:n politiikan osa-aloilla, onpa kyse sitten sisämarkkinoita koskevasta lainsäädännöstä, maahanmuuton hoidosta tai terrorismin torjunnasta.
<P>
Perusoikeuskirja on ensimmäinen oikeudellisesti sitova kansainvälinen asiakirja, jossa yhteen ainoaan tekstiin on koottu yhteen niin kansalaisoikeudet ja poliittiset oikeudet kuin taloudelliset ja sosiaaliset oikeudet, joihin sovelletaan yhtäläistä oikeudellista valvontaa. Se on eittämättä suuri saavutus, josta Euroopan unioni voi olla ylpeä. Minusta on erityisen tärkeää, että tämä olisi mahdollista uudessa laajentuneessa Euroopassa, jossa aiemmin vallitsivat totalitaariset ja autoritaariset järjestelmät, mutta joka rakentuu tänä päivänä vapauden ja solidaarisuuden arvoille.
<P>
(Suosionosoituksia)
<P>
Jos työskentelemme yhdessä ihmisoikeuskulttuurin edistämisesi, tuomme elintärkeän panoksen ponnisteluihin, joilla on tarkoitus pyrkiä kohti Eurooppaa, joka on aidosti sisäistänyt tavallisten kansalaisten mielestä uskottavat arvot. Perusoikeuskirjan vahvistama Eurooppa ajaa nyt entistä päättäväisemmin arvojaan maailmassa. Eurooppa on maailmanlaajuisen ihmisoikeusyleissopimuksen allekirjoittamisesta lähtien johtanut taistelua perusoikeuksien puolesta. Nyt Euroopalla on paremmat välineet, joilla se voi jatkaa taistelua menestyksellisesti vapauden, rauhan ja demokratian edistämiseksi.
<P>
(Jäsenet osoittivat seisten suosiotaan.)
<P>
(Useat jäsenet osoittivat äänekkäästi mieltään ja heiluttivat lippuja ja banderolleja huutaen: ”kansanäänestys!”)
<P>
(Parlamentin puhemies sekä neuvoston ja komission puheenjohtajat José Sócrates ja José Manuel Barroso allekirjoittivat perusoikeuskirjan.)
