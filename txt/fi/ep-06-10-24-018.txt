<CHAPTER ID="018">
Elinikäisen oppimisen toimintaohjelma (keskustelu) 
<SPEAKER ID="332" NAME="Puhemies">
Esityslistalla on seuraavana koulutus- ja kulttuurivaliokunnan suositus toiseen käsittelyyn neuvoston yhteisestä kannasta Euroopan parlamentin ja neuvoston päätöksen tekemiseksi elinikäisen oppimisen toimintaohjelman perustamisesta (06237/3/2006 C6-0274/2006 (Esittelijä: Pack).
<SPEAKER ID="333" NAME="Doris Pack " AFFILIATION="PPE-DE">
esittelijä. - (DE) Arvoisa puhemies, arvoisa komission jäsen, uusi elinikäisen oppimisen toimintaohjelma laadittiin Lissabonin prosessin yhteydessä asianmukaiseksi vastineeksi nykypäivän koulutushaasteisiin, sillä voimme kaikki vahvistaa, että koulutus on kaikki kaikessa valtioidemme tavoitellessa johtoasemaa globalisoituneessa kilpailussa.
<P>
Neuvoston tekemät yleisten määrärahojen leikkaukset ovat valitettavasti johtaneet myös tämän monivuotisen ohjelman supistumiseen. Komission jäsenellä ei ollut osuutta näihin leikkauksiin. Hän oli meidän puolellamme taistelussa suuremmasta rahasummasta. On harmillista, etteivät jäsenvaltiot halunneet tätä. Päädyimme itse seitsemälle vuodelle jaettuun 14,37 miljardin euron loppusummaan, mutta neuvottelujen jälkeen meille osoitetaan rahoitusnäkymissä vain 6,97 miljardia euroa. Tästä huolimatta haluan kiittää kaikkia jäseniä onnistuneesta yrityksestä ja siitä, että saavutimme yhteistoimin 800 miljoonan euron korotuksen summaan, joka tälle ohjelmalle alun perin osoitettiin rahoitusnäkymissä.
<P>
Tämä niistä ylevistä päämääristä ja varsin epätasaisesta paluusta takaisin maan pinnalle.
<P>
Elinikäisen oppimisen ohjelma pohjautuu Sokrates- ja Leonardo-ohjelmaan. Näitä ohjelmia kehitetään uudessa ohjelmassa edelleen, ja samalla mahdollistetaan ohjelmien yhteisvaikutus. Olemme ottaneet opiksemme tuoreimmista ohjelmista. Useat maidemme kansalliset virastot ovat tutustuttaneet meidät ohjelmiin liittyviin ongelmiin, ja kaikkien näkemykset asiasta on todella otettu huomioon. Elinikäisen oppimisen ohjelmaan sisältyvät koulujen Comenius-ohjelma, sen yliopistovastine Erasmus, ammatillisen koulutuksen alalla toteutettava Leonardo-ohjelma, aikuiskoulutuksen Grundtvig-ohjelma sekä Euroopan unionin yhdentymistä ja horisontaalisia toimia edistävät Jean Monnet -ohjelmat.
<P>
Olen vaatinut komission alkuperäistä suunnitelmaa suurempaa rahoitusta Comenius-ohjelmalle sillä perusteella, että se on mielestäni kaikkien muiden koulutusohjelmien perusta. Olen myös korostanut tarvetta tehdä tehokkaampaa raja-alueyhteistyötä uuden Comenius Regio -ohjelman avulla. Ohjelman uutena painopistealueena on 11-16-vuotiaiden koululaisten liikkuvuus, johon liittyy mittaamattoman arvokas kokemus toisessa EU:n jäsenvaltiossa vietetystä kouluvuodesta. Ohjelmassa otetaan huomioon myös siirtotyöläisten lasten tarpeet.
<P>
Leonardo-ohjelma edistää työntekijöiden liikkuvuutta ja kumppanuussuhteita tavoilla, jotka olivat aiemmin mahdollisia vain Erasmus-ohjelman kautta. Yliopisto-opiskelijoille myönnettävä Erasmus-apuraha on korotettu 200 euroon kuukaudessa, sillä aiempi apuraha riitti juuri ja juuri elinkustannusten kattamiseen. Alkuperäinen ehdotuksemme oli 300 euroa, mutta ajatus oli hylättävä, koska summa olisi ollut mahdollinen vain supistamalla osallistujamäärää merkittävästi. Erasmus-ohjelma kattaa myös valmentavat kielikurssit ja matka-apurahat.
<P>
Grundtvig-ohjelmalle on myönnetty aiempaa paremmat määrärahat, ja ohjelma tarjoaa nyt yksilöllisiä vaihtomahdollisuuksia. Ohjelmaa pidetään vastauksena nykyiseen työmarkkinatilanteeseen ja väestökehitykseen.
<P>
Brüggen College of Europen, Firenzessä toimivan Euroopan korkeakouluinstituutin, Maastrichtin julkishallinnollisen Eurooppa-instituutin ja Trierin Eurooppa-oikeuden akatemian avustamisen lisäksi parlamentti on myöntänyt erityisapurahoja myös Middlefartissa sijaitsevalle Euroopan erityisopetuksen kehittämiskeskukselle ja Nizzan Centre Internationale de la Formation Européenne -keskukselle.
<P>
Olen erittäin iloinen, että ohjelmat ovat edelleen avoimia kaikille Euroopan talousalueen jäsenille sekä Sveitsille ja Turkille. Iloitsen myös siitä, että Länsi-Balkanin valtiot on hiljattain kutsuttu osallistumaan tähän toimintaan, ja haluankin korostaa, että nyt on jo vähintäänkin korkea aika helpottaa konkreettisesti Kaakkois-Euroopan viisumijärjestelyjä.
<P>
Lopuksi haluan todeta yhteenvetona, että elinikäisen oppimisen ohjelmalla kehitetään Euroopan unionin opetus- ja koulutusohjelmia, lisätään ihmisten liikkuvuutta, edistetään kumppanuussuhteita ja alueiden välistä yhteistyötä sekä kannustetaan opiskelemaan vieraita kieliä. Kyseessä on ohjelma, jonka myötä kansalaiset voivat oppia ymmärtämään Euroopan unionia aiempaa paremmin, elää yhdessä aiempaa mutkattomammin, osallistua kulttuurienväliseen vuoropuheluun ja olla suvaitsevia. Todellisuudessa kyse on Euroopan unionin parhaasta viestintästrategiasta.
<SPEAKER ID="334" NAME="Ján Figeľ">
komission jäsen. (EN) Arvoisa puhemies, kuten saksalaiset ystävämme sanovat, "Bildung ist mehr" - koulutus on enemmän. Koulutus avaa elämässä monia ovia, jotka muutoin pysyisivät suljettuina, ja se antaa yksilöille ja yhteiskunnille mahdollisuuden parempaan taloudelliseen, sosiaaliseen, kulttuuriseen ja poliittiseen tulevaisuuteen. Olenkin varma, että integroitu elinikäisen oppimisen ohjelma tarjoaisi useita määrällisiä ja laadullisia mahdollisuuksia, sillä kun sitä tarkastellaan osana Euroopan unionissa toteutettavaa kokonaisuutta, kyse on paljon muustakin kuin vain yhdestä yksittäisestä ohjelmasta. Sitoudumme jäsenvaltioiden elinikäisen oppimisen strategioiden laatimiseen vuoden loppuun mennessä.
<P>
Tammikuussa 2007 käynnistetään ohjelma, joka merkitsee merkkipaalua pyrkiessämme yhteistoimin lisäämään aikuisten osallistumista jäsenvaltioiden elinikäisen oppimisen järjestelmiin. Kuten jäsen Pack mainitsi, elinikäinen oppiminen ei ole ylellisyyttä vaan välttämättömyys. Olen varma, että elinikäinen oppiminen tarjoaa yksilöille elämää rikastuttavia ja työllisyysmahdollisuuksia parantavia kokemuksia.
<P>
Oppimisen kautta toimielimet voivat siirtää tietämystään eteenpäin Euroopan unionissa, luoda innovaatioita sekä saavuttaa kehitystä ja nykyaikaisia ratkaisuja. Oppiminen lisää jäsenvaltioiden järjestelmien avoimuutta, sillä avoimen yhteistyön kautta järjestelmät kehittyvät ja niiden yhteensopivuus lisääntyy. Lyhyesti sanottuna oppiminen on arvokas eurooppalainen väline, joka on suoraan kansalaistemme ulottuvilla.
<P>
Uusi ohjelma laajentaa mahdollisuuksia ja tuottaa nähdäkseni epäilemättä entistä suurempaa hyötyä. Olenkin erittäin tyytyväinen, että parlamentti, neuvosto ja komissio pääsivät miltei heti aiemmin tänä vuonna rahoituskehyksestä saavutetun sovun jälkeen sopimukseen ohjelmaa koskevan päätöksen tekstistä. Tiedän, ettei se ollut helppoa, mutta jos parlamentti hyväksyy tekstin esittelijän ehdottamalla tavalla eli sellaisenaan, ohjelma voidaan panna täytäntöön ajallaan vuoden 2007 alussa.
<P>
Tämä olisi suuri saavutus, kun otetaan huomioon ohjelman monitahoisuus. Jos vertaamme aiempaa tilannetta nykyiseen monitahoiseen ohjelmaan, näemme, miten kovasti asian eteen on tehty työtä. Haluan kiittää erityisesti esittelijä Packia, joka on hyödyntänyt suurta käytännön asiantuntemustaan ja kokemustaan ja mahdollistanut siten sopimuksen saavuttamisen näin joutuisasti toisessa käsittelyssä.
<P>
Itse tekstistä on sanottava, että komissio on täysin yhtä mieltä siitä, ettei tekstiä tarvitse muuttaa. Seitsemän vuoden kokonaisrahoitustarve on nykyhintatasolla lähes 7 miljardia euroa. Mahdollisuuksien kasvaessa asia on kuitenkin nähtävä myös laajemmassa yhteydessä. En halua mennä yksityiskohtiin, mutta kannustan usein ministereitä tutkimaan rakennerahastoja saadakseen selville, miten niiden avulla voitaisiin lisätä opiskelijoiden liikkuvuutta ja miten myös muita ohjelmia, kuten Erasmus Mundusta, voitaisiin käyttää houkuttelevamman eurooppalaisen koulutusympäristön luomiseen.
<P>
Yksikkömme ovat työskennelleet erittäin ripeästi saadakseen täytäntöönpanojärjestelyt valmiiksi, jotta voimme julkistaa elinikäisen oppimisen ohjelman ensimmäisen ehdotuspyynnön ennen vuoden loppua ja jotta voimme varmistaa, että ohjelma on loppukäyttäjän kannalta entistä käyttökelpoisempi ja yksinkertaisempi. Kiitos, että tarjositte mahdollisuuden tällaisen edistyksen saavuttamiseen.
<SPEAKER ID="335" NAME="Ivo Belet">
PPE-DE-ryhmän puolesta. - (NL) Arvoisa puhemies, arvoisa komission jäsen, on toki myönteistä, että voimme näyttää vihreää valoa näille merkittäville oppimisohjelmille, sillä kuten niin osuvasti sanoitte, "Bildung ist mehr", koulutus on enemmän.
<P>
Tunteeni ovat kuitenkin ristiriitaiset, kuten esittelijälläkin. Ennen minua puhuneen jäsen Packin tavoin väitän, ettei jäsenvaltioiden olisi koskaan pitänyt supistaa ohjelmia, ei ainakaan niin voimakkaasti kuin nyt on tehty. Kyse on ohjelmista, joiden avulla nuorista voidaan kasvattaa Euroopan unionin kansalaisia, tulevaisuuden eurooppalaisia. Minkä kumman vuoksi ohjelmia on leikattu näin merkittävästi? Tämä on erittäin lyhytnäköistä ja Euroopan unionin tulevaisuuden kannalta hukkaan heitetty mahdollisuus. Mielestäni jäsenvaltioiden toiminta on täydellinen esimerkki oman maalin tekemisestä.
<P>
Olen varma siitä, että komission jäsen yhtyy mielipiteeseeni, jonka mukaan jokainen Erasmus- ja Comenius-opiskelija - joita olen tavannut huimia määriä vuosien mittaan - saa elämäänsä suuresti vaikuttavan kokemuksen. Kokemus avartaa opiskelijoiden maailmankatsomusta, parantaa heidän työllistymismahdollisuuksiaan, saattaa heidät yhteen toisten kanssa sekä mahdollistaa monimuotoisuuden kokemisen ja sen keskellä elämisen. Tässä suhteessa kyseiset ohjelmat edistävät myös suvaitsevaisuutta ja luonnollisesti myös Euroopan kansalaisuutta.
<P>
Parlamenttimme olisi oikeastaan pitänyt heittää rajallisella talousarviolla vesilintua, mutta se on tietenkin asia erikseen. Parlamentin olisi pitänyt heittää talousarvio menemään tärkeiden sosiaalisten syiden perusteella, sillä useiden opiskelijoiden, joiden ympäristö ja tausta on muita haavoittuvampi, on nyt huomattavasti vaikeampi osallistua Erasmus-ohjelmaan. Kuten sanottu, menneitä on kuitenkin turha murehtia. Se on jo liian myöhäistä. Meidän on nyt tehtävä kaikkemme saadaksemme nykytilanteesta parhaan mahdollisen hyödyn.
<P>
Koulut ovat mielestäni riittävän kekseliäitä etsimään ja löytämään kyseisten ohjelmien edellyttämät lisätulonlähteet. Myös teollisuus, jota Euroopan unioni tai jäsenvaltioiden hallitukset kenties tukevat, voi mahdollisesti auttaa. Mikä estää yrityksiä sponsoroimasta vaihto-ohjelmia? Kotiseudullani sijaitseva Fordin tehdas voisi esimerkiksi kutsua viimeisen kouluvuoden opiskelijoita vierailemaan ulkomaisilla sisartehtaillaan. Tämä on vain ajatus, mutta se saattaisi olla kehityskelpoinen.
<P>
Oppilasvaihdon ja koulujen välisen vaihdon edistäminen parhaan kykymme mukaan on äärimmäisen tärkeää. Haluankin tässä varhaisessa vaiheessa esittää toiveeni, että neuvosto ja jäsenvaltiot ymmärtävät tulevaan monivuotiseen ohjelmaan tehtyjen leikkausten vääjäämättömät vaikutukset muihin vastaaviin ohjelmiin. Arvoisa komission jäsen, toivon teille parhainta onnea pyrkiessänne panemaan kauden 2007-2013 ohjelman täytäntöön.
<SPEAKER ID="336" NAME="Christa Prets">
PSE-ryhmän puolesta. - (DE) Arvoisa puhemies, arvoisa komission jäsen, olen iloinen, että tästä päivästä on muodostumassa merkittävä päivä kulttuurille viittä erittäin tärkeää ohjelmaa koskevan keskustelun ja äänestyksen myötä. Tällaiset päivät ovat parlamentissa harvinaisia, mutta tilanne korostaa kuitenkin tällaisten ohjelmien perustamisen ja toteuttamisen tärkeyttä ja tarvetta.
<P>
Kun summat lasketaan yhteen, viiteen ohjelmaan eli koulutukseen, nuoriin, kulttuuriin, mediaan ja aktiiviseen kansalaisuuteen on käytettävissä vain hieman yli yksi prosentti Euroopan unionin vuosien 2007-2013 määrärahoista. Luvut palauttavat mittasuhteet oikeiksi ja jalkamme maan pinnalle. On sanottava, että kyse on kunnianhimoisista ohjelmista, ja niiden toteuttamiseen olisi todellakin kaivattu suurempaa taloudellista tukea. Kuten on jo todettu, suunnittelimme jotain suurempaa, ja jäsenvaltiot ovat vastuussa tiemme katkaisemisesta.
<P>
Yleisesti ottaen olen kuitenkin sitä mieltä, että elinikäisen oppimisen ohjelma on suunnattu oikein, sillä yksinkertaistaminen, kokonaissummat ja voimakkaampi hajauttaminen noudattavat vaatimaamme linjaa. Kustannukset on suhteutettava rahoitustukeen, ja horisontaalinen rakentaminen Euroopan unionin muiden tukiohjelmien varaan olisi ollut tavoittelemisen arvoista. Vetoan kuitenkin komissioon, jotta menettelyjä yksinkertaistettaisiin myös kansallisten virastojen ja hakijoiden tähden. Kansalliset virastot ovat käymässä läpi uudelleenjärjestelyjä, ja tämä prosessi vie vielä jonkin aikaa. Tälläkin alalla kaivataan komission tukea ja vuoropuhelua. Myös meidän on osallistuttava aiempaa enemmän vuoropuheluun, sillä ratkaistavien asioiden lista on edelleen pitkä.
<P>
Sopii toivoa, että liikkuvuuden lisääntyminen jatkuu, sillä tavoitteenamme on 3 miljoonaa opiskelijaa vuoteen 2012 mennessä. Meidän on siis jatkettava sinnikkäitä toimiamme ja vaadittava monia parannuksia. Koulujärjestelmiä on analysoitava myös laadullisesta näkökulmasta, ja laadun takaajina on oltava paitsi Euroopan unioni myös jäsenvaltiot. Meidän on vaadittava, että jäsenvaltiot tekevät näin.
<SPEAKER ID="337" NAME="Jolanta Dičkutė">
ALDE-ryhmän puolesta. - (LT) Haluan aluksi kiittää jäsen Packia erinomaisesta mietinnöstä. Elinikäinen oppiminen on olennainen osa jokaista kehittyvää nyky-yhteiskuntaa, sillä kansakunnan hyvinvointi pohjautuu kansalaisten koulutukseen, kokemukseen ja taitoon. Yksilön terveys ja hyvinvointi määräytyvät usein lukutaidon ja koulutuksen perusteella. Ne ovat myös toimeentulon lähde ja tarjoavat paremmat mahdollisuudet osallistua sosiaaliseen, poliittiseen ja kulttuuriseen elämään.
<P>
Aikuisopetuksen, aikuiskoulutuksen ja työelämässä olevien henkilöiden ammatillisen kehityksen merkitys kasvaa jatkuvasti niin Liettuassa kuin koko Euroopan unionissakin, mutta asia ei ole vielä itsestäänselvyys. Vuoden 2004 tietojen perusteella kotimaani laahaa 24-65-vuotiaiden jatkokoulutuksen osalta valitettavasti kaukana EU:n keskiarvon perässä. Euroopan unionin keskiarvo on 42 prosenttia, kun vastaava luku on Liettuassa 28 prosenttia. Useat liettualaiset ovat yhtä mieltä siitä, että opiskeluun motivoivat eniten jatkuvasti kasvavat työmarkkinavaatimukset ja paremmat mahdollisuudet kehittää omaa osaamista ja itseilmaisua. Ikä on kuitenkin puolelle kansalaisista este, sillä he kokevat itsensä liian vanhoiksi opiskelemaan. Liettuassa suhtaudutaan edelleen liian kielteisesti opintielle pyrkiviin ikäihmisiin. Joissakin tapauksissa tiettyjä yhteiskuntaryhmiä jopa syrjitään.
<P>
Asenne, jonka mukaan vain osaava työntekijä voi saavuttaa hyviä tuloksia, lisätä yrityksen kilpailuetua ja - mikä tärkeintä - saavuttaa omanarvontunteen ja itsevarman olon, on itse asiassa nousemassa vallitsevaksi mielipiteeksi. Yleisesti ottaen julkiset elimet keskittyvät työntekijöidensä koulutukseen kuitenkin enemmän kuin yksityiset työnantajat. Kyseessä on merkittävä ongelma, sillä yksityiset yritykset työllistävät miltei 70 prosenttia kaikista työntekijöistä. Jatkuvasti kehittyvä tekniikka ja kilpailuun liittyvät haasteet edellyttävät ammattitaitoisia työntekijöitä, ja prosessin on oltava jatkuva.
<P>
Tämän seurauksena rahoituksen merkitys nousee keskeiseksi. Mielestäni kyseinen ohjelma ja Euroopan unionin rakennerahastoista myönnettävä tuki voivat osaltaan edesauttaa jäsenvaltioiden välisten erojen kaventamista, ja niiden avulla elinikäisen oppimisen strategia voidaan toteuttaa käytännössä.
<SPEAKER ID="338" NAME="Helga Trüpel">
Verts/ALE-ryhmän puolesta. - (DE) Arvoisa puhemies, minäkin haluan kiittää aluksi jäsen Packia erinomaisesta työstä mietinnön parissa. On jo mainittu, että hän on yksi parlamenttimme kokeneimmista koulutuspolitiikan asiantuntijoista. Asia käy selvästi ilmi mietinnön painopisteistä ja korostuksista.
<P>
On tosiasia, että Euroopan unionissa on pulaa raaka-aineista. Sen vuoksi on entistä tärkeämpää kehittää EU:n väestön potentiaalia. Sekä Kiinan että Intian kasvu on poikkeuksellista, mutta niin on myös tutkintonsa loppuun saattaneiden lukumäärä kyseisissä maissa. Jos Euroopan unioni aikoo lainkaan pärjätä globalisoituvassa taloudessa, meidän on tehtävä nykyistä enemmän koulutuksen, tutkimuksen ja kehityksen aloilla. Mielestäni Euroopan unionin talousarviossa ei todellakaan keskitytä tulevaisuuteen, sillä investoimme edelleen liikaa perinteisiin maatalouspolitiikkaa koskeviin toimiin ja liian vähän koulutukseen, kehitykseen ja tutkimukseen.
<P>
Edelliset puhujat ovat jo paheksuneet sitä, että talousarviossamme otetaan käsittelemämme ala ylipäätään liian vähän huomioon ja että tulevalle seitsenvuotisjaksolle on myönnetty mitättömän pieni yhden prosentin osuus. Tämä on minulle hyvin suuri pettymys, sillä toivoin hartaasti näkeväni suuremman luvun. Meidän on pyrittävä tarjoamaan jokaiselle Euroopan unionin opiskelijalle mahdollisuus ottaa osaa Erasmus-ohjelmaan, sillä se edustaa nuorille huomattavaa mahdollisuutta. Kokemus opiskelusta toisessa jäsenvaltiossa kasvattaa nuorista todellisia Euroopan unionin kansalaisia, ja ulkomailla opiskelustaan he saavat elinikäiset eväät, joita voivat jakaa ystävilleen ja tuttavilleen ja joita he voivat hyödyntää työelämässään. Juuri tämä tekee kokemuksista niin arvokkaita paitsi opiskelijoiden myös yhteiskunnan kannalta. Pitää toki paikkansa, että 200 euroa on parempi kuin 150 euroa, mutta se ei vielä riitä ennakoivan koulutuspolitiikan edistämiseen.
<P>
Mielestäni jäsen Pack oli tästä huolimatta oikeassa sanoessaan, että meidän on aloitettava nuorista ja sijoitettava heihin aiempaa enemmän. Kaikki tutkimukset osoittavat tähän suuntaan, ja juuri tästä syystä on oikein edistää elinikäistä oppimista lisäämällä Comenius-ohjelman tukea.
<SPEAKER ID="339" NAME="Věra Flasarová">
GUE/NGL-ryhmän puolesta. - (CS) Arvoisa komission jäsen, hyvät kollegat, olen erittäin tyytyväinen jäsen Packin moniulotteiseen lähestymistapaan mietinnön laatimisessa. Aion keskittyä muutamaan kysymykseen.
<P>
Yksi nykymaailman vaaroista on, etteivät ihmiset voi opetuksen kapea-alaisuuden ja liiallisen erikoistumisen vuoksi sopeutua dynaamisesti ympäristöönsä. Tällaisella opetuksella luodaan rajoittuneita maailmankatsomuksia, ja todellinen työmarkkinapotentiaali jää saavuttamatta. Maailma on muuttunut niin paljon, että perinteinen käsitys kerralla ja vain kerran tapahtuvasta oppimisesta, joka takaa pitkäaikaisen työllistymisen ja jatkuvan etenemisen eläkeikään saakka, on aikansa elänyt. Ihmisten on voitava reagoida ympäristön kehitykseen entistä nopeammin, ja Euroopan unionin koulutusohjelmien pitäisi tehdä tämä mahdolliseksi.
<P>
Elinikäisen oppimisen avulla ihmiset voivat pysyä tieteen ja tekniikan kehityksen tasalla ja heidän on ylipäänsä helpompi ymmärtää maailmaa. Koulutusohjelmien kehittämisen ohella on tärkeää keskittyä varmistamaan, ettei elinikäinen oppiminen ole vain harvoille ja valituille tarjottavaa ylellisyyttä vaan kaikkien yhteiskuntaryhmien käytettävissä yhteiskunnalliseen asemaan ja sukupuoleen katsomatta.
<SPEAKER ID="340" NAME="Zdzisław Zbigniew Podkański">
UEN-ryhmän puolesta. - (PL) Arvoisa puhemies, päätöksen tarkoituksena on, että parlamentti ja neuvosto perustavat elinikäisen oppimisen integroidun ohjelman, joka pannaan täytäntöön kaudella 2007-2013. Ohjelman tavoitteena on muun muassa kehittää koulujen ja korkea-asteen oppilaitosten kansainvälistä yhteistyötä sekä tukea opiskelijoiden, henkilökunnan, oppilaiden ja opettajien liikkuvuutta. Ohjelma koostuu neljästä alakohtaisesta ohjelmasta, jotka ovat koulujen Comenius, korkea-asteen Erasmus, ammatillisen koulutuksen Leonardo da Vinci sekä aikuiskoulutuksen Grundtvig.
<P>
Ohjelman alkuperäisiä määrärahoja on leikattu. Leikkaukset kohdistuivat ohjelman yksittäisten osien kohteiden lukumäärään sekä määrärahojen prosenttiosuuksiin. Rahoitussumman supistumisen vuoksi useita aiemmin suunniteltuja toimia ei toteuteta. Tällaisia ovat muun muassa opettajien liikkuvuuden tukeminen pitkällä aikavälillä Erasmus-ohjelman yhteydessä sekä opintovierailujen ja innovatiivisten hankkeiden ja kokeiluhankkeiden tukeminen alojen välisen ohjelman yhteydessä. Kauden 2007-2013 uusissa rahoitusnäkymissä elinikäisen oppimisen ohjelman täytäntöönpanomäärärahat on miltei puolitettu. Summaa on leikattu alkuperäisen suunnitelman mukaisista 13,62 miljardista eurosta 7,171 miljardiin euroon. Tämä määrärahojen supistaminen tarkoittaa, että hankkeille voidaan myöntää vähemmän apurahoja ja vähävaraisilla opiskelijoilla on pienemmät mahdollisuudet opiskella ulkomaisissa oppilaitoksissa.
<P>
Lopuksi haluan kiittää jäsen Packia lämpimästi kaikesta hänen tekemästään työstä.
<SPEAKER ID="341" NAME="Andrzej Tomasz Zapałowski">
IND/DEM-ryhmän puolesta. - (PL) Arvoisa puhemies, elinikäisen oppimisen ohjelma on erinomainen hanke, ja kaikki ohjelman sääntöihin kirjatut tavoitteet ovat olennaisia. Ohjelman tarkoituksena on panna täytäntöön yksi Euroopan unionin pilareista eli yhteinen sosiaalipolitiikka. Ohjelma on kuitenkin joutunut rahoitusleikkausten uhriksi, kuten on tapahtunut aiemminkin samankaltaisten erinomaisten ohjelmien kohdalla.
<P>
Erääseen ohjelman säännöksistä sisältyy oppimisen sosiaalista yhteenkuuluvuutta edistävän vaikutuksen tukeminen, jonka tarkoituksena on parantaa Euroopan yhteisön yhteiskuntien välisiä suhteita. Hyvät kuulijat, kysyn teiltä, miten tämä voidaan saada aikaan, kun siirtymäkaudet rajoittavat edelleen uusien jäsenvaltioiden pääsyä työmarkkinoille ja näiltä valtioilta kielletään näin yhdenvertaiset mahdollisuudet tietoon ja teknologiaan? Myös eräs toinen olennainen tavoite on jäänyt pimentoon: viittaan tällä kilpailukyvyn, liikkuvuuden ja innovoinnin lisäämiseen mainituilla markkinoilla. Miten tällaisista arvoista voidaan puhua, kun loppututkintojen yhdenvertaisuutta ei tunnusteta ja tämän myötä yksilöt saatetaan muita huonompaan asemaan jo uran alkumetreillä?
<P>
Lopuksi haluan mainita, että jälleen kerran vain lähinnä vanhat jäsenvaltiot pitävät erinomaista ja jaloa ohjelmaa hyödyllisenä ja panevat sen tavoitteet ja määräykset täytäntöön.
<SPEAKER ID="342" NAME="Erna Hennicot-Schoepges" AFFILIATION="PPE-DE">
(FR) Arvoisa puhemies, arvoisa komission jäsen, keskustelemme tänään integroituun toimintaohjelmaan liittyvistä ohjelmista, joiden kehittämistyön kantavana voimana on toiminut jäsen Pack. Ilman hänen omistautumistaan emme olisi koskaan saavuttaneet nykyisen kaltaista edistystä.
<P>
Erasmus on selvästikin suosituin ohjelma. Rahoituksen lisäämisestä huolimatta uuden version toteuttaminen riippuu yleisistä liikkuvuusolosuhteista, kuten apurahojen siirrettävyydestä, sosiaaliturvasta sekä myös loppututkintojen tunnustamisesta. Koska liikkuvuus ei takaa yksilön opintojen liittämistä osaksi hänen ansioluetteloaan, Erasmus-tien valitseminen merkitsee todennäköisimmin opiskeluajan pidentymistä vuodella. Arvoisa komission jäsen, haluan kysyä teiltä, mainitaanko Bolognan prosessissa Erasmus-vuoden sisällyttäminen opintoihin?
<P>
Leonardo-ohjelmasta mainittakoon, että ammatilliseen koulutukseen osallistuvien työntekijöiden liikkuvuus on kädentaitoihin perustuvien alojen sekä pienten ja keskisuurten yritysten keskeisiä huolenaiheita: niidenkin on oltava tietoisia liikkuvuuteen liittyvistä kysymyksistä. Työntekijöiden liikkuvuuden mahdollistaminen on tavoite, joka voitaisiin saavuttaa Leonardo-ohjelmalla. Komission pitäisi käynnistää tätä tarkoitusta varten kampanjoita yritysten tietoisuuden lisäämiseksi sekä varmistaa, että käytettävissä olevat määrärahat todellakin käytetään.
<P>
Haluan mainita, että esi-isämme liikkuivat vaivattomasti ympäriinsä. Taiteilijat ja käsityöläiset matkustivat eniten, ja juuri he veivät yhteiskuntaa eteenpäin. Rajatylittävä kauppa on paras keino saada kansalaiset unohtamaan rajat ja todistaa, että pystymme nykyistä parempaan.
<P>
Arvoisa komission jäsen, toistan puheenvuoroni päätteeksi vielä kerran, että kun otetaan huomioon komission puheenjohtajan Barroson kulttuurille antama painoarvo, meillä pitäisi olla rohkeutta muuntaa se Euroopan unionin politiikaksi. Niiden, jotka toivovat suurempia määrärahoja, pitäisi todellakin kyetä luomaan tärkeitä ja tärkeiksi tunnustettuja poliittisia hankkeita. Keskustelu parhaista keinoista komission painoarvon lisäämiseksi tarjoaisi hyvän mahdollisuuden saada äänemme kuuluviin kyseisen politiikan puolestapuhujina.
<SPEAKER ID="343" NAME="Maria Badia i Cutchet" AFFILIATION="PSE">
(ES) Arvoisa puhemies, arvoisa komission jäsen, hyvät kollegat, haluan omalta osaltani kiittää jäsen Packia hyvästä työstä sekä kiittää myös kaikkia kulttuuri- ja koulutusvaliokunnan jäseniä, jotka ovat rikastaneet tätä tekstiä.
<P>
Haluan kuitenkin myös ilmaista huoleni elinikäisen oppimisen ohjelman täytäntöönpanosta. Muistan, kuinka teimme alkumetreiltä lähtien kaikkemme kehittääksemme järjestelmän opiskelijoiden liikkuvuuden takaamiseksi Euroopan unionissa. Äänestimme kaikki muun muassa Erasmus-, Leonardo- ja Comenius-ohjelman määrärahojen lisäämisen puolesta siinä uskossa, että kyse oli tuottoisasta pitkäaikaissijoituksesta. Tarjoamalla osallistujille paremmat taloudelliset olosuhteet ja yksinkertaistamalla samanaikaisesti apurahojen myöntämismenettelyä pääsimme lähemmäksi Lissabonin strategian tavoitteiden saavuttamista.
<P>
Nyt kun aikaa on kulunut, minun on kuitenkin entistä vaikeampaa pysyä toiveikkaana. Olen pannut tutkimusten myötä merkille, että 15-vuotiaiden eurooppalaisten koululaisten lukutaito on heikko, koulupinnaus on yleistä eivätkä monet suoriudu opinnoistaan määräajassa. Ihmettelenkin näiden tietojen valossa, kuinka aiomme vastata globalisaation tuomiin haasteisiin. Jos tarkoituksenamme on luoda tietoyhteiskunta, saavuttaa kestävä talouskehitys ja lisätä sosiaalista yhteenkuuluvuutta, meidän on luotava alusta lähtien vahva perusta, eikä se ole mahdollista muuten kuin tehokkaan opetuksen avulla. Lyhyesti sanottuna tulevaisuuden haasteiden käsittelemisen kannalta on elintärkeää, että panostamme opetukseen nykyistä voimakkaammin.
<P>
Olemassa olevien ohjelmien toimintatapaa voidaan parantaa, ja uusia ohjelmia voidaan luoda. Jos näemme tämän vaivan, luvut osoittavat hiljalleen meidän olleen oikeassa. Meidän kaikkien on kuitenkin pyrittävä vakuuttamaan jäsenvaltiot siitä, että opetukseen ja koulutukseen on osoitettava enemmän rahaa.
<SPEAKER ID="344" NAME="Šarūnas Birutis" AFFILIATION="ALDE">
- (LT) Arvoisa komission jäsen, hyvät kollegat, haluan korostaa uudelleen, että käsittelemämme ohjelma tarjoaa kansalaisille nykyistä paremman tilaisuuden osallistua jatkuvaan koulutukseen ja nousta tietoyhteiskunnan aktiivisiksi toimijoiksi.
<P>
Olemme palanneet Euroopan komission laatimaan asiakirjan alkuperäiseen versioon. Mielestäni voimme panna sen avulla kitkattomammin täytäntöön ohjelman, jossa yhdistyvät kaikki opetusalalla tällä hetkellä käynnissä olevat aloitteet. Yhdistetty järjestelmä takaisi selkeyden ja - mikä tärkeintä - mahdollistaisi toiston välttämisen tietyillä aloilla.
<P>
Jäsenvaltiot, joiden on ollut mahdollista osallistua elinikäisen oppimisen ohjelmaan, ovat ilmiselvästi hyötyneet tästä Euroopan unionin aloitteesta. Liettualaiset tuntevat hyvin esimerkiksi Erasmus-, Leonardo da Vinci- ja Jean Monnet -ohjelman. Tämä kertoo siitä, että Euroopan unionin koulutusaloitteiden täytäntöönpano on varsin tehokasta.
<P>
Toivon, että tuette kantaani elinikäisen oppimisen ohjelman keskeisestä merkityksestä pyrittäessä edistämään kilpailukykyä ja yrittäjyyttä ja muodostettaessa yhteistä käsitystä keskinäisen ymmärryksen sekä ihmisoikeuksien ja demokratian kunnioittamisen kaltaisiin arvoihin perustuvasta Euroopan unionin kansalaisuudesta.
<SPEAKER ID="345" NAME="Jerzy Buzek" AFFILIATION="PPE-DE">
(PL) Arvoisa puhemies, Euroopan unionin elinikäisen oppimisen ohjelma saa täyden tukeni.
<P>
Korostamme aina, että Euroopan unionin on kehityttävä kilpailukykyisemmäksi. Kilpailukyvyn on perustuttava koulutuksesta, tutkimuksesta ja innovaatiosta koostuvaan tietokolmioon. Koulutus on rakenteen kannalta keskeisessä asemassa. Euroopan unionin koulutusjärjestelmät kuuluvat jäsenvaltioiden toimivaltaan, mutta nykyistä tehokkaammin integroitu Euroopan unionin koulutusohjelma on erittäin tervetullut. Meillä on nyt seitsemäs tutkimuksen puiteohjelma, ja yhteisön uusi kilpailukyvyn ja innovoinnin ohjelma käynnistettiin vastikään. Euroopan unionin tietokolmion kulmat ovatkin hyvin lujat. Sen sijaan kolmion kyljet herättävät kysymyksiä. Onko ohjelmat yhdistetty toisiinsa asianmukaisesti, ja tukevatko ne toisiaan? Emme saa ajatella kokonaisuutta kolmena eri ohjelmana ja kolmena erillisenä Euroopan unionin tavoitteena vaan yhtenä tietoyhteiskunnan luomista koskevana yhteisenä tavoitteena.
<P>
Arvostan elinikäiseen oppimiseen ehdotettuja muutoksia, kuten Leonardo da Vinci -ohjelmaan tehtyä tarkistusta, jonka tarkoituksena on muuttaa ohjelma tukemaan innovaatioiden siirtoa, ja Grundtvig-ohjelmaan tehtyä tarkistusta, jonka tarkoituksena on helpottaa vanhempien opiskelijoiden innovatiivista liikkuvuutta ohjelman yhteydessä. Ohjelmassa esitetään kuitenkin aivan liian paljon innovatiivisia oppimismenetelmiä sen sijaan, että avattaisiin tietä varsinaisille innovaatioille ja tuleville tutkijoille. Ei ole olemassa järjestelmää, jonka avulla hyvin lahjakkaita henkilöitä, erityisesti Comenius- ja Erasmus-ohjelmaan osallistuvia nuoria, voitaisiin rekrytoida ja jonka avulla heidän kehityskulkunsa jatkuisi Marie Curie -ohjelman puitteissa. Elinikäisen oppimisen ohjelman on noudatettava myös seitsemännen tutkimuksen puiteohjelman tutkimuspainopisteitä. Kaikkien toimiemme pitäisi kohdistua tietokolmion jatkuvuuden varmistamiseen koulusta aina Euroopan teknologiainstituuttiin saakka.
<P>
Kiitän komission jäsentä ohjelmasta ja kehotan häntä varmistamaan, että nämä mielipiteet otetaan huomioon ohjelman täytäntöönpanossa.
<SPEAKER ID="346" NAME="Ján Figeľ">
komission jäsen. (SK) Minun ei varmasti ole tarpeen lisätä paljoakaan. Sen sijaan meidän on pantava nykyistä tehokkaammin täytäntöön se, mistä olemme jo useita kertoja sopineet. Koulutus on enemmän kuin yksi elämänvaihe. Työllisyyteen ja kasvuun liittyviä kysymyksiä on mahdollista käsitellä paljon nykyistä johdonmukaisemmin, ja juuri tämä on Lissabonin strategian perusajatus. Koulutusta ei voida erottaa tutkimuksesta ja innovoinnista, joihin liittyy luovuutta ja tiedon edistämistä. Tietoa on myös jaettava käytännöllisesti ja innovatiivisesti.
<P>
Komissio on mielestäni menossa tähän suuntaan. Viimeviikkoisessa Lahden huippukokouksessa esitetty ehdotus Euroopan teknologiainstituutin perustamiseksi todisti asian. Samansuuntaisia todisteita ovat myös ohjelma kokonaisuudessaan, koulutuksen nostaminen Lissabonin strategian keskeiseksi kysymykseksi sekä tavoite kehittää Euroopan unionia ja luoda tietoa kasvusta ja työllisyydestä.
<P>
Elinikäisen oppimisen ohjelman neljällä pilarilla on hyvin innostavat nimet: Comenius (Jan Amos Comenius), Leonardo da Vinci, Erasmus Rotterdamilainen ja Grundtvig. Näen tämän merkittävänä viestinä. Emme voi ratkaista ohjelman avulla kaikkia taloudellisia ongelmia, mutta voimme innostaa ihmisiä ryhtymään erityisesti kansallisiin toimiin, jolloin jäsenvaltioiden toimivaltaan kuuluva koulutus siirtyy jäsenvaltioiden lähestymistapojen ja Lissabonin strategian polttopisteeseen. Näin myös käytettävissä olevat varat kasvavat, ja olisimme todellakin kiitollisia, jos lisää määrärahoja myönnettäisiin liikkuvuudelle ja yhteistyölle koulutuksen alalla.
<P>
Euroopan unionin suosituimman ohjelman, Erasmuksen, tuleva 20-vuotisjuhla on mielestäni erinomainen tilaisuus tilannearvion tekemiseen. Lisäksi se haastaa meidät tekemään entistä laajempaa yhteistyötä koulutuksen, nuorten ja tulevaisuuden eteen.
<P>
Viisumeista ja muiden maiden kanssa tehtävästä yhteistyöstä mainittakoon, että kaikkien Euroopan unionin jäsenvaltioiden on 1. tammikuuta 2007 alkaen pantava täytäntöön tai saatettava osaksi kansallista lainsäädäntöään päätös opiskelijoiden, opettajien ja tutkijoiden viisumihelpotuksista. Poikkeuksena ovat vain Yhdistynyt kuningaskunta, Irlanti ja Tanska.
<P>
Vastauksena kysymykseen siitä, tarvitaanko yhdenmukaistamista tai jonkinlaisia muita toimia, sanottakoon, että yhdenmukaistamisen sijaan opetusjärjestelmiemme on ennemminkin täydennettävä toisiaan ja oltava nykyistä yhteensopivampia. Tähän tavoitteeseen ollaan pääsemässä vähitellen Bolognan prosessin kaltaisten toimien avulla.
<P>
Vaadimme jatkuvasti paitsi investointien lisäämistä myös entistä parempia investointeja. Tärkeimpänä painopisteenä on investointien parantaminen, ja toisella sijalla on investointien lisääminen. Parantamisella viittaan myös julkisen ja yksityisen sektorin yhteisrahoitukseen, joka ilmenee usein yritysten ja teollisuuden tarjoamana liikkuvuuden ja koulutuksen sponsorointina.
<P>
Tässä olivat vastaukseni joihinkin esiin nostettuihin näkökohtiin. Haluan vielä kerran kiittää esittelijä Packia, koko valiokuntaa ja kaikkia niitä, jotka ovat edesauttaneet merkittävän yksimielisyyden ja sitoumuksen muodostumista.
<SPEAKER ID="347" NAME="Puhemies">
Keskustelu on päättynyt.
<P>
Äänestys toimitetaan keskiviikkona klo 12.30.
<P>
Kirjallinen lausuma (työjärjestyksen 142 artikla)
<SPEAKER ID="348" NAME="Alyn Smith" AFFILIATION="Verts/ALE">
(EN) Arvoisa puhemies, kiitän esittelijää hänen tekemästään työstä tämän tärkeän mietinnön viemiseksi parlamenttikäsittelyn läpi. Ensi vuonna vietetään Erasmus-ohjelman 20-vuotisjuhlaa - ohjelman, jonka Winnie Ewing, yksi edeltäjistäni, loi toimiessaan kulttuuri- ja koulutusvaliokunnan puheenjohtajana. Saamme olla hänelle monessa suhteessa kiitollisia. Vuoden 1987 jälkeen yli 1,2 miljoonaa opiskelijaa on suorittanut ulkomaisissa yliopistoissa vaihto-ohjelmaan kuuluvia kursseja. Lukuvuoden 2004/2005 aikana yli 144 000 opiskelijaa tarttui tilaisuuteen jatkaa opintojaan kotimaansa ulkopuolella. Vaihto-ohjelman tarjoama hyöty sekä opiskelijoiden saama mittaamattoman arvokas kulttuurinen ja kielellinen kokemus ovat vertaansa vailla. Entisenä Erasmus-vaihto-opiskelijana voin mennä tästä takuuseen.
<P>
Erasmus on yksi merkityksensä osoittaneista EU:n menestystarinoista. Skotlantiin saapuvien opiskelijoiden määrä on lisääntynyt rohkaisevassa määrin ollen 2 163 opiskelijaa lukuvuonna 2004/2005, mutta vaihtoon lähtevien opiskelijoiden määrä oli huomattavasti pienempi, 1 018 henkilöä. Toivoisin, että useammat skotlantilaiset osallistuisivat ohjelmaan ja hyötyisivät mahdollisuudesta opiskella ulkomailla. Erasmus on yksi tapa kannustaa nuoria ajattelemaan kansainvälisesti.
<P>
Liite - Komission lausuma
<P>
Komissio toivoo lainsäädäntövallan käyttäjän kiinnittävän huomiota siihen, että perussäädöksessä mainittu rahoituskehys on tarpeen ilmoittaa käypinä hintoina viimeistään siinä vaiheessa, kun päätös julkaistaan lopullisesti Euroopan unionin virallisessa lehdessä. Tämä on varainhoidon tavanomaisten käytäntöjen mukaista, ja sillä voidaan varmistaa tarvittavaa avoimuutta noudattaen, että lainsäädäntövallan käyttäjän päätöstä noudatetaan. Elinikäisen oppimisen toimintaohjelman osalta määräraha on 6 970 miljoonaa euroa käypinä hintoina.
