<CHAPTER ID="019">
Vapaaehtoistyön rooli taloudellisen ja sosiaalisen yhteenkuuluvuuden edistämisessä (keskustelu) 
<SPEAKER ID="193" NAME="Puhemies">
(PL) Esityslistalla on seuraavana Marian Harkinin aluekehitysvaliokunnan puolesta laatima mietintö vapaaehtoistyön roolista taloudellisen ja sosiaalisen yhteenkuuluvuuden edistämisessä.
<SPEAKER ID="194" NAME="Marian Harkin">
esittelijä. - (EN) Arvoisa puhemies, kiitän teitä tästä mahdollisuudesta puhua mietinnöstäni, joka koskee vapaaehtoistyön roolia taloudellisen ja sosiaalisen yhteenkuuluvuuden edistämisessä.
<P>
Haluaisin ensinnäkin kiittää kollegoitani ja erityisesti varjoesittelijöitä aluekehityksen valiokunnassa erinomaisesta yhteistyöstä tämän mietinnön osalta. Haluan myös kiittää julkisesti komission virkamiehiä, ALDE-ryhmän henkilökuntaa ja aluekehityksen valiokunnan parlamentissa työskentelevää henkilökuntaa heidän mielenkiinnostaan ja avustaan.
<P>
Yli 100 miljoonaa eurooppalaista tekee vapaaehtoistyötä - se on valtava luku! Komission mukaan EU:ssa kolmannes tai jopa puolet asukkaista on mukana jonkinlaisessa vapaaehtoistoiminnassa. Mielestäni meillä on toimielimenä vastuu siitä, että tunnustamme, arvostamme ja tuemme vapaaehtoistoimintaa aina kun se on mahdollista.
<P>
Vapaaehtoistyö on monella tapaa ainutlaatuista työtä. Sen avulla edistetään sosiaalista ja taloudellista yhteenkuuluvuutta ja toteutetaan solidaarisuutta, joka kuuluu tärkeimpiin eurooppalaisiin arvoihin. Olipa kyse sitten yksittäisestä henkilöstä, joka kuljettaa aterioita vanhemmalle naapurille, tai tuhansista henkilöistä, jotka ryhtyvät toimimaan tulvien tai metsäpalojen kaltaisten luonnonkatastrofien vuoksi, vapaaehtoistyöntekijät voivat auttaa yhteisöjen rakentamisessa ja syrjäytymisen torjumisessa.
<P>
Vapaaehtoistyö on toimintaa, jolla tavoitetaan useita sukupolvia. Se on voimavara, joka on joskus piilevä ja jota löytyy yhteisöistä, järjestöistä ja verkostoista. Se on energiaa, jota löytyy meistä jokaisesta, mutta se aktivoituu vain, kun toimimme yhdessä. Se on mielestäni kaikkein arvokkain uusiutuvan energian muoto.
<P>
Vapaaehtoisuuden ja aktiivisen kansalaisuuden välillä on vahva yhteys. Vapaaehtoistoimintaan osallistuminen on osallistavan demokratian konkreettinen ilmentymä. Me edustamme kansalaisiamme tässä parlamentissa ja osallistumme poliitikkoina edustukselliseen demokratiaan. Joskus emme kuitenkaan kiinnitä tarpeeksi huomiota yhtälön toiseen puoleen: osallistavaan demokratiaan. Tällä tavoin kansalaiset osallistuvat toiminnallaan demokraattiseen prosessiin, ja vapaaehtoistyöllä edistetään kyseistä tärkeää prosessia.
<P>
Puhun seuraavaksi mietinnöstäni. Se sisältää useita käytännöllisiä ehdotuksia siitä, kuinka voimme tuottaa lisäarvoa Euroopan tasolla. Komission on taattava, että jäsenvaltiot noudattavat yhteisön koheesiopolitiikan strategisiin suuntaviivoihin kirjattua kumppanuusperiaatetta. Lisäksi sen on taattava, että emme enää anna sitä väärää vaikutelmaa, että kansalaisjärjestöt, vapaaehtoisryhmät ja niin edelleen osallistuvat toimintaan aktiivisesti, kuten tällä hetkellä tehdään useissa jäsenvaltioissa.
<P>
Lisäksi uskon, että kaikkien EU:n rahastojen osalta olisi otettava käyttöön järjestelmä, jossa vapaaehtoistoiminta tunnustetaan osana hankkeiden yhteisrahoitusta. Jos teemme näin, osoitamme teoillamme, että tuemme vapaaehtoisia työntekijöitä.
<P>
Meidän olisi laajennettava nykyisiä mahdollisuuksia ja ohjelmia edistääksemme nuorten vapaaehtoisuutta ja tarjottava samanlaisia mahdollisuuksia ja ohjelmia vanhemmille henkilöille heidän vapaaehtoistoimintansa edistämiseksi. Lisäksi meidän olisi edistettävä sukupolvien välistä vapaaehtoistyötä aina, kun se on mahdollista.
<P>
Lisäksi komissio voisi edistää vapaampaa viisumijärjestelmää, jossa naapurimaista tulevat vapaaehtoiset voisivat osallistua EU:n rahoittamiin ohjelmiin.
<P>
Jäsenvaltiot voivat olla merkittävässä asemassa niin, että ne tuottavat säännöllisesti satelliittitilejä, joiden avulla vapaaehtoistyön ja yleishyödyllisten yhteisöjen arvo voidaan mitata. Monista valtioista, mukaan lukien Yhdysvallat, Belgia, Tšekin tasavalta ja Kanada, saadut luvut osoittavat, että yleishyödylliset yhteisöt tuottavat 5-7 prosenttia niiden BKT:stä. Poliittiset päättäjät eivät voi jättää huomioimatta näitä lukuja. Heidän on otettava ne huomioon poliittisia toimenpiteitä suunnitellessaan. Lisäksi jokaista euroa kohti, jonka järjestöt käyttivät vapaaehtoisten työntekijöiden tukemiseen, saatiin keskimäärin takaisin 3-8 euroa. Edes Euroopan keskuspankki ei kykene samanlaiseen tuottoon.
<P>
Jäsenvaltiot voivat tukea vapaaehtoistoimintaa rakentamalla kestävän vapaaehtoisuuden infrastruktuurin, jonka avulla voidaan mahdollisesti käsitellä perusrahoitusta, vakuutusturvaa ja vapautuksia arvonlisäverosta.
<P>
Lisäksi eräs tehtävistämme EU:ssa on vaikuttaa myönteisesti kansalaisten elämään ja tuoda lisäarvoa Euroopan tasolla. Voimme tehdä tämän tukemalla vapaaehtoisia työntekijöitä ja vapaaehtoista toimintaa todellisella tavalla.
<P>
(Suosionosoituksia)
<SPEAKER ID="195" NAME="Danuta Hübner">
komission jäsen. - (EN) Arvoisa puhemies, haluaisin todella kiittää Marian Harkinia hänen mietinnöstään. Mietinnössä puhutaan monista EU:n poliittisista toimenpiteistä ja aloitteista. Siinä korostetaan vapaaehtoisuuden ja aktiivisen kansalaisuuden välistä yhteyttä.
<P>
Olen erityisesti tyytyväinen kommentteihinne Peace-ohjelmasta, jossa vapaaehtoisten osuus oli todella suuri. Tapaamme jälleen toukokuussa, jolloin keskustelemme Bairbre de Brúnin mietinnöstä. Olen vakuuttunut siitä, että kyseinen mietintö sisältää laajasti esimerkkejä paikallisista vaikutusmahdollisuuksista erityisesti vapaaehtoissektorin ja kansalaisjärjestöjen kautta.
<P>
Haluaisin sanoa luontoissuoritusta koskevan suosituksenne osalta, että vaikka Euroopan aluekehitysrahastosta, Euroopan sosiaalirahastosta ja koheesiorahastosta annetun asetuksen 56 artiklassa jo sallitaan luontoissuoritus hankkeissa, joita EU on osaksi rahoittanut, todellisena haasteena on kyseisen määräyksen hyödyntäminen. Erityisesti paikallisten aloitteiden osalta, joita rahoitetaan osaksi sosiaalirahastosta, on yleistä, että vapaaehtoiset työntekijät osallistuvat toimintaan merkittävällä tavalla. Lisäksi lukuisia vapaaehtoisjärjestöjä on autettu eri toiminnan muodoin ja erityisesti URBAN-aloitteella Saksassa, Italiassa, Yhdistyneessä kuningaskunnassa ja Kreikassa.
<P>
Vapaaehtoistyötä voi pitää kumppanuusperiaatteen merkittävänä osana. Olen useita kertoja korostanut tässä parlamentissa sitä, että komissio on täysin sitoutunut panemaan tehokkaasti täytäntöön kumppanuusperiaatteen erityisesti uutta sukupolvea koskevan koheesiopolitiikan osalta. Me vaadimme kumppanuutta uusia ohjelmia koskeneiden neuvottelujen aikana ja meillä on nyt paljon myönteisiä esimerkkejä siitä, että olemme vahvasti sitoutuneet kumppanuuteen. Mutta tietenkin, kuten tiedätte, meillä on useita kumppanuutta ja vapaaehtoistyötä koskevia lähestymistapoja jäsenvaltioissamme.
<P>
Huomaan myös, että mietintönne pohjustaa seuraavaa valiokunta-aloitteista mietintöä hallinnosta ja kumppanuudesta kansallisella, alueellisella ja paikallisella tasolla. Sen esittelee Jean Marie Beaupuy.
<P>
Haluaisin lausua muutaman sanan tietyistä poliittisista toimenpiteistä ja aloitteista niillä vapaaehtoistyön aloilla, joilla komissio on ollut erityisen aktiivinen. Maininnan arvoisia ovat eurooppalainen vapaaehtoispalvelu ja unionin aktiivisen kansalaisuuden edistäminen EU:n uudessa elinikäisen oppimisen ohjelmassa.
<P>
Kollegani Ján Figeľ valmistelee parhaillaan uutta aloitetta nuorten vapaaehtoistoiminnasta, johon sisällytetään useita mietinnössänne esitettyjä pyrkimyksiä. Nuorten kansalaistemme liikkuvuutta parannetaan edelleen vahvistamalla ja edistämällä Euroopan laajuista vapaaehtoistoimintaa. Uudessa aloitteessaan komissio pyrkii takaamaan nykyisten kansallisten vapaaehtoistoimintaa koskevien järjestelmien paremman yhteentoimivuuden.
<P>
Urheilun valkoisessa kirjassa myös korostetaan, että vapaaehtoisilla toimilla urheilun alalla vahvistetaan sosiaalista yhteenkuuluvuutta ja osallisuutta ja edistetään paikallista demokratiaa ja aktiivista kansalaisuutta. Siinä viitataan myös Lissabonin sopimukseen, jossa määrätään, että unioni ”myötävaikuttaa Euroopan urheilun edistämiseen ottaen huomioon sen...vapaaehtoisuuteen perustuvat rakenteet”.
<P>
Olemme tässä yhteydessä samaa mieltä siitä, että tarvitsemme kokonaisvaltaisemman lähestymistavan, joka koskee vapaaehtoistyön merkitystä Euroopan taloudelliselle ja sosiaaliselle yhteenkuuluvuudelle. Tässä olisi erityisesti otettava huomioon haaste, joka koskee Euroopan ikääntyvää väestöä. Näin ollen ehdotustanne ”sukupolvien välisestä vapaaehtoistyöstä” on tarkasteltava lisää.
<P>
Olenkin iloinen voidessani kertoa teille, että koulutus-, nuoriso- ja kulttuuriasioista vastaava komission pääosasto aikoo tehdä arvion vapaaehtoistyön tämänhetkisestä tilanteesta Euroopassa. Arviolla lisätään tietoa, ja se toimii myös vakaana perustana muille aloitteille tällä alalla, koska EU:n tasolla ei vielä ole kehitetty systemaattista ja yhdennettyä lähestymistapaa vapaaehtoistyön osalta.
<P>
Olen vakuuttunut siitä, että kaikki tahot, joita puhuttelette päätöslauselmaehdotuksessa, suhtautuvat myötämielisesti pyyntöönne. Voitte erityisesti olla varma komission tuesta.
<P>
Haluaisin myös vakuuttaa teille, että kaikki muut erityisesti komissiolle osoitetut pyynnöt käsitellään myös. Etenkin komission jäsenet Figeľ ja Špidla osallistuvat käsittelyyn.
<SPEAKER ID="196" NAME="Tunne Kelam">
PPE-DE-ryhmän puolesta. - (EN) Arvoisa puhemies, haluaisin ensin onnitella Marian Harkinia PPE-DE-ryhmän puolesta hänen erinomaisesta ja ajankohtaisesta mietinnöstään. Tarkoituksena on ymmärtää paremmin vapaaehtoistyön mahdollisuuksia ja merkitystä. Vapaaehtoistyötä voisi kutsua erääksi kansalaisyhteiskunnan koossa pitävistä voimista. Vapaaehtoistyössä on todella kyse kansalaisten aloitteesta, ja siksi se liittyy suoraan solidaarisuuteen, joka on yhdentyneen Euroopan tärkein arvo. Kuten esittelijä juuri sanoi, se on yksi tärkeimmistä uusiutuvan energian muodoista.
<P>
Uskon, että mietinnöllä pyritään kannustamaan jäsenvaltioita tunnustamaan vapaaehtoistyön arvo ja edistämään sosiaalista ja taloudellista yhtenäisyyttä. Valtion ei tietenkään odoteta rahoittavan vapaaehtoistyötä, koska muuten se menettäisi tarkoituksensa. Valtiota kuitenkin pyydetään esittämään yksityissektorille aloitteita vapaaehtoissektorin tukemiseksi.
<P>
Parlamentti myös kysyi komissiolta viivytyksistä eurooppalaisen vapaaehtoistyön peruskirjan osalta. Peruskirjan odotetaan määrittelevän paremmin vapaaehtoistyön merkitys. Erittäin tärkeä osa tätä mietintöä on pyyntö siitä, että vapaaehtoistyötä edistetään koulutuksen avulla kaikilla tasoilla, alkaen mahdollisuuksien luomisesta vapaaehtoistoimintaa varten koulutuksen alkuvaiheessa, ja että vapaaehtoistyötä edistetään myös elinikäisen oppimisen osana.
<P>
Haluaisin vielä kerran ilmaista kiitokseni erinomaisesta yhteistyöstä. Pystyimme keskustelemaan miltei kaikista tarkastuksista myönteisessä ja rakentavassa hengessä ja hyödyntämään miltei kaikki aloitteita.
<SPEAKER ID="197" NAME="Catherine Stihler">
PSE-ryhmän puolesta. - (EN) Arvoisa puhemies, olen tyytyväinen Marian Harkinin vapaaehtoistyötä koskevaan mietintöön ja onnittelen häntä yhteistyöstä, jota hän teki kollegoiden kanssa mietintöä valmisteltaessa. Yli 100 miljoonaa EU:n kansalaista tekee vapaaehtoistyötä, ja jokaista heidän tukemiseensa käytettyä euroa kohti saadaan takaisin kolmesta kahdeksaan euroa. Skotlannissa on 1,2 miljoonaa vapaaehtoistyöntekijää, - sen asukasluku on viisi miljoonaa - ja näin ollen vapaaehtoissektorin osuus Skotlannin työvoimasta on viisi prosenttia. Meidän on julkisesti tunnustettava vapaaehtoistyöntekijöiden merkitys Skotlannissa ja EU:ssa.
<P>
Mietinnössä annetaan tunnustusta vapaaehtoistyöntekijöille ja keskitytään hyötyihin, joita vapaaehtoistyöstä on taloudelle ja sosiaaliselle yhteenkuuluvuudelle. Siinä vaaditaan perustellusti, että tämän työn olisi näyttävä kansallisissa tilastoissa. Siinä kerrotaan, että vapaaehtoistyön osuus useiden valtioiden bruttokansantuotteesta on suunnilleen yhtä suuri kuin rakennus- ja rahoitusalojen osuus. Tämä tarkoittaa, että yleishyödyllisten yhteisöjen sektorin osuus on 5-7 prosenttia eräiden EU:n jäsenvaltioiden bruttokansantuotteesta.
<P>
Vapaaehtoistyö on hyväksi sinulle, yhteisöllesi, alueesi taloudelliselle kehitykselle ja kansalliselle taloudelle. Sillä myös edistetään sosiaalisen pääoman rakentamista, jota julkinen politiikka tarvitsee onnistuakseen. Pyydän Euroopan komissiota toteuttamaan ”B-suunnitelman”, jolla taataan vapaaehtoistyöntekijöiden arvostus ja näkyvyys kaikkialla Skotlannissa ja EU:ssa, ja pyydän kollegoita tukemaan Marian Harkinin mietintöä.
<SPEAKER ID="198" NAME="Jean Marie Beaupuy">
ALDE-ryhmän puolesta. - (FR) Arvoisa puhemies, hyvä komission jäsen, hyvät naiset ja herrat, haluaisin liittyä niiden kollegoiden seuraan, jotka ovat kiittäneet ja onnitelleet Marian Harkinia siitä, että hän laati tämän mietinnön. Esittelijän valinta ei ollut sattumanvaraista, koska Marian Harkinilla on laajaa kokemusta vapaaehtoistyön alalta, ja näin ollen on vain luonnollista, että hän laati tämän mietinnön. Me olemme tietenkin hyväksyneet perin pohjin tämän mietinnön, jonka hän valmisteli todellisessa yhteisymmärryksen hengessä, koska, kuten olette huomanneet, laadimme siihen vain yhden muutoksen, jonka hän on hyväksynyt. Tämä osoittaa, että hänen mietintönsä on laadukas, mitä on korostettava vahvasti.
<P>
Arvoisa komission jäsen Danuta Hübner, te olette jossain määrin ehtineet edellemme ja antaneet jo puheenne alussa vastauksia kysymyksiin, joita esitetään tässä mietinnössä. Haluaisin kiittää teitä etukäteen. Lisäksi on todennäköistä, että useiden parlamentin jäsenten pitämien puheiden myötä teille tarjoutuu mahdollisuus antaa lisää vastauksia komission puolesta.
<P>
Haluaisin korostaa sen lisäksi, mitä täällä on jo sanottu ja mikä esitetään myös mietinnössä, että jos 100 miljoonaa eurooppalaista omistautuu joka päivä noin 500 miljoonan eurooppalaisen auttamiseen, ei pidä unohtaa sitä, että nämä 100 miljoonaa eurooppalaista vapaaehtoista saavat siitä henkilökohtaista hyötyä, ei taloudellisessa vaan henkilökohtaisessa mielessä. Olen varma siitä, että me kaikki olemme kuulleet urheiluseuroissa ja kulttuuri- ja sosiaalialan yhdistyksissä toimivista johtajista, joita ilman kansalaisjärjestömme eivät voisi toimia. On sanottava, että nämä henkilöt tarvitsevat tällaista sitoutumista edistääkseen henkilökohtaista kehitystään.
<P>
Ikääntyvässä yhteiskunnassa, jossa yhä suurempi määrä nuorehkoja henkilöitä jää eläkkeelle, tarvitaan myös tällaista yksilökohtaista työn ja muun elämän yhteensovittamista, joka saavutetaan vapaaehtoistyön avulla. Näin ollen, taloudellista syistä, mutta myös yli 100 miljoonan Euroopan kansalaisen inhimillisten arvojen täyttämiseksi, ponnistelkaamme vapaaehtoistyön edistämiseksi yhteiskunnissamme ja toivokaamme, että tulevina vuosina vapaaehtoistyöhön osallistuvia Euroopan kansalaisia olisi reilusti yli 100 miljoonaa. Kiitokset Marian Harkinille, kiitokset komissiolle, kiitokset myös hallituksille ja alueellisille ja paikallisviranomaisille, jotka huomispäivänä ovat toimillaan valmiita antamaan Euroopan parlamentille tukea sen esittämisen toiveiden osalta.
<SPEAKER ID="199" NAME="Mieczysław Edmund Janowski">
UEN-ryhmän puolesta. - (PL) Arvoisa puhemies, haluaisin UEN-ryhmän puolesta ilmaista suuren kiitoksemme Marian Harkinille siitä, että hän käsitteli tätä aihetta. Vapaaehtoistyö on vapaaehtoista, palkatonta ja tarkoituksella tehtyä työtä muiden hyväksi. Se ylittää perhe- ja ystävyyssuhteet. Vaikka kyseessä on työ, jota ei korvata materiaalisesti, vapaaehtoistyöntekijä saa siitä erilaista tyydytystä: hän tekee asioita, jotka motivoivat häntä, hän toteuttaa itseään ja osoittaa solidaarisuutta muita kohtaan. Vapaaehtoistoiminta on hyvin opettavaista nuorille ja virkistävää vanhemmille henkilöille.
<P>
Tässä yhteydessä vapaaehtoisjärjestöjen vaikutus paikallisten ja alueellisten yhteisöjen vahvistajana olisi nähtävä erittäin myönteisessä valossa. Uskon, että ne myötävaikuttavat sellaisen kansalaisyhteiskunnan rakentamiseen, jossa yksityiset henkilöt auttavat ihmisiä epäitsekkäästi ja suhtautuvat toisiin myötätuntoisesti ilman, että he muodostaisivat uhkaa. Irlannissa toteutetut toimet, joista minulla oli tilaisuus kuulla, ovat tästä hyvä esimerkki.
<P>
Tällainen vapaaehtoistoiminnan ymmärtämys myös tarkoittaa, että vapaaehtoistyöntekijälle, joka on usein myös hyötyjä, ei saisi koitua aineellisia seurauksia muiden auttamisesta ja lahjoituksista. Viittaan Puolassa hyvin tunnettuun tapaukseen, jossa leipuri, joka jakoi leipää köyhille, meni vararikkoon, koska hänen oli maksettava veroa jakamastaan leivästä.
<P>
Haluaisin myös korostaa erittäin hyvää ehdotusta, joka koskee vuoden 2011 julistamista Euroopan vapaaehtoisuuden vuodeksi.
<SPEAKER ID="200" NAME="Gisela Kallenbach" LANGUAGE="DE">
Arvoisa puhemies, myös minä haluaisin ehdottomasti kiittää Marian Harkinia tämä tasapainoisen ja kattavan mietinnön laatimisesta.
<P>
Mietintö on tulosta yhteisistä ponnisteluista, joilla pyritään tunnustamaan Euroopan tasolla vapaaehtoistyön tavoitteet, sisältö ja sosiaalinen merkitys. Tällä hetkellä jäsenmaissa on menossa useita vapaaehtoishankkeita, joiden panos on tärkeä, ei vain taloudellisesti mutta myös sosiaalisesti ja integraation kannalta. Kuitenkin toiminnasta puuttuu eurooppalainen ulottuvuus, josta on niin paljon hyötyä verkostoitumiselle.
<P>
Me tunnemme jo European Voluntary Service -vapaaehtoistyöohjelman, joka on suunnattu nuorille, ja me tarvitsemme samanlaisia ohjelmia kaikille ikäryhmille ja erityisesti eläkkeelle jääneiden henkilöiden yhä kasvavalle joukolle. He ovat aktiivisia, terveitä ja kokeneita, ja myös he voisivat osallistua merkittävällä tavalla siihen, että Euroopan yhteisöstä tehdään mielekkäämpi. Nykyisiä alue- ja koheesiopolitiikkaamme kuuluvia toimia voitaisiin käyttää hyväksi tämän asian mahdollistamisessa.
<P>
Tarvitsemme asianmukaisia perusedellytyksiä ja määritelmiä, jotka ovat mahdollisimman selkeitä, jotta kaikki vapaaehtoissektorilla toimivat yhteistyökumppanit voisivat kehittää itseään myös pitkällä aikavälillä. Komissio ja neuvosto ovat jo aloittaneet toimia. Toivon, että molemmat toimielimet hyväksyvät parlamentin ehdotukset ja aloitteet, jotta voimme tehdä vapaaehtoistyön teemavuodesta - jota on yhdessä ehdotettu vuodelle 2011 - todellisen menestyksen.
<SPEAKER ID="201" NAME="Lambert van Nistelrooij" AFFILIATION="PPE-DE">
(NL) Arvoisa puhemies, vapaaehtoiset tekevät paljon työtä sekä paikallisella että alueellisella tasolla. Sosiaaliselle yhteenkuuluvuudelle annetaan heidän ponnistelujensa ansiosta hyvin henkilökohtaiset kasvot. Tietyissä Euroopan osissa kaupunkien välillä on eroja. ”Uusissa” jäsenvaltioissa vapaaehtoistoiminta on vielä huomattavasti vähäisempää. Asian eteen työskennellään aktiivisesti, ja Marian Harkinin mietinnössä korostetaan myönteisiä ideoita vapaaehtoistyöntekijöiden tukemiseksi ja toiminnan edistämiseksi kaikilla tasoilla. Euroopan kansanpuolueen ja Euroopan demokraattien ryhmä katsoo, että sekä vapaaehtoisten työntekijöiden että ammattilaisten panos on tärkeä. Nämä kaksi ryhmää eivät sulje toisiaan pois, sillä ne eivät voi toimia ilman toistensa apua. Molemmat ryhmät, ammattilaiset ja vapaaehtoistyöntekijät, ovat osa Euroopan ilmentämää sosiaalista mallia kansalaisyhteiskunnasta, jossa myös kansalaisen ääni on tärkeä. Tunnetussa kumppanuusperiaatteessa on kyse tästä.
<P>
Haluaisin nostaa yhden kohdan esille valiokunnassa käydyn keskustelun päätteeksi. Uudessa 17 kohdassa käsitellään sitä, olisiko vapaaehtoistoimintaa palkittava verokannustimin. Vastaus on kyllä, mutta kyseisten kannustimien muoto saattaa vaihdella huomattavasti. Yksittäisten jäsenvaltioiden on itse päätettävä arvonlisäveroon liittyvistä asioista. Kotimaallani Alankomailla on oma erityinen järjestelmänsä, jossa urheiluseurojen toimintaa ei veroteta, ja muita ruokalatoiminnan ja kolmannen henkilön antaman tuen kaltaisia toiminnan muotoja verotetaan osittain. Näin ollen vuonna 2010, kun arvonlisäverojärjestelmää arvioidaan, olisi hyvä ottaa tämä mietintö huomioon ja kertoa jäsenvaltioiden hyvistä käytännöistä, joita muut voisivat hyödyntää.
<P>
Haluaisin lopuksi huomauttaa vielä kerran, että vapaaehtoistoiminta ansaitsee laajan tukemme kirkoissa, politiikassa ja muualla yhteiskunnassa.
<SPEAKER ID="202" NAME="Andrzej Jan Szejna" AFFILIATION="PSE">
(PL) Arvoisa puhemies, eräs Euroopan sosiaalidemokraattisen perheen pääperiaatteista on aktiivisen ja tietoisen kansalaisroolin edistäminen yhteiskunnassa. Tuemme osallistumista vapaaehtoistoimintaan silloin, kun kyse on konkreettisesta osallistuvan demokratian ilmentämisestä.
<P>
Euroopan tasolla vapaaehtoistoiminta ilmentää solidaarisuuden, yhtenäisyyden ja sosiaalisen yhteenkuuluvuuden kaltaisia eurooppalaisia arvoja konkreettisesti. Monille henkilöille tämänkaltaisten järjestöjen toimintaan osallistuminen on ainoa demokraattiseen prosessiin liittyvä kokemus vaaleihin osallistumisen lisäksi. On näin ollen tyydyttävää, että yli 20 prosenttia EU:n asukkaista osallistuu eri vapaaehtoistoiminnan muotoihin. Tällaisella toiminnalla edistetään taloudellisten erojen vähentämistä ja käynnistetään muutoksia useiden järjestöjen toiminnassa, millä näin ollen luodaan sosiaalista pääomaa.
<P>
OECD:n ja Maailmanpankin kaltaiset järjestöt käyttävät yhä useammin sosiaalisen pääoman käsitettä puhuessaan paikallisesta sosioekonomisesta kehityksestä. Euroopan unionin olisi lisättävä tukeaan erilaisille osallistumisen muodoille erityisesti alueellisen suunnittelun ja paikalliskehityksen osalta käyttämällä EU:n poliittisia strategioita ja eurooppalaisia rahastoja.
<SPEAKER ID="203" NAME="Maria Petre" AFFILIATION="PPE-DE">
(RO) Haluaisin ensimmäiseksi kiittää esittelijää hänen työstään ja erityisestä paneutumisestaan tähän aiheeseen.
<P>
Olen tarkastellut huolellisesti tätä mietintöä, koska vapaaehtoistyöllä on erittäin suuri merkitys nykyisessä yhteiskunnassa.
<P>
Myönteisiä vaikutuksia voidaan mitata sosiaalisen yhteenkuuluvuuden, ihmisoikeuksien suojelun, terveydenhoidon ja kulttuuri- ja taidetoiminnan ja koulutustoiminnan edistämisen ja järjestämisen osalta.
<P>
Vaikutukset ovat välttämättömiä asukkaille ja taloudelle. Kuitenkin tämä toiminta on mielestäni aliarvostettua ja liian tuntematonta suuren yleisön keskuudessa.
<P>
Seuraukset vapaaehtoistoiminnalle ovat kielteisiä, koska valtio ei tue toimintaa tarpeeksi, vaikka kyseisellä toiminnalla voidaan vaikuttaa merkittävällä tavalla maan talouteen.
<P>
Olen Euroopan parlamentin jäsen, joka tulee entisestä kommunistisesta valtiosta, ja voin kertoa teille, että vapaaehtoistyöhön osallistujien määrä on maassani hyvin vähäinen.
<P>
Kommunistihallinnon aikana otettiin käyttöön pakollinen järjestelmä, jossa ihmisten oli palveltava valtiota tekemällä palkatonta työtä. Nyt ihmiset liittävät alitajuisesti vapaaehtoistyön kyseiseen aikakauteen.
<P>
Tänä päivänä vapaaehtoistyöntekijöiden prosentuaalinen osuus on Romaniassa huomattavasti pienempi kuin muissa jäsenvaltioissa. Toiminta on usein tuntematonta kansalaisille, sitä ei tueta valtion politiikassa, eikä yleinen ajattelutapa suosi sitä.
<P>
Kansalaisille olisi kerrottava vapaaehtoistyön myönteisistä vaikutuksista. Toisaalta meidän olisi vältettävä väärinkäytöksiä, joita on tapahtunut. Tästä esimerkkinä ovat järjestöt, jotka ovat ottaneet itselleen kyseisen oikeusaseman voittojen keräämiseksi.
<P>
Mielestäni vapaaehtoistyö on tärkeää toimintaa, ja tuen sitä. Haluaisin myös, että sitä edistettäisiin ja tuettaisiin kaikkialla Euroopan unionissa ja erityisesti aiemmissa kommunistisissa valtioissa, joissa ponnistuksia olisi lisättävä.
<SPEAKER ID="204" NAME="Stavros Arnaoutakis" AFFILIATION="PSE">
(EL) Arvoisa puhemies, hyvä komission jäsen, haluaisin myös onnitella esittelijää hänen erinomaisesta työstään ja korostaa, että yhteiskunnallinen osallistuminen ja vapaaehtoistyön tekeminen yhteiskunnassa on korvaamatonta. Kansallisella ja paikallisella tasolla ne ovat tapoja, joilla ilmennetään osallistavaa demokratiaa, ja ne mahdollistavat kansalaisten osallistumisen julkiseen elämään. Euroopan tasolla vapaaehtoistyöllä voidaan vahvistaa EU:n kansalaisten keskinäisiä suhteita.
<P>
Lisäksi vapaaehtoistyöllä vaikutetaan merkittävällä tavalla EU:n taloudellista ja sosiaalista yhteenkuuluvuutta koskevien tavoitteiden saavuttamiseen, koska sosiaali- ja talousala saa lisää henkilöstöä ja koska vapaaehtoistoiminnan avulla luodaan sosiaalista pääomaa.
<P>
Vapaaehtoistyöstä saatavaa lisäarvoa ei pitäisi aliarvioida. Erityisesti nykyään, kun EU on merkittävien sosiaalisten, taloudellisten ja ympäristöä koskevien haasteiden edessä, vapaaehtoistyötä olisi edistämisen lisäksi tuettava EU:n politiikalla ja erityisesti koheesiopolitiikalla. Jäsenvaltioiden ja alueviranomaisten olisi yritettävä taata, että vapaaehtoisia ryhmiä ja vapaaehtoistyötä koskevia hankkeita tuetaan asianmukaisesti ja kestävästi rakennerahastoista.
<SPEAKER ID="205" NAME="James Nicholson" AFFILIATION="PPE-DE">
(EN) Arvoisa puhemies, haluaisin aloittaa puheenvuoroni kiittämällä Marian Harkinia hänen kovasta työstään ja tästä oivaltavasta ja ajankohtaisesta mietinnöstä, joka otettiin niin hyvin vastaan aluekehitysvaliokunnassa.
<P>
Kannatan täysin mietinnön keskeistä teemaa, eli sitä, että vapaaehtoistyöllä, jossa korostetaan osallistumista ja solidaarisuutta, vahvistetaan kansalaisyhteiskuntaa ja yhteisöjen välisiä siteitä. Olen tyytyväinen mietinnössä esitettyyn kantaan, joka koskee sitä, mitä toimia jäsenvaltioiden olisi toteutettava vapaaehtoisten työntekijöiden osalta. Olen täysin samaa mieltä siitä, että vapaaehtoistyöllä olisi täydennettävä - ei korvattava - julkisia palveluja.
<P>
Tässä yhteydessä mieleen tulee se rooli, joka hoitajilla on yhteiskunnissamme ja kaikissa Euroopan valtioissa. Usein nämä asialleen omistautuneet henkilöt unohdetaan, vaikka sillä, että he pitävät huolta vanhuksista ja vammaisista, vähennetään erittäin tärkeällä tavalla valtion resursseihin kohdistuvaa taakkaa.
<P>
Mietinnössä myös huomautetaan järkevästi, että vapaaehtoistyö voi olla erittäin hyödyllistä nuorille. Se edistää heidän yhteisöllisyyden tunnettaan ja sen ansiosta he voivat kehittää käytännön taitojaan, millä täydennetään heidän muodollista koulutustaan.
<P>
Toinen kohta, jota edistetään mietinnössä, koskee erityisiä ponnistuksia, joita olisi toteutettava seniorikansalaisten vapaaehtoistoiminnan edistämiseksi. Tämän ikäryhmän osallistuminen antaa yhteisöille mahdollisuuden hyötyä heidän laajasta kokemuksestaan. Lisäksi tällä tavalla vahvistetaan heidän merkittävää asemaansa yhteiskunnassa.
<P>
Minulle tällä mietinnöllä on kuitenkin erityistä merkitystä. Olemme vaalipiirissäni Pohjois-Irlannissa jälleenrakentamassa yhteiskuntaa, joka on vaurioitunut pahoin väkivaltaisuuksissa ja konflikteissa. Vaikka olemme nyt astuneet aikakaudelle, jolle on tunnusomaista rauha ja parempi varallisuuden taso, tietyillä maakunnan alueilla sosiaalisen syrjäytymisen, alikehittyneisyyden ja jaon vaikutukset ovat vielä liian ilmeisiä.
<P>
Marian Harkinin mietinnössä tunnustetaan erityisesti se myönteinen vaikutus, joka vapaaehtoistyöllä voi olla jakautuneissa yhteiskunnissa, ja, jos mietimme Pohjois-Irlannin tapausta, koko rauhanprosessin perustana on ollut se, että ihmiset eri yhteisöistä työskentelevät yhdessä ymmärryksen ja sovinnon edistämiseksi. Näillä aloitteilla on enimmäkseen ollut myönteistä vaikutusta.
<P>
Näin ollen toivon, että, sillä, että parlamentti hyväksyy tämän mietinnön, taataan, että vapaaehtoistyön tärkeys tunnustetaan ja että komissio ja jäsenvaltiot tekevät kaiken voitavansa edistääkseen ja kannustaakseen tätä käytäntöä.
<SPEAKER ID="206" NAME="Emmanouil Angelakas" AFFILIATION="PPE-DE">
(EL) Arvoisat puhemies ja komission jäsen, hyvät naiset ja herrat, kollegamme Marian Harkinin vapaaehtoistyötä käsittelevä mietintö on Euroopan parlamentin tapa esitellä Euroopan kansalaisille sitä, miten parlamentti tekee sosiaalista työtä. Mietinnössä edistetään osallistumista, jota käsitellään kattavasti ja objektiivisesti sekä teoreettisella että käytännöllisellä tasolla. Kollegamme tekemä mietintö on tärkeä; olen siihen tyytyväinen ja onnittelen häntä sydämellisesti.
<P>
Me puolestamme olemme myös yrittäneet ottaa osaa hänen työhönsä. Olemme muun muassa nostaneet esille yritysten harjoittaman vapaaehtoistoiminnan, vapaaehtoisten perheen ja työelämän yhteensovittamista koskevien aloitteiden koordinoinnin sekä nopean toiminnan vapaaehtoisista koostuvien osastojen perustamisen, jotta apua voitaisiin tarjota nopeasti luonnonkatastrofien ja onnettomuuksien yhteydessä.
<P>
Yleisellä tasolla vapaaehtoistyöllä edistetään muun muassa bruttokansantuotteen lisäämistä. Kuten aiemmin sanottiin, vapaaehtoistyöllä edistetään taitojen oppimista ja parannetaan vapaaehtoistyöntekijän työllistyvyyttä. Sillä tarjotaan oikeita mahdollisuuksia sosiaalisesti ja koulutuksellisesti syrjäytyneille henkilöille ja kannustetaan maahanmuuttajia osallistumaan paikallisen yhteisön toimintaan.
<P>
Vapaaehtoistyöntekijöiden teot ja toiminta puhuvat puolestaan. Kotimaassani Kreikassa vuoden 2004 olympialaisten eteen työskennelleet vapaaehtoiset voittivat meille kaikista merkittävimmän mitalimme. Sekä henkilökohtainen että ryhmässä tapahtuva vapaaehtoistyö on erittäin merkittävää sosiaaliselta, taloudelliselta, ympäristön ja kulttuurin kannalta. Kyseisillä vapaaehtoistyön muodoilla yhdistetään kaikki erot ja erikoispiirteet. Samalla niitä edistetään ja ne paljastetaan yksimielisyyden ja yhteisten tavoitteiden hengessä.
<P>
Onnittelen esittelijää vielä kerran. Pyydän teitä tukemaan Marian Harkinin mietintöä ja allekirjoittamaan yhdessä meidän kanssamme laatimamme kirjallisen ilmoituksen, jossa pyydetään, että vuosi 2011 julistettaisiin vapaaehtoisuuden vuodeksi.
<SPEAKER ID="207" NAME="Zbigniew Zaleski" AFFILIATION="PPE-DE">
(EN) Arvoisa puhemies, vapaaehtoistyöllä on sen taloudellisen hyödyn lisäksi paljon koulutuksellista arvoa erityisesti nuorille vapaaehtoistyöntekijöille, olipa kyse sitten kotona tai ulkomailla tehdystä vapaaehtoistyöstä, useilla sosiaali- ja talousaloilla ja koulutusaloilla. Vapaaehtoisuus voi tarkoittaa ”palkattomuutta”, mutta me voimme eurooppalaisten toimielinten ominaisuudessa edistää kyseisen toiminnan vahvistamista useilla eri tavoilla.
<P>
Mietinnön osalta, jota pidän tärkeänä tekijänä, joka lisää tietoisuuttamme tästä aiheesta, katson, että siitä kuitenkin puuttuu jotain. Yksi ryhmä, jota mietinnössä ei mainita, ovat nunna- ja munkkiluostarit ja lähetystyöntekijät, jotka tekevät vapaaehtoistyötä ympäri maailmaa tai organisoivat ja edistävät kyseistä työtä. Olisin tyytyväinen rahalliseen arvioon siitä, kuinka paljon he ovat vaikuttaneet ihmisten hyvinvointiin.
<P>
Vapaaehtoistyö on tulosta luontaisesta motivaatiosta ja puhtaasta pyyteettömyydestä, jotka ovat arvoja, joita ei voi yliarvioida. Tämä mietintö vaikuttaa suuresti siihen, mitä ajattelemme vapaaehtoistyöstä.
<SPEAKER ID="208" NAME="Ewa Tomaszewska" AFFILIATION="UEN">
(PL) Arvoisa puhemies, vapaaehtoistyöntekijöiden työtä ei aina arvosteta niin paljon kuin sitä pitäisi arvostaa. Vapaaehtoistyön avulla tapahtuvalle kansalaisten asenteiden muokkaukselle ei aina anneta tarpeeksi huomiota.
<P>
Paikallisviranomaiset ovat vastuussa sosiaalisen avun järjestämisestä ja organisoinnista, mukaan lukien ruoka-avun järjestämísestä köyhille. Joskus paikallisen vapaaehtoista työtä tekevän kansalaisjärjestön on maksettava paikallishallinnolle korkeita vuokria keittiöiden ja kanttiinien kaltaisista tiloista, joissa köyhille ja kodittomille annetaan ruokaa. Lisäksi se ei joskus saa mitään resursseja, joiden avulla se voisi hankkia ruokaa tai vakuuttaa vapaaehtoistyöntekijöitä. Koska vapaaehtoistyöntekijöille ei makseta palkkiota, he eivät voi tukea kansalaisjärjestön toimintaa. Tässä yhteydessä haluaisin kiinnittää huomionne mietinnön 15 kohtaan. Euroopan väestönkehitystilanteessa korostetaan vapaaehtoissektorin lisääntyvää roolia erityisesti vanhusten auttamisen osalta. Tämän vuoksi täällä esitetty asiakirja on niin tärkeä. Haluaisin onnitella esittelijää Marian Harkinia.
<SPEAKER ID="209" NAME="Czesław Adam Siekierski" AFFILIATION="PPE-DE">
(PL) Arvoisa puhemies, haluaisin kiinnittää huomionne kahteen erityiseen vapaaehtoistoiminnan muotoon.
<P>
Ensimmäinen niistä koskee tietotaidon siirtämistä erityisalalla. Kokeneet ja koulutetut henkilöt siirtävät tietoaan, taitojaan ja ehkä ammattiryhmänsä saavutuksia muille. Ne, jotka hyötyvät tällaisesta tietotaidosta, ovat usein koulutuksensa, tiedon ja taitojen oppimisen, uusien haasteiden kohtaamisen ja henkilökohtaisen muutoksensa alkuvaiheessa.
<P>
Toinen vapaaehtoistyön ala koskee nuoria. Ala opettaa elämäntaitoja ja edistää heidän osallistumistaan kansalaistoimintaan. Muihin valtioihin matkustamisella vapaaehtoistyön osana puolestaan edistetään kulttuurien välistä vuoropuhelua ja opetetaan suvaitsemaan ja kunnioittamaan muita ihmisiä. Tästä syystä johtuen paikallisten ja kansallisten viranomaisten olisi tehtävä enemmän vapaaehtoistyön tukemiseksi ja edistämiseksi.
<SPEAKER ID="210" NAME="Rumiana Jeleva" AFFILIATION="PPE-DE">
(BG) Me kaikki olemme yksimielisiä Marian Harkinin erinomaisen mietinnön päätelmästä, jonka mukaan vapaaehtoistyöllä voi olla tärkeä rooli paikallisyhteisöjen, kansalaisyhteiskunnan ja demokratian kehityksessä. Tämän vuoksi vapaaehtoistyötä ja vapaaehtoisjärjestöjä on kannustettava ja tuettava. Haluaisin tässä yhteydessä huomauttaa, että sillä, että perustetaan eurooppalainen tietokanta, josta saa perustietoja eri vapaaehtoisjärjestöistä Euroopan unionissa ja yksityiskohtia parhaista käytännöistä, saadaan välttämätöntä tietoa siitä, miten vapaaehtoista työtä koskevaa järjestelmää voidaan edistää. Yhteisen eurooppalaisen tietokannan perustamisella mahdollistetaan tehokkaampi kumppanuus ja yhteistyö vapaaehtoisjärjestöjen välillä ja vahvistetaan kansainvälistä vapaaehtoisten työntekijöiden vaihtojärjestelmää. Tämä on erityisen tärkeää nuorille ja koululaisille. Jos he saisivat kokemusta vapaaehtoisjärjestöjen toiminnasta jo aikaisessa vaiheessa, he pitäisivät vapaaehtoistyöhön osallistumista rutiininomaisena asiana paikallisyhteisöjen toiminnassa ja eurooppalaisessa yhteiskunnassa.
<SPEAKER ID="211" NAME="Zdzisław Zbigniew Podkański" AFFILIATION="UEN">
(PL) Arvoisa puhemies, keskustelemme tänään Marian Harkinin mietinnöstä, joka koskee vapaaehtoistyötä Euroopan unionissa. Vapaaehtoistyön roolin merkitys Euroopassa tulevaisuudessa riippuu osittain meistä. Haluaisin muistuttaa kaikille, että vuosittain miljoonat EU:n kansalaiset tekevät vapaaehtoistyötä suoraan tai epäsuorasti. Vapaaehtoista toimintaa harjoitetaan paikallisella, alueellisella ja kansainvälisellä tasolla. Vapaaehtoistoiminta tuottaa kaikkialla voittoja, jotka ovat useita kertoja korkeampia kuin kustannukset. Tästä syystä uskon, että tarvitaan tiiviimpää ja vahvempaa yhteistyötä jäsenvaltioiden ja voittoa tavoittelemattomien järjestöjen välillä. Lisäksi on luotava tehokkaita järjestelmiä, joilla yhteistyötä edistetään kaikkien vapaaehtoisjärjestöjen välillä yksittäisissä valtioissa ja rajatylittävässä toiminnassa.
<P>
Verot, joita sponsoreiden on maksettava lahjoituksista, ja se, että vapaaehtoisjärjestöjen on maksettava arvonlisäveroa ostoksista, joita ne tekevät saavuttaakseen tavoitteensa, muodostavat suurimmat ongelmat, jotka estävät ja rajoittavat vapaaehtoistoimintaa. Uskon, että kyseiset ongelmat olisi ratkaistava mahdollisimman pikaisesti.
<SPEAKER ID="212" NAME="Petru Filip" AFFILIATION="PPE-DE">
(RO) Haluaisin ilmaista, että olen erittäin tyytyväinen Marian Harkinin mietinnön asiankuuluvuuteen, taloudellista, sosiaalista ja eurooppalaista mallia koskevaan keskusteluun ja jatkuviin ponnisteluihin taloudellisen ja sosiaalisen yhtenäisyyden parantamiseksi Euroopan unionin tasolla.
<P>
Kun otetaan huomioon ratkaisut, joita mietinnössä esitetään, pidän sitä tekstinä, jossa tarjotaan useita jalomielisiä ja erittäin hyödyllisiä periaatteita, joilla voidaan edistää Euroopan kansalaisten elämänlaatua.
<P>
Kuten silloin, kun toimitin mietintöön tarkistukset, uskon, että siinä olisi kannattanut korostaa vakaammin vapaaehtoistyön modernia käsitettä määräämällä erityiset ehdot, joita ilman kaikki vapaaehtoinen toiminta voitaisiin tulkita yksipuoliseksi toiminnaksi.
<P>
Haluaisin myös korostaa uskontojen roolia vapaaehtoistyöhön liittyvien kristillisten periaatteiden saavuttamisessa.
<SPEAKER ID="213" NAME="Danuta Hübner">
komission jäsen. - (EN) Arvoisa puhemies, puhun erittäin lyhyesti kahdesta kohdasta. Haluaisin sanoa, että edes parhaiten valmistelluilla politiikoilla ei voida täyttää tavoitteita, jos ne henkilöt, jotka tuntevat yhteistä vastuuta ja tarvetta sitoutumiseen ja osallistumiseen, eivät osallistu niihin. Vapaaehtoisella toiminnalla ja kumppanuudella vahvistetaan parhaiten kyseinen osallistuminen.
<P>
Haluaisin myös vakuuttaa teille, että aion kertoa päätelmänne kollegoilleni komissiossa. Olen myös vakuuttunut siitä, että päätöslauselma, jonka aiotte hyväksyä, ja keskustelut, joihin minulla on ollut kunnia osallistua tänä iltana, antavat virikkeitä tulevalle arviolle, joka koskee vapaaehtoistoiminnan tämänhetkistä tilannetta ja siihen liittyviä jatkotoimia.
<SPEAKER ID="214" NAME="Marian Harkin">
esittelijä. - (EN) Arvoisa puhemies, haluaisin ensinnäkin kiittää kaikkia heidän ystävällisistä kommenteistaan ja tuestaan, jota he antoivat mietintöä valmisteltaessa. Haluaisin vielä esittää muutaman loppuhuomautuksen.
<P>
Olen tyytyväinen komission jäsenen mainintaan vapaaehtoisryhmien luontoissuorituksista, ja, vaikka tunnustan, että luontoissuorituksia voidaan käyttää eräissä EU:n rahoittamissa hankkeissa, uskon, että meidän on taattava, että tämä tilanne on vallitseva.
<P>
Odotan myös komission jäsenen Figelin tiedonantoa nuorison vapaaehtoistoiminnasta. Lisäksi odotan, että komission jäsen Hübner sitoutuu asian tarkasteluun ja että hän toivottavasti edistää sukupolvien välistä vapaaehtoistyötä.
<P>
Pyydän jälleen komissiota varmistamaan, että kumppanuusperiaatetta noudatetaan kaikissa neuvotteluissa ja kuulemisissa, kun EU:n ohjelmia valmistellaan kansallisella tasolla. Tämä on välttämätöntä, koska kyseisellä tavalla EU todella tunnustaa, että vapaaehtoiset työntekijät, kansalaisjärjestöt ja niin edelleen osallistuvat prosessiin ja että he eivät ole vain jokin lisäys, että he eivät ole siellä vain näön vuoksi, vaan että he ovat erottamaton osa prosessia.
<P>
Kohtaan, joka koskee mahdollisia vapautuksia arvonlisäverosta, tehtiin muutos. Se on hyvä kompromissi ja kannatan sitä mielelläni.
<P>
Haluan myös käyttää tätä mahdollisuutta ja pyytää, että vuosi 2011 nimettäisiin Euroopan vapaaehtoistyön teemavuodeksi. Pyydän myös, että parlamentti osoittaisi tukeaan allekirjoittamalla kirjallisen kannanoton, jota viiden suurimman poliittisen ryhmän jäsenet ovat ehdottaneet.
<P>
Tässä pyynnössä minulla on tukena aluekomitean, talous- ja sosiaalifoorumin ja puheenjohtajavaltio Portugalin antamat päätelmät ja lukuisat vapaaehtoisryhmät kaikkialla EU:ssa.
<P>
Jos komissio nimeäisi vuoden 2011 Euroopan vapaaehtoistyön teemavuodeksi, EU:n toimielimet voisivat yhdessä vapaaehtoisjärjestöjen kanssa työskennellä yhteisten tavoitteiden saavuttamiseksi, jotta ne, kuten sanoinkin aiemmin, voisivat tuottaa lisäarvoa Euroopan tasolla.
<P>
Lopuksi meidän olisi tässä yhteydessä edistettävä kansalaisyhteiskunnan ja osallistavan demokratian kehitystä ja näin ollen annettava todellinen merkitys tavoitteelle, joka koskee Euroopan tuomista lähemmäksi kansalaisiaan.
<P>
Vapaaehtoistyön ja vapaaehtoistoiminnan edistäminen, tuki ja helpottaminen sosiaalisen pääoman kasvun lisäksi on mittaamaton työkalu, jolla kyseiset tavoitteet voidaan saavuttaa.
<SPEAKER ID="215" NAME="Puhemies">
(PL) Keskustelu on päättynyt.
<P>
Äänestys toimitetaan tiistaina 22. huhtikuuta 2008.
<P>
Kirjalliset kannanotot (142 artikla)
<SPEAKER ID="993" NAME="Zita Gurmai  " AFFILIATION="PSE">
kirjallinen. - (HU) Euroopassa on yli 100 miljoonaa ihmistä, jotka työskentelevät vapaaehtoisina yleisen hyödyn ja muiden hyväksi. Yhdistyneessä kuningaskunnassa 38 prosenttia koko väestöstä osallistuu vapaaehtoiseen toimintaan, ja Puolassa luku on 18 prosenttia.
<P>
Vapaaehtoistoimintaa ei voi erottaa muusta eurooppalaisesta työelämästä. Vapaaehtoistoimintaa pidetään demokratian perusperiaatteena paikallisella ja julkisella tasolla. Vapaaehtoisella työllä, jota kansalaisemme tekevät, vaikutetaan myönteisesti sosiaalisten ongelmien ratkaisuun ja edistetään taitojen hankintaa ja sosiaalista tietoisuutta. Vapaaehtoistyöllä tarjotaan eri väestöryhmien jäsenille mahdollisuus integroitumiseen ja osallisuuteen. Vapaaehtoistyön avulla vanhukset voivat osallistua yhteiskuntaelämään, käyttää elämänkokemustaan ja tuntea, että heidän roolinsa on hyödyllisempi pidemmän aikaa.
<P>
Vapaaehtoistyötä koskevat aloitteet ovat samoja kuin eurooppalaiset perusarvot: solidaarisuus ja vastuuntunto. EU:ssa ymmärretään yhä paremmin vapaaehtoistoiminnan hyödyt. Vapaaehtoisjärjestöt ovat tiiviimmin mukana päätöksentekoprosessissa.
<P>
Viime vuosina vapaaehtoissektori on muuttunut jakautuneemmaksi. Kiinnostus vapaaehtoistyötä kohtaan on lisääntymässä, mutta toiminnan asianmukainen huomioonottaminen on vähentymässä, materiaaliset palkkiot ovat rajallisia ja infrastruktuurit puutteelliset. Tämän on muututtava. Vapaaehtoistyön tukemiseksi ja sosiaalisen tunnustamisen edistämiseksi on tärkeää, että luodaan tarkoituksenmukainen yhteisö, jossa aktiiviset toimijat - hallitus, yritykset, ammattiyhdistykset ja vapaaehtoisjärjestöt - vaihtavat hyviä käytäntöjä ja kokemuksia ja toimivat yhdessä ja käyvät vuoropuhelua yhteistyössä.
<SPEAKER ID="992" NAME="Anna Záborská  " LANGUAGE="SK">
Haluaisin puhua tästä aiheesta hyvin omakohtaisella tasolla. Vaikka olen suuren slovakialaisen Forum for Life -kansallisyhdistyksen jäsen, tiedän, että vapaaehtoistyöntekijät, jotka työskentelevät itsenäisesti sen sijaan, että he toimisivat erityisjärjestöjen kautta, lähettävät toivonsäteitä, jotka läpäisevät yksinäisyyden lohduttomuuden. He myös tukevat väkivallan ja itsekeskeisyyden kiusausten torjuntaa.
<P>
Mikä saa vapaaehtoistyöntekijän huolehtimaan muista? Ensimmäinen tekijä on ihmisten luonnollinen sydämestä tuleva halu auttaa ympärillään olevia ihmisiä. Tämä on miltei eksistentiaalinen periaate inhimillisen pääoman luomisessa. Kyseisellä pääomalla on erittäin suuri merkitys alueiden sosiaaliselle yhteenkuuluvuudelle. Vapaaehtoistyöntekijät kokevat onnellisuutta, joka vaikuttaa heihin myös työn ulkopuolella, koska he haluavat tehdä parhaansa muiden hyväksi ja he eivät odota siitä mitään palkkiota. Ei riitä, että tavataan ihmisiä, joilla on talousvaikeuksia: on välttämätöntä, että heidän arvojen kaipuuseensa vastataan ja että heidän syvimmät toiveensa toteutetaan.
<P>
Vaikka se apu, jota tarjoamme, on tärkeää, on vielä tärkeämpää haluta auttaa. Huolimatta siitä, puhummeko mikroprojektista tai valtavasta projektista, vapaaehtoistyön olisi aina oltava käytännöllinen oppitunti erityisesti nuorille ihmisille, koska siinä panostetaan kasvattavalla tavalla solidaarisuuden ja yhteisöllisyyden kulttuuriin, jossa omaa aikaa ja energiaa annetaan muiden hyväksi. Minulle tämä on kaikista tärkein panos nykyisten ja tulevien sukupolvien ja heidän rinnakkaiselonsa kannalta.
