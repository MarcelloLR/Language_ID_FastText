<CHAPTER ID="013">
Euroopan unionin vuosittainen ihmisoikeusraportti - Ranskan aloite YK:lle homoseksuaalisuuden rangaistavuuden poistamisesta (keskustelu)  
<SPEAKER ID="281" NAME="Puhemies">
(DE) Esityslistalla on seuraavana yhteiskeskustelu neuvoston ja komission julkilausumista Euroopan unionin vuosittaisesta ihmisoikeusraportista ja Ranskan aloitteesta YK:lle homoseksuaalisuuden rangaistavuuden poistamisesta.
<P>
Meillä on pieni ongelma: neuvoston edustaja Rama Yade ei pääse vielä paikalle. Hän on lentokoneessa jossain Strasbourgin lähellä, mutta lentokone ei pysty laskeutumaan. Ehdotan, että aloitamme komissiosta ja jatkamme sitten keskustelulla ja annamme Rama Yadelle puheenvuoron myöhemmin.
<SPEAKER ID="282" NAME="Benita Ferrero-Waldner">
komission jäsen. - (DE) Kiitos, arvoisa puhemies. (FR) Hyvät parlamentin jäsenet, olemme taas vuoden lopulla, vuosittaisen ihmisoikeusraportin julkaisutilaisuudessa.
<P>
Tämä kokous on erityisen merkittävä, sillä tänä vuonna on kulunut 60 vuotta YK:n ihmisoikeuksien yleismaailmallisen julistuksen antamisesta. Ihmisoikeuksien julistus, sen kolmenkymmenen artiklan loppuunhiottu yksinkertaisuus ja sen symboloima yleismaailmallinen visio eivät ole vanhentuneet. Lisäksi se on edelleen yhtä merkityksellinen maailmassa, jossa liian monien ihmisten perusoikeuksia rikotaan päivittäin. Jokainen näistä tapauksista muistuttaa meitä siitä, kuinka paljon on vielä tehtävä, jotta julistuksessa vahvistetuista oikeuksista tulee konkreettista todellisuutta.
<P>
Kuten koko Euroopan parlamentti, myös minä olin hyvin liikuttunut useimpien Saharov-palkinnon saajien läsnäolosta, ja Elena Bonnerin puhe kosketti minua syvästi. Kunnioitan suuresti kaikkia ihmisoikeuksien puolustajia.
<P>
Hyvät parlamentin jäsenet, vuosittaisessa ihmisoikeusraportissa esitellään Euroopan unionin toimet tämän tavoitteen saavuttamiseksi. Haluan korostaa kahta merkittävää kehityskulkua ja kahta haastetta.
<P>
Ensimmäinen kehitys, jonka haluan mainita, on se, että Euroopan unioni on vuonna 2008 edistynyt hyvin ulkopoliittisten välineidensä lujittamisessa naisiin kohdistuvan syrjinnän ja väkivallan torjumiseksi. Itä-Kongon kaltaisten räikeiden tilanteiden lisäksi naisiin kohdistuva väkivalta on edelleen maailmanlaajuinen vitsaus.
<P>
YK:n turvallisuusneuvoston naisia, rauhaa ja turvallisuutta käsittelevän päätöslauselman 1325 sekä naisiin kohdistuvaa väkivaltaa käsittelevän päätöslauselman 1820 täytäntöönpano on yhä riittämätöntä.
<P>
Yhdistyneiden Kansakuntien pääsihteeri Ban Ki-moon on juuri vastannut myönteisesti minun ja 40 naisjohtajan hänelle esittämään pyyntöön järjestää vuonna 2010 ministerikonferenssi päätöslauselman 1325 täytäntöönpanosta, ja tämä ilahduttaa minua suuresti.
<P>
Tästä näkökulmasta aiomme tehostaa Euroopan unionin välineiden koordinointia. Neuvosto on juuri hyväksynyt päätöslauselmien 1325 ja 1820 täytäntöönpanoa koskevan uuden yleisen lähestymistavan, jota sovelletaan sekä Euroopan turvallisuus- ja puolustuspolitiikkaan liittyviin operaatioihin että yhteisön välineisiin. Tämän avulla voidaan parantaa sukupuolinäkökohtien integroimista kaikkiin toimiin ennaltaehkäisystä ja kriisinhallinnasta rauhan vakauttamiseen ja jälleenrakennukseen.
<P>
Samassa hengessä Euroopan unioni on juuri hyväksynyt Ranskan puheenjohtajuuskaudella uudet Euroopan unionin suuntaviivat naisiin kohdistuvan väkivallan ja syrjinnän torjunnasta.
<P>
Toinen lähellä sydäntäni oleva kehityskulku koskee käymiämme ihmisoikeusvuoropuheluja. Vuonna 2008 käynnistimme uudet vuoropuhelut Kazakstanin, Turkmenistanin ja Tadžikistanin kanssa ja saavutimme siten tavoitteemme kattaa kaikki Keski-Aasian valtiot. Kävimme tänä vuonna myös kaksi lupaavaa neuvottelukierrosta Afrikan unionin kanssa käymämme uuden vuoropuhelun puitteissa.
<P>
Lisäksi teimme päätöksen viiden Latinalaisessa Amerikassa käytävän uuden vuoropuhelun käytännön yksityiskohdista. Aiomme entistä päättäväisemmin sisällyttää kansalaisyhteiskunnan vuoropuhelujen valmisteluun ja seurantaan. Nämä vuoropuhelut eivät ole helppoja - kuten äskettäinen vuoropuhelu Kiinan kanssa osoitti - ja siksi näiden ponnistusten vaikutusten punnitseminen on tärkeää. Meidän on selvitettävä, miten voimme vahvistaa poliittisen viestin ja kentällä toteutettavien konkreettisten toimien välistä yhteyttä.
<P>
Tämä tuo minut kahteen mainitsemaani haasteeseen. Ensinnäkin haluan käsitellä monenvälistä haastetta. Yhdistyneiden Kansakuntien työ on ehdottoman tärkeää, sillä se takaa ihmisoikeuksien yleismaailmallisuuden. Miten voimme lisätä Yhdistyneiden Kansakuntien tehokkuutta ja omaa panostamme sen työhön? Euroopan unionin sitoutuminen tuottaa toki tuloksia, joita ovat esimerkiksi yhä useamman valtion tuki kuolemanrangaistusta koskevalle päätöslauselmalle tai Irania, Pohjois-Koreaa ja Burmaa koskevien päätöslauselmien hyväksyminen, jotka ovat Euroopan unionin New Yorkissa käynnistämiä tai tukemia aloitteita.
<P>
Neuvoston ja komission tämänpäiväisen yhteisen julkilausuman yhteydessä vahvistan tukemme Ranskan tekemälle seksuaalista suuntautuneisuutta koskevalle aloitteelle. Komissio on valmis ottamaan nämä kysymykset, homoseksuaalisuuden rangaistavuuden poistaminen mukaan luettuna, esille yhteyksissämme kolmansien maiden kanssa keskinäisen kunnioituksen, hienovaraisuuden ja erilaisten tapojen huomioon ottamisen hengessä.
<P>
Genevessä on alkamassa yleinen määräaikaisarviointi. Näiden tulosten ei kuitenkaan saa antaa peittää sitä, että Euroopan unionin on yhä vaikeampi toimia sillanrakentajana YK:n jatkuvasti polarisoituvassa toimintaympäristössä, jossa valtiot toimivat yhdessä blokkeina. Laima Liucija Andrikienėn mietinnön suositukset, jotka esitellään parlamentin hyväksyttäviksi tammikuussa, auttavat viemään tätä koskevaa pohdintaamme eteenpäin.
<P>
Toinen haaste koskee tehokkuutta. Euroopan unioni lisää ihmisoikeustoimiaan yhä useammassa valtiossa. Miten voimme lisätä tehokkuuttamme? Katson, että meidän on vahvistettava ensisijaisia tavoitteitamme palvelevien eri välineiden välistä yhteyttä, oli kyse sitten poliittisesta vuoropuhelusta, diplomaattisesta toiminnasta ja demokratiaa ja ihmisoikeuksia koskevasta eurooppalaisesta rahoitusvälineestä, vaalitarkkailutoiminnasta tai vaikkapa ihmisoikeusnäkökohtien sisällyttämisestä muihin ulkoisiin toimintalinjoihimme.
<P>
Johdonmukaisuuden ja siten tehokkuuden parantamisen pitäisi olla kaikkien toimielinten keskeinen tavoite.
<SPEAKER ID="283" NAME="Laima Liucija Andrikienė">
PPE-DE-ryhmän puolesta. - (LT) Euroopan parlamentti ei voi keskustella ihmisoikeuksien nykyisestä tilasta maailmassa mainitsematta Hu Jiaa. Muutama tunti sitten osallistuimme liikuttavaan seremoniaan, johon Hu Jia itse ei voinut osallistua, mutta tänään ihmiset kautta maailman kuulevat hänen työstään ja ponnistuksistaan AIDS-potilaiden oikeuksien ja ympäristönsuojelun puolesta Kiinassa. Kävin Kiinassa muutama viikko sitten, ja vakuutuin siitä, että Hu Jia on oikeassa taistellessaan ympäristönsuojelun puolesta. On hirveää, että aurinkoa ei voi nähdä taivaalla valtavien saastemäärien vuoksi. Tänään meidän on mainittava myös aikaisemmat Saharov-palkinnon saajat: burmalainen Aung San Suu Kyi, Oswaldo Paya ja Damas de Blanco -ryhmä. Me kaipaamme heitä tänään Euroopan parlamenttiin, ja jälleen kerran meidän on keskusteltava Burman ja Kuuban epätyydyttävistä ihmisoikeustilanteista.
<P>
Viikko sitten mainitsimme ihmisoikeuksien yleismaailmallisen julistuksen 60. vuosipäivän, mutta tänään meidän on myös tunnustettava, että monet valtiot eivät vain jätä noudattamatta ihmisoikeuksia, vaan rikkovat niitä räikeästi. Keskustelemme vuoden 2008 vuosittaisesta ihmisoikeusraportista. Siinä käsitellään kattavasti ihmisoikeusongelmia. On paikallaan kiittää neuvostoa ja komissiota tästä erinomaisesta asiakirjasta. Korostan useita seikkoja: ensinnäkin, kuten komission jäsen Ferrero-Waldner mainitsi, Yhdistyneiden Kansakuntien ihmisoikeusneuvostoa ja Euroopan unionin roolia siinä sekä Yhdistyneiden Kansakuntien roolia yleensä ihmisoikeuksien puolustamisessa koko maailmassa. Toiseksi korostan kuolemanrangaistusta ja sen käyttöä koskevia Euroopan unionin poliittisia merkkipaaluja. Kolmanneksi korostan ihmisoikeusvuoropuheluja ja neuvotteluja.
<P>
Arvoisat kollegat, mielestäni on erityisen tärkeää saada Yhdistyneiden Kansakuntien ihmisoikeusneuvosto käyttämään yksipuolisesti ja määrätietoisesti Yhdistyneiden Kansakuntien sille antamaa valtuutusta puolustaa ihmisoikeuksia sekä varmistaa instituutioiden mahdollisimman suuri avoimuus ja kansalaisyhteiskunnan osallistuminen sen työhön. Kehotan meidän kaikkien puolesta Euroopan unionin toimielimiä tekemään sopusointuista yhteistyötä ihmisoikeuksien puolustamiseksi maailmassa.
<SPEAKER ID="284" NAME="Raimon Obiols i Germà" LANGUAGE="ES">
Arvoisa komission jäsen, olette aivan oikeassa kaikessa, mitä sanoitte. Olemme täysin samaa mieltä. Yhdymme myös päätelmiinne: meidän on oltava johdonmukaisempia.
<P>
Haluan kuitenkin meille annetun lyhyen puheajan puitteissa painottaa johdonmukaisuuteen liittyen yhtä seikkaa. Euroopan unionilta vaaditaan paljon koko maailman ihmisoikeuksien suhteen, ja Euroopan unionia arvostellaan ankarasti koko maailman ihmisoikeuksien suhteen. Sanotaan, että Euroopan unioni soveltaa periaatteitaan vain kun sille itselleen sopii tai vain, kun se hyödyttää sen omia kansalaisia. Näihin vaatimuksiin ja arvosteluun voidaan vastata vain siten, että EU:n ihmisoikeuksia koskeva ulko- ja sisäpolitiikka ovat johdonmukaisia keskenään.
<P>
Emme voi olla muun maailman silmissä uskottavia, elleivät toimenpiteet, joita hyväksymme etenkin maahanmuuton hallitsemiseksi ja vastataksemme terrorismin aiheuttamiin traagisiin tapahtumiin, ole ihmisoikeuksien suhteen esimerkillisiä.
<P>
Tämä, arvoisa komission jäsen, on keskeinen seikka: EU:n ulko- ja sisäpolitiikan johdonmukaisuus ihmisoikeuksien suhteen.
<P>
On silti ehkä syytä painottaa kahta ensisijaista tavoitetta. Taistelu kuolemanrangaistuksen poistamiseksi on asia, jonka nykyiset sukupolvet saattavat nähdä onnistuvan. Tämä tavoite on mahdollista saavuttaa, ja meidän on keskityttävä siihen. Toiseksi, olen tyytyväinen siihen, että Ranskan puheenjohtajuuskaudella Euroopan unionin ihmisoikeuspolitiikan naispainotteisuus on lisääntynyt naisten ihmisoikeuksia koskevan erityisen politiikan avulla.
<SPEAKER ID="285" NAME="Marco Cappato">
ALDE-ryhmän puolesta. - (IT) Arvoisa puhemies, hyvät naiset ja herrat, minäkin haluan kiittää esittelijä Laima Liucija Andrikienėa siitä työstä, jota hän tekee Euroopan unionin roolia Yhdistyneissä Kansakunnissa koskevan kysymyksen parissa.
<P>
Aika ei riitä koko neuvoston julkaiseman ihmisoikeusraportin yksityiskohtaiseen käsittelyyn. Keskeinen seikka on mielestäni se, että noudatamme omia sääntöjämme ja etenkin ihmisoikeuslausekkeen sisällyttämistä yhteistyösopimuksiin koskevia voimassaolevia järjestelyjä, mutta ehdimme keskustella laajemmin tästä aiheesta, kun käsittelemme Raimon Obiols i Germàn mietintöä.
<P>
Jäljellä olevassa lyhyessä ajassa haluan julkisesti kiittää puheenjohtajavaltio Ranskaa ja Rama Yadea YK:lle tehdystä aloitteesta homoseksuaalisuuden rangaistavuuden yleismaailmallisesta poistamisesta. Se on minusta erittäin merkittävä poliittinen aloite, ja sitäkin kiitettävämpi, koska sille on jo varmistettu 60 valtion tuki.
<P>
Olemme kuunnelleet komission jäsen Benita Ferrero-Waldneria, ja olemme tyytyväisiä hänen sanoihinsa ja sitoutuneisuuteensa. On tärkeää, että Euroopan unioni on tässä asiassa yhtenäinen ja että sillä lisäksi on samanlainen rooli kuin sillä oli pyrittäessä saamaan muiden maanosien valtioita kuolemanrangaistusta koskevan yleismaailmallisen moratorion taakse. Tämä on ollut keskeinen strategia.
<P>
Tässä suhteessa on syytä huomata, että Pyhä Istuin, Vatikaanivaltio, ei uskonnollisena toimijana, jonka kanssa käymme kulttuurista vuoropuhelua, vaan valtiona, joka on tarkkailijana Yhdistyneissä Kansakunnissa, on käynnistänyt kovan ja kriittisen hyökkäyksen Ranskan aloitetta vastaan. Katson, että meidän on muistutettava kansainvälisissä suhteissa tarvittavalla suorapuheisuudella Vatikaanivaltiota siitä, että homoseksuaalisuuden rangaistavuuden poistaminen on meille tärkeää, se on ihmisoikeuskysymys, ja että meidän on päättäväisesti torjuttava Vatikaanivaltion käynnistämä hyökkäys.
<SPEAKER ID="286" NAME="Hélène Flautre">
Verts/ALE-ryhmän puolesta. - (FR) Arvoisa puhemies, on todella sääli, että neuvosto ei ole läsnä tässä keskustelussa, samoin kun on erittäin valitettavaa - sillä neuvoston edustaja ei ole vain viisitoista minuuttia vaan kolme tuntia ja viisitoista minuuttia myöhässä - että Saharov-palkinto luovutettiin ilman, että neuvoston edustaja oli täällä kanssamme yhdessä Euroopan komission kanssa.
<P>
Haluan nostaa esiin erään kiireellisen seikan. Eilen Israel eväsi Yhdistyneiden Kansakuntien erityisraportoijalta pääsyn palestiinalaisalueille. Katson, että tämä on erittäin vihamielinen teko, joka edellyttää neuvostolta ja komissiolta välitöntä vastausta, ja varsinkin EU:n ja Israelin suhteiden lujittamista ajatellen viestin on oltava ehdottoman selvä ja välitön.
<P>
Tämä raportti on - kuten joka vuosi - hyvä asiakirja, koska se sisältää työasiakirjana erittäin hyödyllisen toimintakertomuksen, mutta samalla se ei sisällä kaikkia kriittisiä analyyseja, vaikutustenarviointeja ja neuvoston hyväksymiä strategioita ihmisoikeuksien täydelliseksi integroimiseksi muun muassa energia-, kauppa- ja turvallisuuspolitiikkaan.
<P>
Parlamentti hoiti tämän tehtävän. Se on hienovaraisuutta edellyttävä tehtävä, ja se, mitä saatte kuulla, ei aina ole miellyttävää. Minun on kuitenkin sanottava, että esimerkiksi ajatus Saharov-verkostosta sai alkunsa tässä raportissa ja tämän tutkimuksen perusteella. Nyt tämä verkosto muodostetaan tällä 20. juhlavuoden julistuksella, ja on esitetty monia ehdotuksia muun muassa Saharov-palkinnon toimistosta, Saharov-passeista ja Saharov-rahastosta palkintojemme ja ihmisoikeuksien puolustajien tukemiseksi koko maailmassa. Ideoista ei ole pulaa.
<P>
Olen tyytyväinen siihen, että tämä esittely pidettiin yhdessä myöhemmän, perusoikeuksia Euroopan unionissa koskevan mietinnön kanssa. Raimon Obiols i Germà on oikeassa. Unionin tärkeänä tehtävänä on yhdistää sisäiset saavutuksensa ja ulkoiset tavoitteensa. Se on myös sen uskottavuuden keskeinen takuu.
<P>
Emme saa jättää vastaamatta kaikista maanosista ja kaikilta kansainvälisiltä organisaatioilta tulevaan runsaaseen arvosteluun, joka koskee Euroopan unionin turvapaikka- ja maahanmuuttopolitiikkaa. Emme saa jättää vastaamatta Euroopan unionin jäsenvaltioiden osallisuuteen terrorismin vastaiseen taisteluun, joka on mahdollistanut oletettujen terroristien luovuttamisen ja kiduttamisen.
<SPEAKER ID="287" NAME="Vittorio Agnoletto">
GUE/NGL-ryhmän puolesta. - (IT) Arvoisa puhemies, hyvät parlamentin jäsenet, kuuntelin tarkkaavaisesti komission jäsenen puheenvuoroa. On totta, että on saavutettu useita edistysaskelia, mutta minun on silti muistutettava teitä, arvoisa komission jäsen, siitä, että parlamentin kolme vuotta sitten hyväksymää demokratialauseketta ei vielä ole sisällytetty kaikkiin eri maiden kanssa tehtyihin kauppasopimuksiin, kuten parlamentti vaati.
<P>
Edelleen esiintyy kaksinaismoraalia - kova linja heikkojen suhteen ja myönnytysvalmius vahvojen kanssa sen mukaan, mikä näissä kauppasopimuksissa on Euroopan unionin etujen kannalta parasta, mutta tätä kaksinaismoraalia esiintyy myös muissa tilanteissa. Viittaan aiheeseen, joka jo mainittiin: Vatikaanivaltion kanta ehdotukseen homoseksuaalisuuden rangaistavuuden poistamisesta on mielestäni häpeällinen ja mahdoton hyväksyä. On kestämätöntä, että unionin toimielimet vetoavat lähes kuukausittain niihin valtioihin, jotka edelleen vainoavat ihmisiä, joiden ainoa rikos on heidän homoseksuaalisuutensa, ja että ne silti vaikenevat, kun Vatikaani ja sen edustaja YK:ssa ottavat näin vakavan ja loukkaavan kannan ihmisoikeuksiin.
<P>
Tämä kanta on vastoin yleismaailmallista ihmisoikeuksien julistusta, jonka 60-vuotisjuhlavuotta vietetään tänä vuonna. Vatikaanin lausunto on vastoin julistuksen keskeistä sanomaa, jonka mukaan ihmisoikeudet ovat jakamattomia ja yleismaailmallisia ja niitä on suojeltava muun muassa seksuaaliseen suuntautumiseen, rotuun tai ihonväriin katsomatta.
<P>
Olen pyytänyt ihmisoikeuksien alivaliokunnan puheenjohtajaa kutsumaan Vatikaanivaltion edustajan EU:hun osallistumaan alivaliokunnan kokoukseen vastaamaan ja keskustelemaan tästä käytöksestä alivaliokunnan jäsenten kanssa. Toimimme näin rutiininomaisesti kaikkien sellaisten valtioiden kanssa, joilla on diplomaattinen edustusto Euroopan unionissa. Totean myös selvästi, että yritys peräytyä sanomalla vain, että Ranska ei ollut vielä jättänyt asiakirjaa, oli todellinen töppäys, sillä se ei muuta tosiasioita: Vatikaanivaltio ei ole vetänyt takaisin antamiaan vakavia lausuntoja.
<SPEAKER ID="288" NAME="Zbigniew Zaleski" AFFILIATION="PPE-DE">
- (PL) Arvoisa puhemies, pohditaanpa hetki seuraavaa: kirjoitettuihin tai kirjoittamattomiin sosiaalisiin sopimuksiin ja joskus luonnon lakeihin perustuvat ihmisoikeudet muodostavat sosiaalisen rinnakkaiselon perustan. Todellisuus on epäilemättä toinen.
<P>
Ihmisoikeuksien käsite on nyt laajennettu käsittämään uusia näkökohtia, sen määritelmä on laajentunut semanttisesti, ja meidän tehtävänämme on puolustaa näitä oikeuksia. Näyttäisi siltä, että maailmanlaajuisesti tällä alalla on edistytty, mutta surullinen tosiasia on, että totalitaarisia hallintoja on yhä edelleen olemassa. Meidän on puolustettava jokaista henkilöä, jokaista yksilöä, jokaista miljoonien omaatuntoa edustavaa urheaa aktivistia, sillä miljoonat ihmiset ovat usein liian peloissaan sanoakseen ääneen mitä ajattelevat, vaikka ehkä kärsivätkin. Näyttää siltä, että ainakin jotkin hallinnot vastaavat päätöksiimme protestoimalla niiden toiminnan tuomitsevia päätöslauselmiamme ja julkilausumiamme vastaan. Emme saa antaa näiden reaktioiden pelotella itseämme. Tällä tavoin tietoisuutta ihmisoikeuksista lisätään. Korostan, että mitä suurempi tietoisuus näistä kysymyksistä on, sitä paremmat mahdollisuudet meillä on saada aikaan yhteinen rintama oikeudenmukaisen yhteiskunnan rakentamiseksi.
<P>
Ryhmäni pitää ihmisoikeuksiin panostamista ensisijaisena tavoitteena, ja sen pitäisi olla ensisijainen tavoite koko Euroopan parlamentille. Olkoon Saharov-palkinto lippumme, joka edustaa sitä, että puolustamme kaikkien maapallon ihmisten normaalin ja onnellisen elämän perusarvoa.
<SPEAKER ID="289" NAME="Richard Howitt" AFFILIATION="PSE">
(EN) Arvoisa puhemies, Euroopan parlamentin olisi pidettävä EU:n vuosittaista ihmisoikeusraporttia tervetulleena. Meidän pitäisi kuitenkin jälleen kerran kehottaa painottamaan enemmän konkreettisten tulosten aikaansaamista kentällä ja ihmisoikeuksien valtavirtaistamista koko Euroopan unionin järjestelmään. Olen tyytyväinen tämän vuoden suureen saavutukseen - puheenjohtajavaltio Portugalia edustavien kollegojen ehdottamaan ja EU:n tukemaan päätöslauselmaan kuolemantuomiota koskevasta moratoriosta - mutta silti yli 1 200 ihmistä teloitettiin 24 valtiossa eri puolilla maailmaa, ja siksi tämän kampanjan on jatkuttava.
<P>
Valtavirtaistamisessa on vielä paljon työtä jäljellä. Minusta on valitettavaa, että juuri viime viikolla komissio hyväksyi GSP+-menettelyyn perustuvan kauppaetuusaseman 16 valtiolle siitä huolimatta, että sille oli toimitettu dokumentoitua näyttöä ihmisoikeusloukkauksista, työlainsäädännön rikkomuksista ja jopa murhista esimerkiksi Kolumbiassa ja Sri Lankassa.
<P>
Katsottaessa tulevaisuuteen Euroopan unionin olisi nyt pyrittävä keskustelemaan varhaisessa vaiheessa Yhdysvaltojen uuden hallinnon kanssa sen palaamisesta YK:n ihmisoikeusneuvostoon. Meidän olisi sovittava selvistä tavoitteista neuvostolle yleiskokouksen vuonna 2011 tekemään arviointiin asti.
<SPEAKER ID="290" NAME="Sarah Ludford" AFFILIATION="ALDE">
(EN) Arvoisa puhemies, aivan aluksi yhdyn kollegani Marco Cappaton puheenvuoroon ja kiitän YK:n toimintaa homoseksuaalisuuden rangaistavuuden poistamiseksi koko maailmasta. Minäkin kannatan sitä vilpittömästi.
<P>
Minäkin haluan puuttua - ja tässä olen samaa mieltä Hélène Flautren kanssa - neuvoston ja puheenjohtajavaltion häpeälliseen poissaoloon tämänaamuisesta Saharov-palkinnon luovutusseremoniasta. Oli sääli, ettei puheenjohtajavaltio ollut kuulemassa Hu Jian vaimon koskettavaa ja rohkeaa viestiä. Se olisi saattanut johtaa eräisiin ajatuksia herättäviin uudelleenarviointeihin suhteissamme Kiinaan.
<P>
Haluan sanoa muutaman sanan myös kidutuksesta. Kesäkuussa, kidutuksen uhrien puolesta vietettävänä kansainvälisenä päivänä, EU korosti pitävänsä kidutuksen maailmanlaajuista poistamista ensisijaisen tärkeänä asiana ja kehotti kaikkia valtioita allekirjoittamaan ja ratifioimaan kidutuksen vastaisen yleissopimuksen valinnaisen pöytäkirjan (OPCAT). Miksi siis vasta yhdeksän EU:n jäsenvaltiota on tämän sopimuksen täysivaltaisia osapuolia, ja kaksitoista muuta jäsenvaltiota ovat ratifioimassa sitä? Entä loput kuusi valtiota? Onko tästä yhteinen kanta? Ellei ole, miksi?
<P>
Samassa kesäkuun julkilausumassa EU tuomitsi kaikki toimet, joilla pyritään hyväksymään kidutus tai muu julma, epäinhimillinen tai halventava kohtelu. Miksi parlamentin mietintöön Euroopan unionin yhteistyöstä poikkeuksellisissa luovutuksissa ei ole vieläkään, lähes kaksi vuotta myöhemmin, saatu riittävää ja tyhjentävää vastausta? Totuus on nyt tulossa julki Washingtonista, aivan kuten se on tulossa julki Yhdysvaltojen senaatin asevoimia käsittelevässä komiteassa. Jos EU:n jäsenvaltiot eivät kerro totuutta, niiden likaiset salaisuudet paljastuvat kuitenkin Atlantin toiselta puolelta.
<P>
Lopuksi, miksi emme vastaa Yhdysvaltojen ja Portugalin ulkoministerin pyyntöön Guantánamon vankien vastaanottamisesta? Meidän olisi autettava kohta virkaan astuvaa presidentti Obamaa lopettamaan tämä pöyristyttävä luku Yhdysvaltojen ja Euroopan historiassa.
<SPEAKER ID="291" NAME="Gay Mitchell" AFFILIATION="PPE-DE">
(EN) Arvoisa puhemies, raportissa, josta tänään keskustelemme, käsitellään monia aiheita, jotka liittyvät suorasti Israelin ja Palestiinan tilanteeseen. Kahdestatoista mainitusta Euroopan naapuruuspolitiikan toimintaohjelmasta kaksi koskee Israelia ja miehitettyjä palestiinalaisalueita.
<P>
Erityisesti näiden osalta raportissa todetaan, että "ihmisoikeustilanne huononi kaiken kaikkiaan huomattavasti raportointikauden aikana, ja erityisessä vaarassa olivat oikeus elämään ja henkilökohtaiseen turvallisuuteen sekä oikeus henkilökohtaiseen vapauteen ja turvaan (erityisesti kun on kysymys pidätyksestä, vankeudesta, etsintämenettelyistä sekä kidutuksesta ja huonosta kohtelusta kuulustelun aikana). Ihmisoikeusloukkauksiin syyllistyvät sekä palestiinalaiset että israelilaiset viranomaiset."
<P>
Olen saanut tämän alueen huolestuttavaan tilanteeseen selvästi hyvin myötätuntoisesti suhtautuvilta ihmisiltä paljon kirjeitä, joiden maltillinen ja pohtiva sävy on ollut hyvin rohkaiseva. Näitä kysymyksiä otetaan Israelin kanssa esille yleisesti säännöllisissä poliittiseen vuoropuheluun liittyvissä tapaamisissa ja erityisesti EU:n ja Israelin epävirallisen ihmisoikeustyöryhmän kokouksissa.
<P>
Tästä syystä kannatan yleisesti vuoropuhelun jatkamista Israelin kanssa, mutta tuomitsen jyrkästi molempien puolien tekemät ihmisoikeuksien loukkaukset. Tällä välin meidän tulee jatkaa Gazan ja Länsirannan alueiden asukkaiden tukemista tehokkaalla avulla.
<P>
Meillä on etenemissuunnitelma, johon sekä EU että Yhdysvallat osallistuvat. Yhdysvaltojen uuden presidentin valinnan myötä on aika siirtää tämä kysymys ulkopoliittisen asialistamme kärkeen. Meidän on kiireesti saatava aikaan kahden valtion ratkaisu, jossa kunnioitetaan tinkimättä ihmisoikeuksia ja kaikkia YK:n päätöslauselmia.
<SPEAKER ID="292" NAME="Ana Maria Gomes" AFFILIATION="PSE">
(EN) Arvoisa puhemies, Saharov-palkinto, jonka parlamentti myönsi Hu Jialle kaikkien Kiinan ja Tiibetin kansalaisten puolustajien edustajana, asettaa ihmisoikeudet EU:n ja Kiinan suhteiden keskipisteeseen riippumatta Euroopan tai Pekingin vallanpitäjien toiveista.
<P>
Kuten muut jäsenet ovat sanoneet, EU ei voi edistää oikeusvaltioperiaatetta ja ihmisoikeuksia maailmanlaajuisesti, ellei se vaali niitä johdonmukaisesti Euroopassa ja Euroopan unionin ulkosuhteissa. Vuoden 2008 ihmisoikeusraportti osoittaa valitettavasti, että Euroopan valtioiden hallitukset ja unionin toimielimet salailevat sitkeästi totuutta Euroopan välinpitämättömyydestä Bushin hallinnon kammottavia käytäntöjä kohtaan, kun tämä eväsi laillisen oikeudenkäynnin tuhansilta vuosikausia Guantánamossa ja salaisissa vankiloissa vangittuina pidetyiltä miehiltä ja jopa lapsilta sekä kohdisti heihin alihankkijoidensa suorittamaa kidutusta. Häpeällistä kyllä, EU-troikan ja Yhdysvaltojen ihmisoikeusneuvotteluja koskevassa kappaleessa tähän viitataan vain toteamalla, että EU toi esiin huolestuneisuutensa "joistakin Yhdysvaltojen toimista ja politiikoista terrorismin torjunnan alalla". Tämä puhuu selvää kieltä kaksinaismoraalista, tekopyhyydestä ja peittelystä. Eurooppa ei saa takaisin moraalista arvovaltaa, poliittista uskottavuutta eikä kykyä edistää tehokkaasti ihmisoikeuksia ennen kuin eurooppalaiset hyväksyvät vastuunsa ja tekevät yhteistyötä Yhdysvaltain tulevan presidentin Obaman kanssa totuuden paljastamiseksi, Guantánamon ja salaisten vankiloiden sulkemiseksi ja uhreille annettavan korvauksen varmistamiseksi.
<SPEAKER ID="293" NAME="Eoin Ryan" AFFILIATION="UEN">
(EN) Arvoisa puhemies, me juhlimme oikeutetusti Saharov-palkinnon 20. juhlavuotta, sillä tämä palkinto korostaa perustellusti niin monien ihmisten urheutta, jotka ovat vaarantaneet henkensä sananvapauden ja ihmisoikeuksien puolesta.
<P>
Tässä on kuitenkin kyse enemmästä kuin pelkistä puheista. Kuten eräs kuuluisa irlantilainen sanoi, pahan voittoon riittää se, että hyvät ihmiset eivät tee mitään. Keskustelin eilen yhden Saharov-palkinnon saajan, Salih Osmanin, kanssa, ja hän kertoi minulle, että ilmaiskut siviilejä vastaan jatkuvat edelleen Darfurissa eikä viattomille ihmisille ole juuri suojaa. Kyllä, jonkin verran edistystä on tapahtunut sikäli, että Kansainvälinen rikostuomioistuin toimii, mutta on tehtävä paljon enemmän, ja Euroopan unionin on tehtävä paljon enemmän.
<P>
Toivon, että Barack Obaman virkaanastuminen Yhdysvaltojen presidentiksi antaa sysäyksen uusille kansainvälisille ponnistuksille, yhteistyölle ja toimille - Darfurin ylle perustettavan lentokieltoalueen tukemisen kaltaisille todellisille toimille - ja että ensi vuonna alamme lopulta lunastaa kauniita sanojamme ja moraalista velvollisuuttamme. Me olemme jo seuranneet sivusta, kuinka Zimbabwe, joka kerran oli Afrikan vilja-aitta, on muuttunut maanosan hullujenhuoneeksi. Kuinka monta kertaa meidän vielä täytyy sanoa "ei koskaan enää"?
<SPEAKER ID="294" NAME="Czesław Adam Siekierski" AFFILIATION="PPE-DE">
- (PL) Arvoisa puhemies, olen puhunut monta kertaa ihmisoikeuksista ja etenkin naisten ja lasten oikeuksista sekä Euroopan unionin kansalaisten tekemisestä tietoisemmiksi oikeuksistaan ja syrjinnän torjunnasta. Meidän on myös vaadittava, että Euroopan unionin jäseniksi haluavat maat kunnioittavat keskeisiä ihmisoikeuksia Kööpenhaminan kriteerien mukaisesti, mikä vaikuttaisi myönteisesti miljoonien ihmisten elämään Euroopassa ja koko maailmassa. Jäsenvaltioiden olisi johdettava esimerkin voimalla.
<P>
Tämä asia liittyy erottamattomasti seuraavaan kysymykseen - haluan ilmaista huoleni Saksan lapsi- ja nuorisoasiain viraston Jugendamtin toimintatavoista. Puolassa tuli äskettäin ilmi tapaus, jossa äidin täytyi poikansa kanssa piileskellä lapsen isältä, koska hän pelkäsi, että isä, joka on Saksan kansalainen, veisi pojan häneltä. Euroopan komission pitäisi tutkia tämän viraston toimintaa ja arvioida, ovatko ne Euroopan unionin säätämien normien mukaisia.
<SPEAKER ID="295" NAME="Marek Aleksander Czarnecki" AFFILIATION="ALDE">
(PL) Arvoisa puhemies, Euroopan demokratia perustuu perusoikeuksien tehokkaaseen suojeluun ja niiden edistämiseen. Tällä on tärkeä rooli Euroopan vapauteen, turvallisuuteen ja oikeuteen perustuvan alueen vakiinnuttamisessa. Tarve varmistaa perusoikeuksien suojelu juontuu jäsenvaltioiden yhteisistä perustuslaillisista perinteistä, ihmisoikeuksien ja perusvapauksien suojaamiseksi tehdystä eurooppalaisesta yleissopimuksesta sekä muista kansainvälisen oikeuden säädöksistä.
<P>
Katson, että kaikilla Euroopan unionin poliittisilla tavoitteilla pitäisi pyrkiä vaalimaan Lissabonin sopimukseen kirjattuja perusoikeuksia. Korostan myös, että emme voi rajoittua perusoikeuksia koskevassa poliittisessa toiminnassamme vain eniten julkisuutta saaviin tapauksiin. Jotta Euroopan unionin uskottavuus maailmassa voidaan säilyttää, on tärkeää välttää kaksinaismoraalia ulko- ja sisäpolitiikassamme.
<SPEAKER ID="296" NAME="Milan Horáček" AFFILIATION="Verts/ALE">
(DE) Arvoisa puhemies, tästä kattavasta raportista käy selväksi, kuinka paljon ihmisoikeusrikkomuksia maailmassa päivittäin tapahtuu. Tämä on erityisen hälyttävää 60 vuotta yleismaailmallisen ihmisoikeuksien julistuksen antamisen jälkeen, ja se on kehotus meille kaksinkertaistaa ponnistuksemme. Myös tästä syystä kannatan nykyisen ihmisoikeuksien alivaliokunnan aseman korottamista täysivaltaiseksi valiokunnaksi.
<P>
Luovutimme tänään Saharov-palkinnon Hu Jialle, joka puolustaa ihmisoikeuksia ja ympäristöä Kiinassa. Hän ei kuitenkaan voinut ottaa palkintoa vastaan itse, koska hän on vankilassa. Tämä on Kiinalle häpeä. Lisäksi parlamentti keskustelee huomenna ihmisoikeuksien loukkauksista Venäjällä. Suhteissamme molempiin näihin maihin on kiinnitettävä enemmän huomiota talousintressien lisäksi varsinkin ihmisoikeuksiin.
<P>
Vaadimme Hu Jian vapauttamista Kiinassa ja Mihail Hodorkovskin vapauttamista Venäjällä.
<SPEAKER ID="297" NAME="Jim Allister" AFFILIATION="NI">
(EN) Arvoisa puhemies, minun on sanottava, että keskustelussa homoseksuaalien oikeuksista unohdetaan täysin sananvapautta ja varsinkin tähän aiheeseen liittyvien uskonnollisten mielipiteiden ilmaisemisen vapautta koskevat rajoitukset.
<P>
Uskovaisia kansalaisia, jotka hyväksyvät raamatun näkemyksen homoseksuaalisuudesta, mustamaalataan ja suorastaan vainotaan, kun he uskaltavat ilmaista omaantuntoonsa ja vakaumukseensa perustuvia mielipiteitään. Ruotsissa eräs pastori joutui syytteeseen siteerattuaan raamattua. Omassa maassani kirkollinen mainos, jossa lainattiin raamatun tekstiä, kiellettiin.
<P>
Mutta Belfastin Gay Pride -kulkueessa viime vuonna sai kantaa kylttiä, jossa julistettiin "Jeesus on homo", eikä tähän loukkaavaan viharikokseen puututtu millään tavoin. Miksi? Koska tämän hemmotellun ryhmän oikeudet on ilmeisesti nostettu kaikkien muiden oikeuksien yläpuolelle, ja se on väärin.
<SPEAKER ID="298" NAME="Marios Matsakis" AFFILIATION="ALDE">
(EN) Arvoisa puhemies, haluan ottaa esille kysymyksen, joka näyttää olevan EU:n toimielimissä tabu, ja se on kysymys siirtokunnista. Tarkoitan EU:n jäsenvaltioiden, esimerkiksi Yhdistyneen kuningaskunnan ja Ranskan, siirtokuntia, joita näillä kahdella mainitulla valtiolla on kymmenittäin ympäri maailmaa. Kaksi siirtokunnista sijaitsee kotimaassani Kyproksessa, eikä niiden asukkailla ole demokraattisia oikeuksia valita heitä hallitsevaa hallitusta. Useimpia heistä hallitsee esimerkiksi Yhdistyneen kuningaskunnan kuningattaren nimittämä kuvernööri. Joka kerran, kun kysyn tästä asiasta Benita Ferrero-Waldnerilta tai joltain muulta komission jäseneltä, he sulkevat silmänsä, suunsa ja korvansa eivätkä anna kunnollista vastausta.
<P>
Arvoisa komission jäsen, vaadin teiltä vastausta tänään: onko teistä hyväksyttävää, että EU:n jäsenvaltioilla on siirtokuntia maailmassa 2000-luvulla?
<SPEAKER ID="299" NAME="Benita Ferrero-Waldner">
komission jäsen. - (EN) Arvoisa puhemies, totean aluksi, että suhtaudun ymmärtäväisesti kollegamme Rama Yaden vaikeuksiin päästä paikalle. Jouduin eilen itse odottamaan viisi tuntia lentoani Strasbourgiin. Ehkä hänellä on samanlaisia vaikeuksia, joten olkaa kärsivällisiä - tässä on kuitenkin kyse ylivoimaisesta esteestä.
<P>
(Välihuomautus salista: "Matkustava sirkus!")
<P>
Viiden tunnin odotus ei ole normaalia. En tiedä tarkalleen, mikä Rama Yaden tilanne on, mutta niin kävi minulle, ja olin hyvin iloinen, ettei minulla ollut eilen tapaamisia, koska minäkin olisin myöhästynyt niistä. Haluan vain ilmaista myötätuntoni tässä asiassa.
<P>
Ihmisoikeusvuoropuhelu ja ihmisoikeusraportti ovat yksi tärkeimpinä pitämistämme asioista. Haluaisin esitellä teille EU:n uuden raportin. Kun aloitin komission jäsenenä, meillä oli erilliset neuvoston ja komission laatimat raportit, ja olen hyvin tyytyväinen voidessani näyttää teille, että neuvosto ja komissio ovat laatineet tämän raportin yhdessä. Bernard Kouchner, Javier Solana ja minä olemme kirjoittaneet sen esipuheen. Mielestäni on hyvin tärkeää näyttää, että teemme todella yhteistyötä tässä asiassa.
<P>
Kuten alustavassa puheenvuorossani sanoin, me yritämme ankarasti päästä eteenpäin ihmisoikeuksien edistämisessä. Tiedämme kuitenkin myös, että lasi voi olla puoliksi täynnä tai puoliksi tyhjä. Jäljellä on paljon tehtävää, ja oli hyvin liikuttavaa nähdä täällä tänä aamuna niin monia ihmisoikeuksien puolustajia. Mainitsin Elena Bonnerin, mutta olisin voinut mainita heistä kenet tahansa, ja Hu Jian vaimon video oli hyvin koskettava: hän on osoittanut suurta rohkeutta.
<P>
Haluan vastata eräisiin esitetyistä kysymyksistä. En voi vastata kaikkiin kysymyksiin komission puolesta, mutta vastaan niin yksityiskohtaisesti kuin pystyn.
<P>
Kuolemanrangaistuksesta totean, että olemme ottaneet tämän kysymyksen esille hyvin painokkaasti. Minä vastustan ehdottomasti kuolemanrangaistusta, ja tämän vuoden aikana olemme tukeneet hyvin voimakkaasti YK:ssa moratorion laajentamista useampiin maihin koskevaa päätöslauselmaa. Mutta kyllä, ongelma on edelleen olemassa: pieni joukko maita - Iran, valitettavasti Kiina, ja varsin monet muut - pane edelleen toimeen teloituksia. Meidän täytyy taistella tätä vastaan ottamalla asia esiin kaikissa vuoropuheluissa. Tämä on erittäin tärkeää: jokainen teloitettu ihminen on yksi liikaa.
<P>
Tässä yhteydessä totean, että me kaikki yritimme estää Wo Weihanin teloituksen. Valitettavasti hänet teloitettiin juuri samana päivänä, kun EU:n ihmisoikeusvuoropuhelu Kiinan kanssa käytiin. Tämä oli kauhea esimerkki keskinäisestä kuuntelemattomuudesta.
<P>
Vittorio Agnolettolle sanon, että ihmisoikeuslausekkeet ovat todella hyvin tärkeitä. Jäsenvaltiot ja komissio tarkistavat parhaillaan EU:n linjaa ulkoisiin sopimuksiin yleensä liitettävistä poliittisista vakiolausekkeista löytääkseen oikean tasapainon yhtäältä Euroopan unionin keskeisten "koskemattomien" periaatteiden ja toisaalta eri osia koskevan tietyn neuvottelujoustavuuden tarpeen välillä, sillä meidän on yritettävä saada aikaan sopimuksia.
<P>
Tämä tarkistus on paraikaa meneillään. Minun olisi hieman ennenaikaista kommentoida sen tulosta tässä vaiheessa, koska meillä ei vielä ole lopullisia tuloksia, mutta ihmisoikeuslausekkeen käyttö on yksi kysymys, jota harkitaan huolellisesti. Mutta poliittisia lausekkeita on kaikissa poliittisissa sopimuksissa sekä erilaisissa kauppasopimuksissa ja alakohtaisissa sopimuksissa, ja näin on oltava.
<P>
Seuraava asia, jonka tahdon ottaa esille, koskee ihmisoikeusneuvostoa. Arvoisa jäsen Andrikienė, olen samaa mieltä siitä, että tässä asiassa voitaisiin tehdä monia parannuksia, ja siksi meidän on vaadittava erityisraportoijia ja ehkä myös maakohtaisia päätöslauselmia; tämä voisi uskoakseni olla avuksi. Mielestäni on myös hyvin myönteistä, että kaikkia maita tarkastellaan joka neljäs vuosi ja että myös kansalaisyhteiskunta osallistuu tähän. Tähän asti valtiot ovat valmistautuneet tähän varsin huolellisesti. Se on myönteinen asia, ja syvällistä keskustelua käydään ja sitä pitää jatkaa. Me kaikki tiedämme, että asiaintila ei ole täydellinen, mutta voimme jatkaa sen parantamista.
<P>
Saanen sanoa muutaman sanan Kiinasta ja ihmisoikeuksista. Suhteista muun muassa Kiinaan vastaavana komission jäsenenä suhtaudun aina avoimesti vahvan ja keskinäiseen kunnioitukseen perustuvan suhteen luomiseen Kiinan kanssa. Minun on kuitenkin myös kerrottava teille, että olen huolissani Kiinan ihmisoikeuksia koskevan asenteen tietystä kovenemisesta, mitä osoittaa Wo Weihanin teloitus samana päivänä, jona ihmisoikeusvuoropuhelu käytiin.
<P>
Tämän vahvistavat tänään ja viime päivinä kuulemamme uutiset, kuten mielenosoitusten tukahduttaminen Pekingissä yleismaailmallisen ihmisoikeuksien julistuksen 60-vuotispäivänä - puheenjohtajavaltio antoi tätä koskevan lausuman -, ulkomaisten verkkosivujen, esimerkiksi BBC:n sivuston, sulkeminen sekä Yhdistyneiden Kansakuntien kidutuksen vastaisen komitean kolme viikkoa sitten julkaisema hyvin kielteinen raportti.
<P>
Haluan kuitenkin muistuttaa myös Hu Jian vaimon Zeng Jinyanin tämänaamuisesta puheesta, jossa hän sanoi Kiinan etenevän suurin harppauksin kohti avointa ja demokraattista yhteiskuntaa. Uskon, että tämä liike jatkuu. On monia muitakin seikkoja, esimerkiksi työntekijöiden oikeuksien suhteen Kiinassa on viime vuosina edistytty paljon. On tärkeää, että edistystä on tapahtunut, mutta jäljellä on yhä monia muita ongelmia, jotka liittyvät erityisesti toimeenpanoon. Vaikka asioita on kirjattu paperille, monet niistä täytyy yhä panna täytäntöön, kuten tänään olemme kuulleet.
<P>
Siksi toistan, että olemme valmiita antamaan asiantuntija-apua esimerkiksi lainsäädännöllisten lisäuudistusten suhteen. Kuten puhemies Hans-Gert Pöttering sanoi, Kiina on suuri maa. Meillä on paljon yhteisiä etuja ja meidän on tehtävä yhteistyötä, mutta minusta Euroopan unioni ei saisi tehdä liian pikaisia päätöksiä. Meidän on pohdittava Kiinan viime aikoina lähettämiä ihmisoikeuksien suhteen kielteisiä viestejä, jotka vahingoittavat keskinäistä luottamustamme. Katson, että Kiinan on nyt lähetettävä myönteisiä viestejä tämän luottamuksen palauttamiseksi.
<P>
Mitä Guantánamoon tulee, olemme monissa täällä käydyissä keskusteluissa, joihin minäkin olen osallistunut, vaatineet sen sulkemista. Suhtaudumme luonnollisesti myönteisesti vastavalitun presidentin Barack Obaman lausuntoon, jonka mukaan hän aikoo ryhtyä toimiin pidätyskeskuksen sulkemiseksi nopeasti.
<P>
Olemme valmiita tekemään Yhdysvaltojen hallinnon kanssa yhteistyötä Guantánamon sulkemisen aiheuttamien käytännön ongelmien, kuten vankien sijoittamisen kolmansiin maihin, ratkaisemiseksi. Euroopan unioni on äskettäin ilmaissut huolestuneisuutensa salaisista pidätyksistä, ja toivomme, että vastavalittu presidentti puuttuu tähän asiaan ja että jäsenvaltiot voivat sitten vastata. En voi varsinaisesti puhua jäsenvaltioiden puolesta.
<P>
Lähi-Idän ja etenkin Gazan tilanteesta totean, että pahoittelen suuresti viime päivinä jälleen puhjenneita väkivaltaisuuksia; aselevolla saavutetut viisi rauhallista kuukautta olivat valitettavasti liian lyhyt aika, mutta ne olivat hyvin tervetulleita. On ollut hyvin raskasta nähdä väkivallan palaavan. Olemme tuominneet äskettäiset Gazasta ammutut rakettihyökkäykset, mutta samalla olemme tuominneet rajanylityspaikkojen sulkemisen.
<P>
Itse kutsuin Israelin suurlähettilään toimistooni. Ilmaisin selvästi huoleni Gazan kysymyksestä. Emme voineet toimittaa normaalisti rahoittamaamme polttoainetta, emme voineet mahdollistaa YK:n avustus- ja työjärjestön (UNRWA) normaalia toimintaa. Toissapäivänä olin New Yorkissa, ja keskustelimme YK:n pääsihteerin Ban Ki-moonin kanssa tästä aiheesta. Neuvoston puheenjohtaja Bernard Kouchner ja minä kirjoitimme kirjeen Israelin viranomaisille rahoituksen käynnistämiseksi. Seuraamme tilannetta hyvin tarkasti. Se ei valitettavasti ole helppo, ja kaikissa käymissämme vuoropuheluissa ja neuvotteluissa me mainitsemme aina nämä asiat.
<P>
Haluan käsitellä myös ulko- ja sisäpolitiikan johdonmukaisuutta, joka puheenvuoroissa mainittiin. Tämä on mielestäni totta. Tämä on seikka, joka meidän on korjattava. Asiasta on keskusteltu Jacques Barrot'n kanssa. Hän on yrittänyt edetä maahanmuuttokysymyksessä tavalla, jossa ihmisoikeuksiin kiinnitetään paljon nykyistä enemmän huomiota. Tämä lisää mielestäni uskottavuuttamme, mutta suuri osa kysymyksistä kuuluu jäsenvaltioiden toimivaltaan, minkä vuoksi asia ei ole niin yksinkertainen.
<P>
Toivotan valtiosihteeri Rama Yaden tervetulleeksi.
<P>
Voin vain sanoa, että ihmisoikeusvuoropuhelut ovat vastavuoroisia: se merkitsee sitä, että puutumme ihmisoikeuskysymyksiin myös Euroopan unionissa ja että meillä on oikeus-, vapaus- ja turvallisuusasioiden asiantuntijoita eri jäsenvaltioissa.
<P>
YK:n ihmisoikeusvaltuutettu suunnittelee myös toimiston perustamista Brysseliin, joten me pyrimme parantamaan sisä- ja ulkopolitiikan johdonmukaisuutta.
<P>
Lopetan puheenvuoroni tähän. Olen pahoillani, etten pysty vastaamaan siirtokuntia koskevaan kysymykseen. Se on jäsenvaltioille kuuluva asia. Tiedätte sen varsin hyvin.
<P>
(Marios Matsakisin välihuomautus)
<P>
Olen pahoillani, mutta komissiolla ei ole toimivaltaa puuttua tähän kysymykseen.
<SPEAKER ID="300" NAME="Rama Yade" LANGUAGE="FR">
Arvoisa puhemies, arvoisa komission jäsen, hyvät parlamentin jäsenet, minulla on ilo edustaa Euroopan unionin neuvoston puheenjohtajavaltiota Ranskaa ja kertoa teille viime kuukausina ihmisoikeuskysymyksissä saavutetusta edistyksestä.
<P>
Koska mainitsitte asian, haluaisin käsitellä etenkin suuntaviivojen tärkeää merkitystä Euroopan unionin kentällä toteuttamia toimia ohjaavana tekijänä.
<P>
Kun tänä vuonna vietämme ihmisoikeuksien puolustajista annetun YK:n julistuksen 20-vuotisjuhlavuotta, on syytä muistaa, että Euroopan unioni on erityisesti tehostanut toimintaansa ihmisoikeuksien puolustajien hyväksi niin konkreettisilla toimilla kuin julkilausumilla. Euroopan unioni on myös päivittänyt omat tätä asiaa koskevat suuntaviivansa tehostaakseen tukeaan niille miehille ja naisille, jotka taistelevat päivittäin ihmisoikeuksien yleismaailmallisuuden puolesta.
<P>
Jo käsiteltyjen kysymysten lisäksi olemme laatineet tänä vuonna suuntaviivaluonnoksen naisiin kohdistuvasta väkivallasta ja syrjinnästä.
<P>
Olen iloinen, että parlamentin jäsenet ovat tyytyväisiä siihen. Neuvosto hyväksyi nämä suuntaviivat joulukuun 8. päivänä. Tämä oli yksi unionin puheenjohtajavaltion Ranskan ensisijaisista tavoitteista.
<P>
Samoin olen tyytyväinen siihen, että neuvosto hyväksyi uudet asiakirjat Yhdistyneiden Kansakuntien turvallisuusneuvoston päätöslauselmien 1325 ja 1820 täytäntöönpanosta. Niiden avulla ulko-, turvallisuus- ja puolustuspoliittisissa operaatioissa voidaan puuttua lujalla kädellä aseellisten konfliktien yhteydessä tapahtuvaan seksuaaliseen väkivaltaan, mutta myös tehostaa naisten aktiivista osallistumista yhteiskuntien jälleenrakennukseen konfliktien jälkeen.
<P>
Unionin laatimassa vuoden 2008 raportissa, jossa kerrotaan Euroopan unionin toteuttamista toimista ja onnistumisista, käsitellään myös taistelua kuolemanrangaistuksen lakkauttamiseksi. Yhdistyneiden kansakuntien yleiskokous hyväksyi joulukuussa 2007 alueiden välisen, mutta Euroopan unionin aloitteesta esitetyn päätöslauselman kuolemanrangaistuksen käyttöä koskevasta yleismaailmallisesta moratoriosta. Tätä menestystä on juuri laajennettu uudella pääosin samaa aihetta koskevalla päätöslauselmalla, joka hyväksyttiin selvällä enemmistöllä parhaillaan meneillään olevassa yleiskokouksen 63. istunnossa.
<P>
Euroopan unioni käy myös noin kolmeakymmentä ihmisoikeusvuoropuhelua ja -neuvottelua kolmansien maiden, muun muassa Kiinan, Keski-Aasian maiden ja Afrikan unionin kanssa, ja kuuden viime kuukauden aikana on käynnistetty uusia vuoropuheluja.
<P>
Unionin raportissa kerrotaan myös Euroopan unionin erittäin aktiivisesta roolista toimivaltaisilla kansainvälisillä ihmisoikeusfoorumeilla, kuten Yhdistyneiden Kansakuntien yleiskokouksen kolmannessa komiteassa ja ihmisoikeusneuvostossa.
<P>
Darfurin, Burman ja elintarvikekriisin kysymyksissä ihmisoikeusneuvosto on pystynyt osoittamaan reagointikykynsä, mutta sen uskottavuuden ja tehokkuuden lisäämiseksi on tehtävä vielä paljon.
<P>
Tiedän, että ulkoasiainvaliokuntanne hyväksyi joulukuun alussa Laima Liucija Andrikienėn laatiman mietintöluonnoksen, jossa kannatetaan ihmisoikeusneuvoston ja etenkin Euroopan unionin siinä hoitaman roolin vahvistamista. Voin vakuuttaa teille, että neuvosto yhtyy tähän kantaan.
<P>
Meidän on myös oltava erityisen varovaisia, jotta ihmisoikeusneuvostosta ja muista monenvälisistä foorumeista ei tule käsitteellisiä Troijan hevosia, jotka heikentävät ihmisoikeuksien yleismaailmallisuutta. Tällä tavoin Euroopan unioni, joka osallistuu vuonna 2001 järjestetyn rasismia käsitelleen Durbanin kokouksen seurantaprosessiin, varoo tarkasti, ettei tämä prosessi johda siihen, että jo neuvoteltuja ja hyväksyttyjä tekstejä muutetaan tai että uskontojen halventamisen kaltaisia käsitteitä hyväksytään sananvapauden kustannuksella. Voitte olla varmoja, että Euroopan unioni ei anna periksi tässä asiassa.
<P>
Eräs toinen asia, josta haluan puhua, on rankaisematta jäämisen torjunta. Kuten tiedätte, vietämme tänä vuonna Kansainvälisen rikostuomioistuimen Rooman perussäännön hyväksymisen kymmenvuotisjuhlaa. Sen vuoksi on tärkeää, että vahvistamme eurooppalaisten arvojen nimessä sitoutumisemme rankaisematta jäämisen torjuntaan, sillä ilman oikeutta ei voi olla rauhaa. Euroopan unioni vahvistaa tämän epäröimättä tarjoamalla poliittista ja taloudellista tukea kansainväliselle rikosoikeudelle, väliaikaisille tuomioistuimille ja Kansainväliselle rikostuomioistuimelle. Euroopan unioni on toteuttanut valistuskampanjoita kolmansissa maissa, jotta ne liittyisivät Rooman perussääntöön, neuvotellut Rooman perussääntöön liittymiseen velvoittavien lausekkeiden sisällyttämisestä kolmansien maiden kanssa tehtäviin sopimuksiin ja hyväksynyt julkilausumia, joissa toistetaan Sudanin hallituksen velvollisuus tehdä kaikin osin yhteistyötä Kansainvälisen rikostuomioistuimen kanssa.
<P>
Puheenvuoroni lopuksi haluan käsitellä kysymystä homoseksuaalisuuden rangaistavuuden poistamisesta. Huomenna vien New Yorkiin tämän monien Euroopan valtioiden tukeman luonnoksen, jossa vaaditaan homoseksuaalisuuden rangaistavuuden yleismaailmallista poistamista.
<P>
Muistutan teitä siitä, että homoseksuaalisuus on edelleen rikos 90 valtiossa ympäri maailman, ja kuudessa niistä siitä seuraa kuolemanrangaistus. Tämä merkitsee sitä, että miehet ja naiset eivät voi vapaasti ilmaista seksuaalista identiteettiään ilman, että he ovat vaarassa joutua vankilaan tai oikeuden eteen. Näin ollen voimme olla ylpeitä tästä aloitteesta, jonka Norja on esittänyt aikaisemmin, vuonna 2006, ja menen huomenna New Yorkiin edustamaan unionia, jotta saamme tämän tekstin valmiiksi, ja kartoittamaan sen kannatusta siinä toivossa, että saamme sen taakse enemmän tukea kuin kaksi vuotta sitten. Silloin todella näemme, kannattavatko mahdollisimman monet valtiot tätä aloitetta.
<P>
Arvoisa puhemies, arvoisa komission jäsen, hyvät parlamentin jäsenet, ennen kuin jatkamme keskusteluja, pyydän anteeksi myöhästymistäni. Lentokoneeni pääsi lähtemään aikataulusta myöhässä, ja siksi myöhästyin. Olen todella pahoillani tästä, mutta uskon, että jatkokeskusteluissa voimme vaihtaa näkemyksiä sitäkin vilkkaammin.
<SPEAKER ID="301" NAME="Puhemies">
(DE) Keskustelu on päättynyt.
<P>
Kirjalliset lausumat (työjärjestyksen 142 artikla)
<SPEAKER ID="970" NAME="Tunne Kelam  " AFFILIATION="PPE-DE">
kirjallinen. - (EN) Ihmisoikeuksien valtavirtaistaminen on ollut viime vuosina keskeinen kysymys. Olen tyytyväinen, että myös ETTP on sisällytetty tähän prosessiin. On todella ehdottoman tärkeää, että ihmisoikeudet otetaan huomioon kaikessa EU:n toiminnassa.
<P>
On kuitenkin korostettava, että suhteissa kolmansiin maihin ihmisoikeuksien huomioon ottamisen on koskettava poikkeuksetta aivan kaikkia EU:n kumppaneita. Viittaan yhteen viimeisimmistä tapauksista, joissa ihmisoikeudet sisällytettiin Montenegron kanssa tehtyyn kauppasopimukseen. Samalla raportissanne korostetaan, että järjestelmälliset ja vakavat ihmisoikeuksien loukkaukset jatkuvat päivittäin Kiinassa, Venäjällä, Iranissa ja muissa valtioissa, mutta tätä ei oteta todella huomioon, kun taloussuhteita tällaisten valtioiden kanssa kehitetään. On mahdotonta hyväksyä, että samoja sääntöjä sovelletaan eri tavoin eri tapauksissa.
<P>
Tästä syystä kehotan painokkaasti neuvostoa ja komissiota ottamaan ihmisoikeudet huomioon kaikissa kysymyksissä, joista Kiinan, Venäjän, Iranin ja muiden maiden kanssa neuvotellaan. Valitettavasti on todettava, että esimerkiksi Venäjä ei suhtaudu vakavasti ihmisoikeusvuoropuheluun. Kehotan EU:n toimielimiä olemaan tiukkoja ja johdonmukaisia edustaessaan ja puolustaessaan unionin ydinarvoja kaikkialla maailmassa.
<SPEAKER ID="969" NAME="Katalin Lévai  " AFFILIATION="PSE">
kirjallinen. - (HU) Suhtaudun myönteisesti komission uusimpaan ihmisoikeusraporttiin ensinnäkin siksi, että vähemmistöjen suojelua käsittelevässä osassa kiinnitetään huomiota Euroopan suurimpaan kansainväliseen vähemmistöön romaneihin. Minusta on kuitenkin kiinnostavaa, että vaikka rasistiset hyökkäykset ja muut etnisin perustein tehdyt rikokset lisääntyvät myös Länsi- ja Keski-Euroopassa, raportissa keskitytään lähinnä Balkanin alueeseen eli Kaakkois-Eurooppaan. Työtä on jäljellä runsaasti myös omalla takapihallamme eikä vain Euroopan unionin jäseniksi pyrkivissä maissa. Lisäksi katson, että meillä ei vieläkään ole rajatylittävää aloitetta, jolla puututtaisiin kollektiivisesti kansainvälisten vähemmistöjen ongelmiin. Minun mielestäni kymmenmiljoonaisen väestöryhmän oikeudet olisivat ansainneet raportissa edes yhden oman luvun. Tällä olisi painotettu, että kyse ei ole yhdestä etnisesti yhtenäisestä ryhmästä. Pidän valitettavana myös sitä, että raportissa ei tarkastella talouskriisin sosiaalisia vaikutuksia, sillä tällaisissa tapauksissa pahiten vaarassa ovat haavoittuvassa asemassa olevat sosiaaliryhmät. Vammaiskysymysten kehitys Euroopan unionissa ansaitsee kuitenkin mielestäni huomiota. On myönteistä, että komissio tarkastelee parhaillaan ehdotuksia neuvoston päätöksiksi, jotka koskevat 8. elokuuta 2008 hyväksyttyä vammaisten oikeuksia koskevaa YK:n yleissopimusta ja sen valinnaista pöytäkirjaa. Sisällöllisesti yleissopimus merkitsee tärkeää muutosta, sillä siinä käsitellään vammaisuutta paitsi sosiaalisena ja terveyskysymyksenä myös oikeudellisena ja ihmisoikeusasiana. Tämä asiakirja helpottaa koko maailman 650 miljoonan vammaisen elämää; 50 miljoonaa heistä on eurooppalaisia. Mielestäni on tärkeää, että edistämme ja suojelemme vammaisten kansalaisten kaikkien ihmisoikeuksien ja vapauksien täysimittaista ja yhtäläistä kunnioittamista ja takaamme sen.
<SPEAKER ID="968" NAME="Sirpa Pietikäinen  " LANGUAGE="FI">
Euroopan unioni on yksi tärkeimmistä kansainvälisistä ihmisoikeustoimijoista. Unionin työ ihmisoikeuksien puolestapuhujana, kehitysavun antajana ja demokraattisten arvojen puolustajana on huomattavaa. Juuri julkaistu EU:n vuosittainen ihmisoikeusraportti selvittää unionin monitahoisen työn ihmisoikeuksien saralla.
<P>
EU:n vuoden 2008 ihmisoikeusraportti tuo esille monet myönteiset askeleet ihmisoikeuksien globaalin toteutumisen suuntaan. Valitettavasti nämä askeleet ovat kokonaistilanteeseen suhteutettuna vielä pieniä ja huomattavan runsaasti työtä tarvitaan, jotta perustavanlaatuiset ihmisoikeudet toteutuvat tasavertaisesti ympäri maailman.
<P>
YK:n pääsihteeri Ban Ki Moon muistutti viime viikolla YK:n ihmisoikeusjulistuksen 60-vuotisjuhlan alla puhuessaan, että ihmisoikeuksien julistusta tarvitaan tänä päivänä yhtä kipeästi, kuin sen laatimisvuonan 1948: "The challenges we face today are as daunting as those that confronted the Declaration's drafters".
<P>
EU:lla on paljosta tärkeästä työstä huolimatta syytä pysähtyä vakavasti tarkastelemaan toimiaan ihmisoikeuksien saralla. EU:n ihmisoikeuspolitiikasta puuttuu valitettavasti edelleen sellainen päättäväisyys, yhtenäisyys ja pitkäjänteisyys, jota vahvalta ihmisoikeustoimijalta odotetaan.
<P>
Ihmisoikeuksien kansainvälisen tilan kutistuminen tulee pysäyttää. Arvopohjaisena valtioiden yhteenliittymänä EU:lla on erityinen velvollisuus varmistaa ihmisoikeuksien maailmanlaajuinen toteutuminen. Pelkät julistukset ilman konkreettista toimintaa helisevät tyhjinä.
