<CHAPTER ID="010">
Kirgisia (keskustelu) 
<SPEAKER ID="231" NAME="Puhemies">
(IT) Esityslistalla on seuraavana unionin ulkoasioiden ja turvallisuuspolitiikan korkean edustajan ja komission varapuheenjohtajan julkilausuma Kirgisiasta.
<SPEAKER ID="232" NAME="Catherine Ashton">
unionin ulkoasioiden ja turvallisuuspolitiikan korkea edustaja / Euroopan komission varapuheenjohtaja. - (EN) Arvoisa puhemies, olen iloinen voidessani esittää Kirgisiaa koskevan julkilausuman. Kuten parlamentti hyvin tietää, tilanne on paikan päällä jokseenkin epävakaa ja jännittynyt. Kirgisia on saanut melko paljon huomiota sekä tiedotusvälineiltä että poliitikoilta, ja olen seurannut tapahtumia tarkasti alusta asti ja esittänyt kaksi julkilausumaa, ensimmäisen 7. ja toisen 8. huhtikuuta.
<P>
Lähetin maahan lähes välittömästi EU:n erityisedustajan Pierre Morelin johtaman valtuuskunnan, ja pidimme hänen kanssaan tiiviisti yhteyttä koko vierailun ajan.
<P>
EU:n, YK:n ja Etyjin koordinoitu yhteistyö, joka käynnistyi viime viikolla Bishkekissä, jatkuu edelleen siihen asti, kunnes kriisi ja sen seuraukset ovat ohi. Puhuin eilen Kazakstanin ulkoministerin Saudabayevin kanssa. Hän vierailee tänään Bishkekissä Etyjin puheenjohtajan ominaisuudessa, ja hän lähetti minulle juuri kirjaimellisesti viestin, jossa hän toteaa saaneensa tehtävänsä päätökseen.
<P>
Nyt kun presidentti on eronnut voimassa olevan Kirgisian perustuslain 50 artiklan nojalla ja poistunut maasta, poliittisten jännitteiden odotetaan vähenevän. Kriisi ei kuitenkaan pääty tähän, ja meillä on tärkeä tehtävä edessämme.
<P>
Meidän on ennen kaikkea varmistettava maan vakaus ja yleinen järjestys, ja vaikka tilanne on yleisesti rauhoittunut, väkivaltaisuudet jatkuvat. Eilisten tietojen mukaan viisi ihmistä on kuollut Bishkekin esikaupunkialueen mellakoissa. Kaikkien osapuolten on oltava varovaisia ja vältettävä provosoimista. On pyrittävä ensisijaisesti palauttamaan laki ja järjestys. Kirgisian kansalaisten ja yritysten on voitava jatkaa päivittäistä elämäänsä tarvitsematta pelätä henkensä tai fyysisen koskemattomuutensa puolesta.
<P>
Toinen kysymys liittyy väliaikaishallituksen laillisuuteen. Vaikka presidentti Bakiyev on virallisesti eronnut, väliaikaishallituksen on sitouduttava noudattamaan selkeää suunnitelmaa perustuslaillisen ja demokraattisen järjestyksen ja oikeusvaltioperiaatteen palauttamiseksi.
<P>
Osia tällaisesta etenemissuunnitelmasta on julkistettu - parhaillaan laaditaan uutta perustuslakia, josta pidetään kansanäänestys, ja maassa aiotaan myös järjestää presidentinvaalit ja parlamenttivaalit.
<P>
Tutustumme mielellämme tähän suunnitelmaan. Tässä tilanteessa pidämme tärkeänä sitä, että perustuslakiprosessi on kattava ja osallistava. Kaikkien puolueiden ja etnisten ryhmien edustajien on voitava osallistua uuden perustuslain laatimiseen ennen kuin sitä koskeva kansanäänestys pidetään.
<P>
Ensimmäiset merkit - tämän voin kertoa teille, hyvät parlamentin jäsenet - ovat rohkaisevia. Toivottavasti nämä merkit vahvistetaan lähipäivinä, ja maanantaina aion keskustella aiheesta ministerien kanssa Luxemburgissa.
<P>
Jos olemme tyytyväisiä, jos väliaikaishallitus sitoutuu palauttamaan laillisuuden ripeästi ja haluaa aidosti liittyä demokraattiseen perheeseen, olemme valmiita antamaan tarvittavaa poliittista, taloudellista ja teknistä tukea.
<P>
Euroopan neuvoston Venetsian komission kanssa voisimme tukea perustuslain uudistustyötä ja vaalilainsäädännön ajantasaistamista. Viimevuotisten presidentinvaalien perusteella tiedämme, että kehittämisen varaa on huomattavasti.
<P>
Etyjin kanssa haluamme työskennellä vaalien tarkkailua koskevia valmistelujen ja muodollisuuksien parissa, ja olemme valmiita auttamaan kaikin tavoin Kirgisian kansalaisia tekemään totta heidän demokraattista ja avointa yhteiskuntaa koskevista tavoitteistaan.
<P>
Kolmanneksi, on selvää, että Kirgisia tarvitsee aineellista apua. Haluamme vastata hyvin lyhyellä aikavälillä kaikkiin humanitaarisiin tarpeisiin, joita viimeaikaiset tapahtumat ovat luoneet.
<P>
Kentällä työskenteleviltä kumppaneiltamme - Punaiselta Ristiltä ja YK:n kehitysohjelmalta - saamiemme tietojen perusteella tällä hetkellä alueella ei näyttäisi olevan suurta puutetta humanitaarisesta avusta. Erityisiä lääkinnällisiä tarpeita saattaa kuitenkin olla. Komission humanitaarisen avun pääosasto tietenkin seuraa maan humanitaarista tilannetta ja toimii tilanteen mukaan.
<P>
Jatkamme jo käynnissä olevaa avustustoimintaamme erityisesti ihmisoikeuksien, koulutuksen ja köyhyyden torjumisen aloilla.
<P>
Neljänneksi, kuluneiden kahden viikon traagisten tapahtumien jälkeen tarvitaan vastuuvelvollisuutta ja oikeudenmukaisuutta. Yli 80 ihmistä kuoli, ja monia satoja loukkaantui Bishkekissä mielenosoittajiin kohdistuneessa tulituksessa. Näitä tapahtumia ei voida vain jättää huomiotta. On selvitettävä, mitä todellisuudessa tapahtui, kuka on tapahtumista vastuussa ja mitä on tehtävä, ettei tällainen pääse enää koskaan toistumaan.
<P>
Lopuksi, kuten viimeaikainen kriisi on osoittanut, tarvitaan todellista talous- ja yhteiskuntauudistusta. Valitettavasti Kirgisian esimerkki osoittaa, miten huono hallinnointi ja todellisten uudistusten puuttuminen voivat johtaa poliittiseen epävakauteen ja lopulta väkivaltaisuuksiin.
<P>
Tapahtumia seurannut kuohunta ja yleinen ryöstely sekä nyt myös järjestäytyneen rikollisuuden voimakas lisääntyminen pahentavat tilannetta entisestään.
<P>
Keskustelen ministerien kanssa maanantaina siitä poliittisesta kehyksestä, jonka puitteissa Euroopan unioni on valmis vastaamaan pakottavimpiin tarpeisiin, mutta tänään olen tietenkin erittäin kiinnostunut kuulemaan parlamentin jäsenten näkemyksiä tästä aiheesta.
<SPEAKER ID="233" NAME="Elmar Brok">
PPE-ryhmän puolesta. - (DE) Arvoisa puhemies, korkea edustaja Ashton, hyvät kollegat, haluan todella kiittää teitä esittämästänne tilannearviosta. Mielestäni olette oikeassa siinä, että meidän on ensimmäiseksi pyrittävä palauttamaan yleinen järjestys ja suojelemaan ihmishenkiä, ja sen jälkeen meidän on ryhdyttävä työskentelemään tältä pohjalta.
<P>
Toisaalta - ja te selitittekin tätä näkökohtaa puheenvuoronne lopussa - on selvää, missä määrin taloudellista ja yhteiskunnallista kehitystä tarvitaan, sillä tämä on myös tärkeä poliittisen vakauden mittari. Tähän sisältyy tietysti myös tasa-arvo, joka yleensä kärsii korruption ja muiden vastaavien tekijöiden vaikutuksesta. Hyväksyttävää tai ei, tämä oli selvästi yksi selkkaukseen johtaneista syistä.
<P>
Meidän on ymmärrettävä näiden maiden olevan siinä määrin epävakaita, että valtiorakenteiden, demokratian ja oikeusvaltioperiaatteen kehittämiseen perustuvilla vakauden palauttamiseen pyrkivillä toimenpiteillämme on todella suuri merkitys. Ei ainoastaan yksittäisillä mailla vaan koko alueella on meille suuri strateginen merkitys. Tämä ei liity pelkästään käytettävissä oleviin energiavaroihin vaan koko alueeseen, varsinkin kun ajatellaan uskonnollista suuntautumista valtaosassa entisen Neuvostoliiton tasavaltoja. Mikäli tämä saisi fundamentalistisia piirteitä, tulokset voisivat olla meille tuhoisat.
<P>
Tämän vuoksi avun antaminen näille maille on äärimäisen tärkeää paitsi itse avun myös omien etunäkökohtiemme kannalta.
<P>
Meidän on muistettava, että alueen naapurimailla, joista osa on todella suuria, on velvollisuus varmistaa, ettei näitä heikkouksia käytetä hyväksi vanhojen valtasuhteiden palauttamiseksi, mikä jarruttaisi modernia kehitystä.
<SPEAKER ID="234" NAME="Hannes Swoboda">
S&D-ryhmän puolesta. - (DE) Arvoisa puhemies, korkea edustaja Ashton, minäkin kiitän teitä julkilausumastanne. Diktaattori tai diktaattorin tavoin käyttäytyvä presidentti on syösty vallasta. Hänen seuraajansa juhlii ja on tyytyväinen, että voi tarjota alaisilleen demokratiaa. Muutaman kuukauden kuluttua hän on samassa tilanteessa ja näyttää siltä, että demokratia on palautettu vain siksi, että hänen pojalleen tai muille sukulaisilleen olisi mukavia ja hyvin palkattuja virkoja tarjolla.
<P>
Toivomme, ettei kierre ala alusta ja että Roza Otunbayevan toimintatapa poikkeaa tästä. Näin voidaan päätellä hänen menneisyytensä ja hänen usein osoittamansa asenteen perusteella. Tämä ei kuitenkaan yksin riitä. Tarvitaan myös konkreettisia todisteita. Ellei hän halua osakseen samaa kohtaloa kuin edeltäjänsä, hänen on omaksuttava erilainen lähestymistapa ja varmistettava, että hän auttaa maansa kansalaisia. Toivon, että virastaan syrjäytetty presidentti on kyllin järkevä ollakseen levittämättä uutta eripuraa ja yrittää todella elää rauhanomaisesti maanpaossa. Tämä antaa kirgisialaisille mahdollisuuden rakentaa demokraattista valtiota.
<P>
Valitettavasti kuvailemani tilanne ei koske vain Kirgisiaa. Tilanne on samanlainen myös eräissä muissa maissa. Toivomme, että Euroopan turvallisuus- ja yhteistyöjärjestön Etyjin edustaja Kazakstanissa onnistuu tehtävässään. Kuitenkaan myöskään Kazakstanin tilanne ei ole mitenkään ihanteellinen. Sama koskee Uzbekistania ja muita maita. Meidän on pohdittava, miten voimme edistää demokratiakehitystä näissä maissa - sillä demokratia ei ole vain tuote, jonka voimme niille toimittaa, vaan aloite on oltava näillä mailla. Alue on hyvin tulenarka, kuten jäsen Brok jo totesi. Pierre Morel tekee hyvää työtä erityisedustajana, mutta se ei riitä.
<P>
Haluan muistuttaa kaikille, että Saksan puheenjohtajakaudella laadittiin ulkoministeri Steinmeierin johdolla Keski-Aasian strategia, josta emme ole kuulleet viime aikoina juuri mitään. Tämän vuoksi haluan pyytää teitä ottamaan tämän strategian uudelleen esiin ja muuttamaan sen alueen vakautta koskevaksi strategiaksi. Kysymys ei ole ainoastaan Turkmenistanista Kazakstanin kautta kulkevista energiantoimituksista. Kysymys on myös hyvin lähellä Afganistania sijaitsevan alueen vakaudesta ja nimenomaan poliittisesta vakaudesta. Tiedämme, että joissakin Uzbekistanin kaltaisissa maissa tilanne on erittäin hauras ja ongelmallinen. Kysymys on tietenkin loppujen lopuksi inhimillisyydestä, sillä uhreja ei saisi todellakaan olla yhtään.
<P>
Tämän perusteella meidän on yritettävä ottaa uudelleen käyttöön Keski-Aasian strategia, joka kattaa taloudelliset, demokraattiset ja inhimilliset näkökohdat. Pyytäisin teitä käyttämään Kirgisian tapausta tilaisuutena uudistaa Keski-Aasian strategiaa ja antaa sille uutta vauhtia.
<SPEAKER ID="235" NAME="Niccolò Rinaldi" LANGUAGE="IT">
Arvoisa puhemies, korkea edustaja Ashton, hyvät kollegat, kirgisialaisen Manas-eepoksen - joka ei ole mikään pieni kirjallisuusteos, sillä se on 20 kertaa pitempi kuin Ilias ja Odysseia yhdessä ja auttaa myös ymmärtämään maan historiaa - viimeinen luku on suurenmoinen. Koko kansaa edustavan sankarin vaimo ryhtyy suojelemaan sankarin muistoa ulkomaalaisten hyökkäyksiltä ja suojelemaan hänen hautaansa. Lopussa vaimo päättää, että haudassa pitäisi olla sankari Manasin nimen sijasta hänen vaimonsa nimi, jotta viholliset jättäisivät hyökätessään haudan rauhaan.
<P>
Tällaista omistautumista yhteisen edun, kansan, puolustamiselle meidän on odotettava Kirgisian uusilta päättäjiltä, jotka eivät itse asiassa ole kovinkaan uusia. Kehotan tietenkin korkeaa edustajaa suhtautumaan väliaikaishallitukseen rakentavasti ja myönteisesti mutta kuitenkin varovaisesti sekä vaatimaan useita uudistuksia, toimenpiteitä, joiden on oltava selkeitä.
<P>
Tarkoitan paitsi kansainvälisen tutkintalautakunnan perustamista tapahtumien selvittämiseksi ja demokratian palauttamista koskevaa selkeää aikataulua - sillä tätä väliaikaishallitusta ei nimensä mukaisesti ole laillisen hallituksen tavoin hyväksytty vaaleilla - myös uudistuksia, joilla voidaan torjua päättäväisesti ja tehokkaasti korruptiota ja lopulta varmistaa Kirgisian oikeuslaitoksen riippumattomuus, mihin nykytodellisuudessa on vielä pitkä matka.
<P>
Lisäksi - ja tämä liittyy sekä oikeuslaitosta että korruptiota koskevaan kysymykseen - on kevennettävä äärimmäisen raskasta byrokraattista nimikkeistöä ja julkishallintoa. Itse asiassa tämä on ensimmäinen todellinen testi Euroopan unionin uudelle Keski-Aasian strategialle kriittisessä hätätilanteessa, jollainen vallitsee tällä hetkellä Kirgisiassa.
<P>
Emme saa antaa tämän maan, jossa Yhdysvaltojen vaikutusvalta on tällä hetkellä hyvin vähäistä, päätyä nykyisen Venäjän melko tukahduttavaan otteeseen, ja siksi meillä kaikilla on nyt mielestäni mahdollisuus tehdä sitoumus.
<SPEAKER ID="236" NAME="Ulrike Lunacek">
Verts/ALE-ryhmän puolesta. - (DE) Arvoisa puhemies, korkea edustaja Ashton, tiedämme, miten paljon ihmiset toivoivat vuoden 2005 tulppaanivallankumouksen aikana, että kaikki muuttuisi, kun uusi presidentti astui virkaansa ja suhtautui todella vakavasti kansan demokratiaa ja yhteispäätösoikeutta koskeviin tarpeisiin ja intresseihin. Valitettavasti näin ei kuinkaan tapahtunut, ja nyt presidentti on kokenut saman kohtalon kuin edeltäjänsäkin.
<P>
Euroopan unionin on käytettävä tässä tapauksessa tehokkaasti vaikutusvaltaansa. Korkea edustaja Ashton, olen tyytyväinen siihen, että kerroitte lähettäneenne alueelle erityisedustaja Morelin. Mielestäni se oli sekä järkevää että hyödyllistä. On kuitenkin yhtä tärkeää, että EU tarkistaa nyt Keski-Aasian strategiaansa ja todella tehostaa sitä. Toivon, että neuvosto ryhtyy työskentelemään tämän parissa ensi maanantaina.
<P>
Kysynkin, miten aiotte ryhtyä ratkomaan kysymystä? Miten aiotte varmistaa, että käynnistetään aidosti kattava ja osallistava prosessi perustuslain laatimiseksi, kuten ehdotitte? Meidän on autettava tätä aluetta ja Kirgisiaa etenemään kohti yhteistyötä ja luopumaan yhteenotoista. Mielestäni tämä on tärkeää koko alueen ja myös sen ulkopuolisten maiden tulevaisuuden kannalta.
<SPEAKER ID="237" NAME="Marie-Christine Vergiat" AFFILIATION="GUE/NGL">
(FR) Arvoisa puhemies, arvoisa komission varapuheenjohtaja, hyvät kollegat, Kirgisian tilanne on itse asiassa todella epävakaa. Siitä huolimatta tämä maa on ollut ja on ehkä edelleenkin yksi niistä, jotka suhtautuvat kaikista myönteisimmin demokraattisten toimielinten perustamiseen.
<P>
Vuonna 2005 tulppaanivallankumous herätti jälleen kerran suuria toiveita. Presidentti Bakiyev on epäonnistunut. Hän ei ole pystynyt vastaamaan kansan tarpeisiin ja vaatimuksiin, hän antoi korruption kehittyä ja kantoi siinä kortensa tietynlaisella kuppikuntaisuudella. Hän on eräiden väittämien mukaan tyhjentänyt valtion rahakirstut ja luonut entistä autoritaarisemman hallinnon, josta poliittiset vastustajat, ihmisoikeuksien puolustajat ja toimittajat ovat maksaneet kalliisti.
<P>
Huhtikuun 7. päivän mellakoiden jälkeen muodostettiin väliaikaishallitus, mutta siitä huolimatta Bakiyev ei näytä antaneen periksi, vaikka hän pakenikin maasta, ja kuten totesitte, eilen itse asiassa puhkesi uusia mellakoita maan eteläosassa ja pääkaupungin ympäristössä.
<P>
Arvoisa komission jäsen, tällä maalla on todella huomattava strateginen merkitys eikä vain sotilaallisesta näkökulmasta. Se ei saa olla tiettyjen suurvaltojen pelikenttänä. Muutamista keskusteluista huolimatta Euroopan unionilla ei ole vielä riittävästi vaikutusvaltaa tällä alueella. Sen antama tuki ja diplomaattinen läsnäolo on laimeaa. Vakuuttuakseen tästä tarvitsee vain lukea tällä hetkellä maan tilanteesta julkaistavia artikkeleita. Kysymys ei ole vain Yhdysvalloista, Venäjästä ja Kazakstanista, joka on tällä hetkellä OECD:n puheenjohtajavaltio. EU:n tuki on kuitenkin elintärkeä maan riippumattomuuden varmistamiseksi. Korkea edustaja Ashton, olette oikeassa. Oikeusvaltioperiaatteen palauttaminen on nyt etusijalla, mutta hyvin pian on tehtävä enemmän ja, kuten eräät kollegani ovat jo todenneet, on toteutettava asianmukaista tätä aluetta koskevaa strategiaa.
<P>
Kyllä, meidän on autettava tätä maata torjumaan köyhyyttä. Alueen väestöstä 40 prosenttia elää köyhyysrajan alapuolella. Kyllä, meidän on helpotettava talouskehitystä ja, kuten totesitte, erityisesti koulutuksen, terveydenhuollon mutta myös vedensaannin alalla, mikä on tällä alueella ensisijainen painopistealue. Meidän on tietenkin myös tuettava demokratiaa ja ihmisoikeuksien puolustamista. Tämä on nyt äärimmäisen kiireellistä.
<P>
Arvoisa komission varapuheenjohtaja, meidän on voitava ja meidän myös täytyy estää tätä maata kääntymästä kohti fundamentalismia ja uutta autoritaarista hallintoa. Kysymys ei ole siitä, että puutumme maan sisäisiin asioihin vaan päinvastoin siitä, että autamme Kirgisian kansaa luottamaan jälleen demokratiaan. Tällä tavoin voimme varmistaa, että maalla on tärkeä rooli kyseisellä alueella.
<SPEAKER ID="238" NAME="Fiorello Provera">
EFD-ryhmän puolesta. - (IT) Arvoisa puhemies, hyvät kollegat, Kirgisian tilanne on erittäin tärkeä Keski-Aasian vakauden kannalta. Euroopan unionilla on tällä alueella erityisiä raaka-aineiden ja energian toimitukseen liittyviä intressejä.
<P>
Huhtikuun 7. päivän levottomuuksien jälkeen on tärkeää palauttaa olosuhteet, joissa on mahdollista valita demokraattinen hallinto vapaasti, laillisesti ja pikaisesti, mikäli paikallinen tilanne sen sallii. On huolestuttavaa, että rikollisliigat ovat varastaneet suuren määrän aseita, mikä lisää laittomuuksien, aseellisten konfliktien ja terrorismin vaaraa alueella.
<P>
Euroopan unioni ja muut, Etyj mukaan luettuna, voisivat auttaa maata kehittämään vakaita, toimintakykyisiä, vähemmän korruptoituneita ja demokraattisempia toimielimiä. Yksi tällainen osoitus tuesta voisi olla tarkkailuvaltuuskunnan lähettäminen tuleviin vaaleihin.
<P>
Emme voi kuitenkaan teeskennellä, että uusi perustuslaki tai parlamentaarinen hallinto riittäisivät luomaan todellisen demokratian. Tämä riippuu väistämättä kansalaisten poliittisesta kasvusta sekä lain ja yksilön oikeuksien laajasta ymmärtämisestä. Meidän on annettava alueelle apua pitkällä aikavälillä.
<SPEAKER ID="239" NAME="Inese Vaidere" AFFILIATION="PPE">
(EN) Arvoisa puhemies, viimeviikkoiset mellakat ovat saattaneet Kirgisian poliittiseen, oikeudelliseen ja taloudelliseen kriisiin. Maan perustuslaillisen tuomioistuimen toiminta käytännössä lakkautettiin ja väliaikaishallituksen toiminta vaikuttaa koordinoimattomalta. Samaan aikaan Kurmanbek Bakiyevin veli on ilmoittanut, että käsin kirjoitettu eroilmoitus on väärennös ja ettei Bakiyev ole itse eronnut.
<P>
Silminnäkijöiden mukaan on syntynyt uusia paikallisia ryhmittymiä, jotka yrittävät kaapata vallan aluehallinnoilta. On myös ilmestynyt etnisiä ryhmittymiä, jotka herättävät pelkoa etnisten väkivaltaisuuksien lisääntymisestä. Rikollisliigat toimivat maassa vapaasti. Liikkeellä on paljon aseita, ja ryöstely on yleistä. Maassa oleskelevien EU:n kansalaisten turvallisuus ja edut ovat edelleen vaarassa.
<P>
Nykyinen väliaikaishallitus ei pysty vastaamaan mihinkään näistä uhista. Paikallisväestö on täysin epätietoinen tilanteesta. Korkea edustaja Ashton on antanut kaksi julkilausumaa, joissa hän ilmaisee huolestumisensa, mutta näiden sijasta tarvitaan kiireellisesti aktiivisempia ja konkreettisempia toimenpiteitä. On tärkeää, että EU omaksuu päättäväisen kannan strategisesti tärkeän Kirgisian tilanteeseen. Meidän on lisättävä läsnäoloamme alueella tehden yhteistyötä YK:n, Yhdysvaltojen ja Etyjin kanssa voidaksemme puolustaa Kirgisian ja EU:n kansalaisten etuja, sillä he eivät voi tällä hetkellä suojella henkeään eivätkä puolustaa omaisuuttaan. On selvää, että EU:n on tutkittava puolueettomasti mellakoiden syitä ja seurauksia.
<P>
Kirgisian keskuspankin sekä investointi- ja kehittämisviraston aineellisista varoista totean seuraavaa: ne on arvioitava ennen lisäavun antamista. EU:n passivisuus ja epäröinti sekä todellisen strategian ja taktiikan puuttuminen saattavat johtaa todella vaaralliseen kehitykseen ja heikentää EU:n omia taloudellisia ja poliittisia etunäkökohtia sekä sen uskottavuutta tällä alueella ja muualla maailmassa.
<SPEAKER ID="240" NAME="Eleni Theocharous" AFFILIATION="PPE">
(EL) Arvoisa puhemies, korkea edustaja Ashton, niiden kahdenkymmenen vuoden ajan, jotka Kirgisia on ollut itsenäinen, maalla on ollut korruptoitunut hallitus ja sen demokraattisten toimielinten kehittämisessä on edistytty todella vähän. Viimeisten 15 vuoden osalta voin mennä itse takuuseen, sillä olen tänä aikana käsitellyt maata koskevia kysymyksiä sekä Etyjin jäsenenä että muissa yhteyksissä.
<P>
Ne, jotka hallitsivat maata eilen, ja ne, jotka syöksivät nämä vallasta, ovat kaikki rattaita samassa korruptoituneessa koneistossa. Juuri tällä hetkellä armeija suorittaa pääkaupungissa etsintöjä ja pidätyksiä. Siitä huolimatta meidän on annettava nykyiselle hallinnolle mahdollisuus, sillä seuraava vaihe on sisällissota ja maan jakautuminen.
<P>
Kirgisialaiset ovat rauhaa rakastavaa kansaa, ja monet teistä ovat varmaan tutustuneet heihin kuuluisan kirjailijan Chingiz Aitmatovin kirjassa. Hänen suurlähettiläskautensa Brysselissä päättyi neljä vuotta sitten. Taloudellinen ahdinko ja sosiaalinen eriarvoisuus sekä ulkomaiden väliintulot ovat kuitenkin aiheuttaneet purkauksia, jotka voivat ajaa maan lähelle sisällissotaa, ja tässä kohtaa olen lievästi eri mieltä siitä, pystyisikö Kirgisian kansa torjumaan terrorismia.
<P>
Kuten totesin, on olemassa todellinen vaara, että Kirgisia jakautuu Pohjois- ja Etelä-Kirgisiaan, ja ulkomaiset toimijat vahvistavat sitä, samalla kun Etyjin jäsenyys ja järjestön jatkuva läsnäolo maassa ei näytä edistävän demokratiakehitystä. Maassa on tietenkin jatkuva humanitaarinen kriisi, joka ei ehkä ole akuutti, mutta kaikkien näiden vuosien aikana demokraattisia toimielimiä ei ole uudistettu eikä parannettu. Ihmiset elävät selvästi köyhyysrajan alapuolella.
<P>
Tämän vuoksi Euroopan parlamentin on ryhdyttävä toimiin yhdessä muiden Euroopan unionin toimielinten, komission ja neuvoston, kanssa, ja tarkistettava tähän asti alueella toteutettua strategiaa.
<P>
Euroopan parlamentin vahvan valtuuskunnan on tarkkailtava demokratiakehityksessä tapahtuvaa edistymistä ja myönnettävä rahaa valvotusti toimielinten ja koulutuksen kehittämiseen, sillä Kirgisian epävakaus uhkaa todella horjuttaa koko Keski- ja Länsi-Aasian sekä Euroopan vakautta. Mikäli Euroopan unioni haluaa turvata rauhaa tehokkaasti, sen on toimittava nyt.
<SPEAKER ID="241" NAME="Elena Băsescu" AFFILIATION="PPE">
(RO) Kirgisian tilanne on erityisen huolestuttava. Maa on Keski-Aasiassa strategisessa asemassa. Sen alueella on Yhdysvaltojen sotilastukikohta, joka osallistuu merkittävällä tavalla Afganistanissa suoritettaviin operaatioihin, sekä venäläisiä joukkoja.
<P>
On valitettavaa, että viime viikkojen mielenosoitukset ovat muuttuneet väkivaltaisuuksiksi ja johtaneet ihmishenkien menetyksiin. Viranomaisten on ryhdyttävä toimenpiteisiin siviilien suojelemiseksi. Vasta eilen etnisten kirgisialaisten, venäläisten ja turkkilaisten välillä oli uusia yhteenottoja. Koska maassa asuu suuria venäläis- ja uzbekistanilaisyhteisöjä, koko alueen vakaus horjuu, mikäli etnisten ryhmien väliset yhteenotot jatkuvat.
<P>
Korkea edustaja Ashton, Euroopan unionin on kiinnitettävä erityistä huomiota Kirgisian konfliktiin, annettava humanitaarista apua ja osallistuttava tilanteen vakauttamiseen.
<SPEAKER ID="242" NAME="Ivo Vajgl" AFFILIATION="ALDE">
(SL) Korkea edustaja Ashton, olemme täällä keskustellaksemme Kirgisian huolestuttavista tapahtumista ja auttaaksemme parhaamme mukaan vakauttamaan tilannetta. On erityisen tärkeää, että Euroopan unioni toimii Kirgisian osalta aktiivisesti, mutta on yhtä tärkeää, että jatkamme vahvaa sitoutumistamme periaatteessa myös toiseen kysymykseen, joka on poistettu tämän istunnon esityslistalta. Koska kysymys on kuitenkin ajankohtainen ja koska ihmishenget ovat vaarassa, koen velvollisuudekseni kiinnittää huomiotanne siihen. Puhun länsisaharalaisten aktivistien, Länsi-Saharan rauhanturvaajien, ahdingosta. He ovat pidätettyinä Marokon vankiloissa ja ovat nälkälakossa vaarantaen henkensä. Myös Amnesty International on kiinnittänyt huomiotamme heidän ahdinkoonsa. Näin ollen pyydän teitä, korkea edustaja Ashton, kiinnittämään kollegoittenne kanssa välittömästi huomiota tähän ongelmaan, sillä muuten voi olla liian myöhäistä.
<SPEAKER ID="243" NAME="Charles Tannock" AFFILIATION="ECR">
(EN) Arvoisa puhemies, viimeaikaiset tapahtumat Bishkekissä ovat hälyttäviä ja surullinen loppu vuoden 2005 tulppaani- tai värivallankumoukselle, sillä presidentti Bakiyev oli luvannut kansalaisille demokratiaa ja ihmisoikeuksia ja sen sijaan antoikin korruptiota, sukulaisten suosimista ja lisääntyvää itsevaltiutta.
<P>
Kirgisia on pienin ja köyhin Keski-Aasian maa, ja viime vuosina sen Ferganan laaksossa on tapahtunut huolestuttavaa radikaalien islamistien soluttautumista. Vakauden on siis oltava EU:n ensisijaisena tavoitteena alueella.
<P>
Nyt on asianmukaista tunnustaa uusi Otunbayevan hallitus. Tämä on epätavallinen esimerkki tapauksesta, jossa meillä ja Venäjällä on yhteisiä intressejä. Venäjä itse asiassa tuki vallankumousta ja Bakiyevin hallituksen syöksemistä vallasta. Presidentti Roza Otunbayeva toimi lyhyen aikaan Kirgisian suurlähettiläänä Yhdistyneessä kuningaskunnassa, joten hän tuntee hyvin Euroopan unionin toimintatavan.
<P>
Lopuksi totean, että Keski-Aasia on energiatoimituksiin ja yleiseen turvallisuuteen liittyvistä syistä strateginen alue, ja Kirgisiassa sijaitsevan Yhdysvaltojen lentotukikohdan operatiivisella toimintakyvyllä on erittäin suuri merkitys ISAF-operaation tukemiselle Afganistanissa.
<SPEAKER ID="244" NAME="Piotr Borys" AFFILIATION="PPE">
(PL) Arvoisa puhemies, viisi vuotta sen jälkeen, kun presidentti Akayev luopui virastaan tulppaanivallankumouksessa, on puhjennut verinen vallankumous. Siihen on tietenkin olemassa kaksi syytä. Ensinnäkin sukulaisten suosimiseen ja korruptioon liittyvä ongelma ja tästä johtuva perustan puuttuminen demokraattiselta valtiolta, ja toiseksi, maan rahoitus- ja talousongelmat.
<P>
Korkean edustajan Ashtonin aloite, jonka ansiosta erityisedustaja Morel voi nyt antaa meille täydellisen raportin siitä, mitä Kirgisiassa todella tapahtuu, on todella tärkeä. Haluan esittää Kirgisian tilannetta koskevan kiihkeän vetoomuksen. Tiedämme, että maa kuuluu Venäjän vaikutuspiiriin ja että siellä sijaitsee myös Yhdysvaltojen sotilastukikohta. Euroopan unionin aktiivisen osallistumisen perustana pitäisi olla pääasiassa perustan luominen demokraattiselle maalle sekä maan sisäisen turvallisuuden varmistaminen. Yli 80 kuolemantapausta on huono asia Kirgisian rakentamisen kannalta. Toistan siis kiihkeän vetoomukseni ja toivon todella, että korkea edustaja Ashton onnistuu tehtävässään.
<SPEAKER ID="245" NAME="Cristian Dan Preda" AFFILIATION="PPE">
(RO) Kurmanbek Bakiyev ei ole ensimmäinen eikä hän varmasti ole myöskään viimeinen poliittinen johtaja, joka aiheuttaa pettymyksiä ja jota pidetään diktaattorina, vaikka aivan alussa nähtiinkin toivon pilkahduksia ja vaikka hänen nimensä yhdistettiinkin alun perin demokraattiseen optimismiin.
<P>
Tälle tilanteelle on olemassa yksinkertainen selitys. Koska toimielimet ovat epävakaita, poliitikot hyvin todennäköisesti aiheuttavat pettymyksen ja joutuvat tähän konflikti-, korruptio- ja kiristyskierteeseen. Kukaan meistä ei saa unohtaa, että presidentti Bakiyev on käyttänyt hyväkseen sitä tosiasiaa, että Kirgisian alueella on sekä Venäjän että Yhdysvaltojen sotilastukikohdat, ja kiristänyt tällä jatkuvasti länsimaita.
<P>
Näin ollen ratkaisu piilee siinä, että perustetaan toimielimet, jotka on luotu yksimielisesti laajan kuulemismenettelyn ja poliittisten voimien välisen laajan yhteisymmärryksen ja tietynasteisen sopuratkaisun pohjalta. Tärkeintä on kuitenkin lopettaa kiireellisesti väkivaltaisuudet, kuten korkea edustaja totesi. Väkivalta on vakavaa, ja ratkaisu sen lopettamiseksi on löydettävä mahdollisimman pian, sillä muuten se estää poliittisen rakennusprosessin aloittamisen.
<SPEAKER ID="246" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, korkea edustaja Ashton, hyvät kollegat, Kirgisian tilanne on vähintäänkin huolestuttava, etenkin kun otetaan huomioon edellisen ulkoministerin lausunnot. Hänen mielestään Kirgisian kohtalo kallistuu yhä enemmän Venäjän talous- ja raja-alueeseen päin.
<P>
Viikko sen jälkeen, kun 15. huhtikuuta lentokoneella maasta paenneen presidentti Bakiyevin hallitus hajosi, kenelläkään ei ole aavistustakaan maan lopullisesta poliittisesta päämäärästä tai tulevista poliittisista aikeista. Se on kuitenkin selvää, että Venäjän puolustusministeriö tarjosi lennon entiselle presidentille Bakiyeville sen jälkeen, kun ihmiset valtasivat kadut vaatien häntä eroamaan.
<P>
Kirgisiassa, pienessä maassa, jossa on vain 5,3 miljoonaa asukasta ja joka on maailman ainoa maa, jossa on sekä Yhdysvaltojen että Venäjän sotilastukikohdat, liikkuu paljon aseita. Jännittyneisyys on nyt leviämässä naapurimaihin, ja Euroopan unionin on ymmärrettävä, mikä on nyt tärkeintä ja millaisen tilaisuuden tämä hetki tarjoaa. Tärkeintä on estää sisällissodan mahdollinen syttyminen ja auttaa maata siirtymään kohti demokraattista parlamentaarista tasavaltaa, jolla on puolen vuoden kuluessa pysyvä presidentti.
<P>
Kuten totesitte, korkea edustaja Ashton, kaikki tämä on mahdollista, mikäli pystymme antamaan aktiivisesti kahdenlaista apua: ensinnäkin diplomaattista apua, mutta myös - kuten totesitte, korkea edustaja - todellista ja aineellista apua. On ratkaisevan tärkeää, että autamme ajoissa vähentämään ja heikentämään kaikkia sosiaalisia jännitteitä.
<P>
Korkea edustaja Ashton, toimikaamme ripeästi ja parhaamme mukaan, sillä tämä on jälleen yksi tärkeä testi Euroopan unionille. Nyt ei ole kysymys Haitista vaan Kirgisiasta. Yrittäkäämme tällä kertaa edes päästä sinne ajoissa.
<SPEAKER ID="247" NAME="Franz Obermayr" AFFILIATION="NI">
(DE) Arvoisa puhemies, kun Neuvostoliitto hajosi 1990-luvun alussa, monet uskoivat, että nuoret demokratiat kehittyisivät lähes itsestään. Nyt tiedämme, että nämä uudet valtiot ovat perineet Neuvostoliitolta valtavia ongelmia. Neuvostokaudella etnisten ryhmien väliset erimielisyydet pääasiassa tukahdutettiin, minkä vuoksi näissä maissa on nykyisin niin paljon uskonnollisia ja kulttuurillisia konflikteja. Demokratia ei kehity yhdessä yössä, eikä sitä synny lainkaan silloin, kun korruptoituneet klaanit rikastuvat maan ja sen kansalaisten kustannuksella.
<P>
Huhujen mukaan Bishkekissä väkijoukkoa ampuneet tarkka-ampujat olivat uzbekistanilaisia ja tadžikistanilaisia palkkasotureita. Näyttää siltä, että tämä oli yritys saada aikaan kansainvälinen konflikti, joka saattaisi vaarantaa koko Keski-Aasian. Tilanne pitäisi pystyä laukaisemaan Euroopan unionin ulkopolitiikan avulla. Sotilaallinen väliintulo on kuitenkin väärä lähestymistapa, kuten Saksan läsnäolo Afganistanissa on selvästi osoittanut. On tärkeää antaa järkevää ja kohdennettua taloudellista apua ja kehitysapua. Meidän on ennen kaikkea torjuttava korruptiota ja riistettävä valta paikallisilta klaaneilta. Vasta sitten demokratialla on Keski-Aasiassa todella aito mahdollisuus.
<SPEAKER ID="248" NAME="Malika Benarab-Attou" AFFILIATION="Verts/ALE">
(FR) Arvoisa puhemies, hyvät kollegat, Europeana-hanke on saamassa uuden kunnianhimoisen ulottuvuuden. Tämän EU:n digitaalisen kirjaston avulla kaikki voivat tutustua kulttuurimme monimuotoisuuteen ja rikkauteen. On tärkeää, että erilaiset jäsenvaltiomme osallistuvat todella aktiivisesti tähän hankkeeseen. Aloitteen keskeinen näkökohta liittyy tiettyyn perusarvoon: kulttuurisen ja kielellisen monimuotoisuuden kunnioittamiseen.
<P>
Yksi maanosamme horisontissa näkyvistä alueista on Afrikka, mutta olemme mustanneet tämän horisontin orjuudella ja kolonialismilla. Velvollisuutemme on antaa Afrikan kansoille tunnustusta ja hyvitystä. Rahallinen korvaus ei riittäisi vastaamaan tähän tarpeeseen, mutta Europeana-hankkeen ansiosta voimme auttaa palauttamaan Afrikan kansoille osan heidän suulliseen kirjallisuuteensa liittyvästä kulttuuriperinnöstään.
<P>
Malilainen älykkö Amadou Hampâté Bâ on todennut, että kun Afrikassa vanha ihminen kuolee, se tarkoittaa, että yksi kirjasto palaa poroksi. Usein etnologi- ja antropologiryhmien kokoamien suullisen kirjallisuuden teosten digitoiminen ja niiden vapaan tutustumismahdollisuuden edistäminen Europeana-hankkeen avulla tehden niistä tällä tavoin yleismaailmallisia voisi olla yksi keino suojella ja elävöittää ihmiskunnan kulttuurista monimuotoisuutta, joka on meidän kaikkien sydäntä lähellä.
<SPEAKER ID="249" NAME="Catherine Ashton" LANGUAGE="EN">
Arvoisa puhemies, tänään edustan myös komissiota. Hyvät parlamentin jäsenet, olette esittäneet useita tärkeitä näkökohtia, ja yritän käytettävissäni olevassa lyhyessä ajassa käsitellä niistä mahdollisimman monta.
<P>
Jäsen Brok, samoin kuin jäsen Tannock ja muut, puhuivat Kirgisian merkityksestä yhtenä Keski-Aasian köyhimmistä maista ja tietenkin yhtenä EU:n suurimmista avunsaajista asukasta kohti laskettuna. Olen täysin samaa mieltä siitä, että sosiaalinen ja taloudellinen kehitys on olennainen osa sitä strategiaa, jota meidän ehdotettava. Jäsen Swoboda totesi myös, miten tärkeää on varmistaa, että poliittinen uudistus on aitoa. Teemme hyvin tiivistä yhteistyötä YK:n ja Etyjin kanssa. Ihmiset, jotka ovat olleet alueella viime päivien aikana, ovat toistaneet yhä uudelleen, että meidän on nähtävä uudistuksen keskeinen merkitys sille, mitä tapahtuu seuraavaksi, ja olen täysin samaa mieltä alueen poliittisesta vakaudesta. Se on todella tärkeä.
<P>
Meidän on tarkasteltava tilannetta uudelleen hyvin huolellisesti. Keski-Aasian tätä osaa varten on olemassa strategia, ja sitä aiotaan tarkistaa, mutta tarkastelen sitä Euroopan ulkosuhdehallinnon näkökulmasta ja mietin, mitä meidän olisi tehtävä tällä alueella yhdistääksemme komission ja neuvoston antaman tuen eri osatekijät. Jäsen Rinaldi ja myös muut totesivat mielestäni perustellusti, että meidän on omaksuttava varovainen, myönteinen ja rakentava lähestymistapa, ja olen samaa mieltä myös niiden monien parlamentin jäsenten kanssa, jotka puhuivat oikeusvaltioperiaatteen arvosta ja merkityksestä. Kaiken sen kannalta, mitä aiomme tässä maassa tehdä, on keskeisen tärkeää varmistaa, että maassa noudatetaan oikeusvaltioperiaatetta, ja tämä koskee tietenkin paitsi oikeuslaitosta myös erittäin tärkeää poliittista uudistusta ja perustuslakiuudistusta.
<P>
Jäsen Lunacek puhui siitä, miten vaalit - juuri näitä sanoja taidettiin käyttää saamassani selonteossa - eivät täytä läheskään toivomiamme kansainvälisiä vaatimuksia. Tärkeimpiä asioita, jotka haluaisin tässä koota, ovat tietenkin rahoitustuki ja oikeusvaltio, jonka jo mainitsinkin, poliittinen uudistus ja perustuslakiuudistus, vaalit sekä taloudelliset suhteet, jotka haluamme myös luoda. Yksi pieni esimerkki tästä on tietenkin se, että Kirgisia on yksi alueen vesirikkaimmista maista, ja se toimittaa vettä kyseisille alueille, kuten tiedätte, hyvät parlamentin jäsenet. Olemme avustaneet alueita niiden vesihuollossa yli viiden vuoden ajan, ja toivon, että voimme jatkaa tätä erittäin tärkeää työtä heti kun kriisi on voitettu ja maahan on saatu kestävä ja laillinen hallitus.
<P>
Nämä ovat joitakin niistä asioista, joita haluan ottaa huomioon. Uskon läsnäolomme alueella olevan riittävää. Pierre Morel on ollut alueella usean päivän ajan. Hän on juuri palannut. Hän antaa ulkoasiainvaliokunnan jäsenelle Borysille selonteon 27. huhtikuuta saattaakseen valiokunnan ajan tasalle kaikista tapahtumista. Pidämme toisiimme yhteyttä tekstiviestein muutaman tunnin välein, olemme keskustelleet useita kertoja, ja hän on tietenkin pitänyt yhteyttä myös kollegoihinsa. Hänen välityksellään läsnäolomme on ollut voimakasta. Olen kiitollinen hänelle ja hänen työryhmälleen heidän tekemänsä työn vuoksi.
<P>
Demokratian merkitystä ei mielestäni voida koskaan aliarvioida, kuten jäsen Provera totesi. Meidän on päästävä tiettyjen jäsen Vaideren mainitsemien asioiden yli, epävakauden, huhujen, epävarmuuden yli. Nämä ovat selkeästi tärkeitä kysymyksiä, ja kuten olen todennut, olemme kertoneet, mitä halusimme tehdä ensimmäisten kriittisten päivien aikana, ja toivon, hyvät parlamentin jäsenet, että olemme mielestänne vastanneet tarpeisiin.
<P>
Lopuksi totean vielä, että jotkut parhaillaan muodostettavan hallituksen jäsenistä ovat oppositioon kuuluneita entisiä ihmisoikeusaktivisteja, joita edellinen presidentti sorti ja jotka saivat tukea Euroopan unionilta, luonnollisesti myös parlamentin jäseniltä. Vaikkei minulla siis olekaan mitään harhakuvia tämän maan ja todellakin tämän alueen politiikan luonteesta, meidän on mielestäni yritettävä antaa tälle hallitukselle mahdollisuus muodostua asianmukaisella tavalla, suostua poliittisten uudistusten ja perustuslakiuudistusten toteuttamiseen, sillä näillä on jatkossa todella suuri merkitys, sekä järjestämään vaalit, jotka se sanoo järjestävänsä. Mikäli hallitus on halukas tekemään nämä asiat, meidän on tuettava sitä nyt ja tulevaisuudessa. Tämän perusteella kiitän kovasti esitetyistä kommenteista, ja toteutamme strategiaa esittämälläni tavalla.
<SPEAKER ID="250" NAME="Puhemies">
(IT) Keskustelu on päättynyt.
<P>
Äänestys toimitetaan toukokuun ensimmäisen istuntojakson aikana.
<P>
Kirjalliset lausumat (työjärjestyksen 149 artikla)
<SPEAKER ID="251" NAME="Paolo Bartolozzi  " LANGUAGE="IT">
Arvoisa puhemies, hyvät kollegat, viime päivinä Kirgisian pääkaupungissa puhjenneet levottomuudet ovat pysäyttäneet tulppaanivallankumouksen etenemisen. Vallankumous herätti vuonna 2005 toiveita demokraattisesta muutoksesta entisessä neuvostotasavallassa.
<P>
Euroopan parlamentti seuraa erittäin huolestuneena poliittisen kriisin kehittymistä maassa. Tämä ei johdu pelkästään siitä, että maalla on ratkaiseva geostrateginen merkitys Venäjälle ja Yhdysvalloille, vaan myös siitä, että Keski-Aasian vakaus, sen poliittinen ja taloudellinen kehitys ja alueiden välinen yhteistyö ovat EU:lle tärkeitä erityisesti siksi, että Keski-Aasia on meille tärkeä sekä energiatoimitusten että talous- ja kauppakumppanuuksiemme kannalta.
<P>
Sisällissodan syttymisen ja "toisen Afganistanin" syntymisen vaara on torjuttava. Luotamme diplomatiaan, jota Yhdysvaltojen, Venäjän ja Kazakstanin presidentit - joista jälkimmäinen myös Etyjin nykyisen puheenjohtajan ominaisuudessa - käyttävät Kirgisian väliaikaishallituksen kanssa käymissään neuvotteluissa yleisen ja perustuslaillisen järjestyksen palauttamiseksi, jotta voidaan järjestää vapaat vaalit ja jotta maan ongelmat voidaan ratkaista.
<P>
Suhteista Keski-Aasiaan vastaavan valtuuskunnan puheenjohtajana toivon, että teemme parhaamme palauttaaksemme Kirgisiaan rauhan ja pysyvän demokratian, jopa viimeaikaisista etnisistä yhteenotoista huolimatta.
<SPEAKER ID="252" NAME="Krzysztof Lisek  " LANGUAGE="PL">
Keski-Aasian tilanteen vakauttaminen takaa hyvän yhteistyön EU:n kanssa. Kaikki ymmärtävät, että Kirgisialla on tässä erityinen rooli. Kirgisia on Euroopan unionille tärkeä strategisista syistä - se on maa, jolla on energiavaroja ja luonnonvaroja, ja maassa on myös Yhdysvaltojen sotilastukikohta, joka tukee Naton joukkoja Afganistanissa. Toisaalta epäonnistuminen asianmukaisten uudistusten toteuttamisessa Kirgisian itsenäistyttyä on johtanut nykyiseen traagiseen tilanteeseen. Tällä hetkellä meidän on keskityttävä siviilien turvallisuuden varmistamiseen ja humanitaarisen avun antamiseen heille. Lisäksi meidän on ryhdyttävä kaikkiin mahdollisiin toimiin estääksemme maan radikalisoituminen. Emme saa antaa sisällissodan syttyä. Pitkällä aikavälillä on tärkeää luoda uusi strategia koko aluetta varten. EU:n on muodostettava pikaisesti erityinen kanta, joka kattaa keskeiset näkökohdat, kuten uskonnollisen fundamentalismin ehkäisemisen, köyhyyden ja korruption torjumisen, kansalaisyhteiskunnan rakentamisen, ihmisoikeuksien puolustamisen ja demokratiakehityksen. Meidän olisi ennen kaikkea lähetettävä tarkkailijaryhmä seuraaviin vaaleihin. Meidän on pysyttävä ajan tasalla tapahtumista, ja samalla kun vältämme sisäisiin asioihin puuttumista, meidän on autettava Kirgisiaa kaikin keinoin suuntaamaan kohti demokratiaa ja tilanteen vakiinnuttua toteuttamaan tehokkaita uudistuksia. Mielestäni ehtona EU:n lisäavun antamiselle Kirgisialle on oltava sellaisten uudistusten täytäntöön paneminen, joilla varmistetaan yleinen järjestys ja ihmisoikeuksien kunnioittaminen.
<SPEAKER ID="993" NAME="Kristiina Ojuland  " AFFILIATION="ALDE">
kirjallinen. - (ET) Arvoisa puhemies, korkea edustaja Ashton, olen tyytyväinen siihen, että Euroopan unionin erityisedustaja on lähetetty Kirgisiaan. Meidän on tiedettävä, mitkä ovat maan väliaikaishallituksen suunnitelmat. On taattava, että väkivaltaisuudet Kirgisiassa saadaan loppumaan, ja on varmistettava, että maassa kehitetään oikeusvaltioperiaatetta ja ihmisoikeuksia. Kirgisian vallankumouksen aikana valtaan nousseet vaikuttajat syyttivät presidentti Bakiyevia lehdistönvapauden rajoittamisesta, toimittajiin kohdistuvasta väkivallasta, oppositiojohtajien pidättämisestä, korruptiosta, demokraattisten arvojen hylkäämisestä ja maan kehnosta taloustilanteesta. Oletamme näin ollen, että Kirgisia muuttuu ennen pitkää oikeusvaltioperiaatteen mukaiseksi demokraattiseksi valtioksi. Toisaalta voimme toivoa tätä ainoastaan siinä tapauksessa, että olemme itse valmiita antamaan varoja tämän suunnitelman toteuttamiseen, sillä Kirgisia ei kehnon taloutensa vuoksi pysty antamaan kauan kaivattujen yhteiskunnallisten, taloudellisten ja poliittisten uudistusten toteuttamiseen tarvittavaa tukea. Koska tavoitteena on luoda Keski-Aasian alueelle kestävää kehitystä, meidän on tarjottava väliaikaishallitukselle talousavun lisäksi uudistusten toteuttamiseen liittyvää osaamistamme, samoin kuin olemme tehneet Kosovossa, Makedoniassa ja muissa maissa. Tältä osin on syytä mainita, että Viro on antanut tämäntyyppistä apua Ukrainalle ja Georgialle, mikä on osoitus siitä, ettei kokemustamme kanssakäymisestä entisen Neuvostoliiton alueella elävien ihmisten kanssa voida aliarvioida. Nyt kun hallinto on vaihtumassa, emme voi hukata yhtään tilaisuutta helpottaa Kirgisian siirtymistä kohti demokraattisia arvoja. Tämän vuoksi olisi vastuutonta jättää Kirgisia ilman tukea ja saattaa se riippuvaiseksi jostain suurista naapurimaistaan.
