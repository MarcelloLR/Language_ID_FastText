<CHAPTER ID="021">
Naisten asema maataloudessa ja maaseudulla (lyhyt esittely) 
<SPEAKER ID="245" NAME="Puhemies">
(IT) Esityslistalla on seuraavana Elisabeth Jegglen maatalouden ja maaseudun kehittämisen valiokunnan puolesta laatima mietintö naisten asemasta maataloudessa ja maaseudulla.
<SPEAKER ID="246" NAME="Elisabeth Jeggle" LANGUAGE="DE">
Arvoisa puhemies, hyvä komission jäsen, naisten asemaa maataloudessa ja maaseudulla koskevan oma-aloitteisen mietinnön parlamentin esittelijänä tavoitteenani oli johtaa laajaa julkista keskustelua, jotta naisten merkittävä monitoiminnallinen rooli maaseudulla saisi lisää näkyvyyttä ja painoarvoa.
<P>
EU:n maaseutupolitiikan keskeisenä tehtävänä on luoda tasavertaiset elinolot kaikille alueille ja välttää yksipuolista tiheään asuttujen kaupunkitaajamien kehittämistä, jotta ihmiset voivat jäädä asumaan maaseudulle ja menestyä siellä. Yhteinen maatalouspolitiikka oli viime vuosikymmeninä suuntautunut maatalouden ja maaseudun myönteiseen taloudelliseen kehittämiseen. Tulevaisuudessa on vielä enemmän kyse tulevaisuuteen suuntautuneen maaseudun muokkaamisesta ja edistämisestä.
<P>
Tämä edellyttää kaikilta toimijoilta uusia ponnisteluja ja uusia strategioita. On entistä tärkeämpää ottaa huomioon maaseudulla elävien naisten tarpeet ja hyödyntää heidän kykyjään ja osaamistaan. Kokemus on nimittäin osoittanut, että elämänlaatu ja elinkeinoelämän elinvoimaisuus on ennen kaikkea maaseudulla sidoksissa naisten olemassaoloon ja heidän moninaiseen toimintaansa. Viime vuosina on käynyt ilmi, että naisten ja heidän hankkeidensa tukemisesta on ollut tuloksena koko maaseutuyhteisön kehityksen edistyminen. Tällaisia kokemuksia saatiin toisesta pilarista annetun tuen ja muiden Euroopan unionin tukimuotojen yhteydessä kaikilla Euroopan alueilla.
<P>
Naisilla on kuitenkin myös olennainen rooli maataloudessa. Se on ala, jossa naiset ovat merkittävästi edistäneet maatalousyritysten monipuolistumista ja niiden mukautumista markkinoihin. Maatalouden monitoiminnallisuus on siten entisestään konkretisoitunut. Oman elintarviketuotantonsa lisäksi maatalousyritykset tarjoavat innovatiivisia tuotteita ja palveluita. Tämän tyyppistä taloudellista potentiaalia voidaan hyödyntää vielä enemmän. Yksi mahdollisuus on antaa konkreettista tukea maataloudessa toimiville naisille. Maaseudun naisten monipuolinen ammatillinen pätevyys, kiinnostuksen kohteet ja suoritukset on otettava paremmin huomioon. Sitä varten vaadimme erityisesti, että naiset voivat täysimääräisesti osallistua maaseudun elämään ja elinkeinoihin. Naispuoliset maanviljelijät haluavat olla yrityksessä kantamansa vastuun mukaisesti osallisia oikeuksista ja velvollisuuksista. Osa tätä on asianmukainen edustus maatalouden johtavissa elimissä. On olennaista, että kaikille maataloudessa työskenteleville naisille taataan riittävä sosiaaliturva.
<P>
Tiiviin keskustelun jälkeen hyväksyimme maatalouden ja maaseudun kehittämisen valiokunnan äänestyksessä mietinnön vain yhden äänestäessä vastaan. Huomisen täysistunnon äänestykseen ei ole jätetty yhtään tarkistusta. Se osoittaa mielestäni, että olemme saavuttaneet erittäin hyvän kompromissin, jonka kaikki ryhmät voivat hyväksyä. Yksimielinen äänestystulos antaisi mietinnölle sen tarvitseman painoarvon, - ainakin toivoakseni - jotta se otetaan riittävästi huomioon komissiossa ja neuvostossa. Haluan kiittää kollegoitani ja etenkin varjoesittelijöitä heidän todella erinomaisesta yhteistyöstä.
<P>
Naisten tärkeää asemaa maataloudessa ja maaseudulla ei saa jättää huomiotta, kun keskustellaan yhteisen maatalouspolitiikan tulevaisuudesta vuoden 2013 jälkeen. Olen varma, että mietintömme tarjoaa tärkeän perustan tälle olennaiselle keskustelulle ja että se antaa myös myönteisen panoksen tulevaan rahoitusta koskevaan keskusteluun.
<SPEAKER ID="247" NAME="Mairead McGuinness" AFFILIATION="PPE">
(EN) Arvoisa puhemies, onnittelen Elisabeth Jeggleä hänen hyvästä työstään mietinnön laatimisessa ja hänen jatkuvasta työstään, jota hän on tehnyt tämän alan parissa niinä vuosina, joina olen hänet tuntenut. On kohteliaisuuden osoitus hänen työlleen, ettei tähän tärkeään mietintöön ole esitetty tarkistuksia.
<P>
Haluan käytettävissäni olevassa lyhyessä ajassa kiinnittää huomiota useaan mietinnön kappaleeseen. Olen tyytyväinen kappaleeseen 4, joka koskee maatalouden riittävää talousarviota yleisesti, ja kappaleeseen 10, joka koskee uusia tekniikoita maaseudulla ja tarvetta parantaa laajakaistayhteyksien saatavuutta. Mielestäni erityisesti kappale 34 on merkittävä. Naisten tulisi olla edustettuina riittävästi kaikissa maatalousalan poliittisissa, taloudellisissa ja yhteiskunnallisissa elimissä, jotta päätöksentekoprosessissa otetaan huomioon sekä naisten että miesten näkemykset. Se on todella tärkeää, ja minun on valitettavasti sanottava, että maatalousjärjestöt ovat liian miesvaltaisia. Tätä ongelmaa pitää todella tarkastella.
<P>
Lopuksi komission on tiedettävä, että nais- ja miesviljelijöiden ongelma on tällä hetkellä epävarmuus YMP:n uudistuksesta käytävästä keskustelusta. Minua huolestuttaa, että jotkin maanviljelijät yrittävät ennakoida uudistusten lopputulosta ja he voivat hankkia lisäkustannuksia, jotka koituvat heidän taakakseen. Pyydän teitä välittämään viestin komissiolle.
<SPEAKER ID="248" NAME="Silvia-Adriana Ţicău" AFFILIATION="S&amp;D">
(RO) Arvoisa puhemies, maaseudulla elävien naisten suurin huolenaihe on työpaikkojen puute. Työpaikkojen puuttuminen tarkoittaa pieniä tuloja iäkkäille, mikä puolestaan lisää köyhyyden riskiä. Lisäksi lasten koulutus ja terveydenhuoltopalvelut maaseudulla ovat näiden yhteisöjen elinehto.
<P>
Maaseudun perusinfrastruktuurin epävakaus tarkoittaa, että yrittäjät eivät ole kiinnostuneita kehittämään tiloja ja tuotantoyksiköitä kyseisillä alueilla. Kehotan jäsenvaltioita käyttämään rakennerahastoja korjaamaan perusinfrastruktuurin puutetta maaseudulla ja panemaan täytäntöön menettelytapoja, joilla parannetaan kaikkien mahdollisuuksia käyttää julkista infrastruktuuria. Vaadin komissiota ja jäsenvaltioita noudattamaan niiden sitoumusta parantaa laajakaistainfrastruktuuria maaseudulla maaseudun kilpailukyvyn vahvistamiseksi.
<P>
Matkailupalveluita tarjoaviin perheyrityksiin perustuva maaseutumatkailu luo työpaikkoja, auttaa yhdistämään perhevelvollisuudet ja työn sekä kannustaa maaseudun väestöä jäämään maaseudulle.
<SPEAKER ID="249" NAME="Marian Harkin" AFFILIATION="ALDE">
(EN) Arvoisa puhemies, olen tyytyväinen Elisabeth Jegglen oikea-aikaiseen mietintöön ja kiitän häntä hyvästä yhteistyöstä.
<P>
Harva tietää, että 42 prosenttia maataloudessa säännöllisesti työskentelevistä on naisia ja että kolme kymmenestä tilasta EU:ssa on naisten johtamia. Jotta naiset ja perheet voivat jäädä maaseudulle ja antaa panoksensa Eurooppa 2020 -strategian tavoitteiden saavuttamiseksi maatalouden avulla, tavallista jokapäiväistä elämää varten on oltava useita palveluita ja laitoksia. Palveluihin tulisi kuulua esimerkiksi terveydenhuolto- ja hoitopalvelut, koulutus, laaja-kaista, vapaa-ajan ja liikenteen palvelut.
<P>
On erittäin tärkeää, etteivät kaikki palvelut ole markkinakeskeisiä. Maataloudessa työskenteleville naisille on oltava myös asianmukainen sosiaaliturva, jotta heidän tulevaisuutensa ja eläkkeensä voidaan taata. On myös tärkeää, että naisten yrittäjätaitoja edistetään ja että naiset osallistuvat yleisesti päätöksentekoon paikallisella ja alueellisella tasolla, maatalousjärjestöissä ja tosiaankin kaikissa päätöksentekoelimissä. Se vaikuttaisi valtavasti ja auttaisi varmistamaan naisten tulevan aseman maataloudessa.
<SPEAKER ID="250" NAME="João Ferreira" AFFILIATION="GUE/NGL">
(PT) Arvoisa puhemies, naisten tilanne maataloudessa ja maaseudulla kuvastaa ja sitä vahingoittaa syvä kriisi, johon nykyiset politiikat, kuten yhteinen maatalouspolitiikka, ovat syösseet maaseudun. Kaikkien Euroopan unionin jäsenvaltioiden maataloustyöntekijöistä 42 prosenttia on naisia. Suurin osa näistä naisista työskentelee perhetiloilla. Siten heihin vaikuttaa erityisesti satojen tuhansien pienten ja keskisuurten tilojen sulkeminen ja perheiden harjoittaman maatalouden tuhoutuminen, joka johtuu YMP:n perättäisistä uudistuksista. Kuten muillakin toiminta-alueilla he ovat kärsineet erityisesti työttömyydestä, työpaikkojen epävarmuudesta, pienistä palkoista ja köyhyydestä. Näitä ongelmia vaikeuttaa entisestään kriisin varjolla toteutettu epäsosiaalinen politiikka.
<P>
Kauniit sanat ja hyvien aikomusten julistaminen eivät sen vuoksi riitä. Tällaisesta politiikasta on päästävä eroon ja naisten asemalle, oikeuksille ja tasa-arvolle on annettava arvoa ja muun muassa maaseudun varoihin, terveydenhuoltoon, koulutukseen ja perheiden tukeen liittyvää palveluverkostoa on vahvistettava ja arvostettava. Myös kulttuuri- ja vapaa-ajantoimintoja pitäisi olla käytettävissä, ja monia epäsuhtaisuuksia ja aavikoitumista on torjuttava.
<SPEAKER ID="251" NAME="Rareş-Lucian Niculescu" AFFILIATION="PPE">
(RO) Arvoisa puhemies, omasta mielestäni mietinnön tärkeimmät kohdat ovat niitä, jotka koskevat maaseudun elinoloja, ja haluan esittää muutaman huomion asiasta.
<P>
Ensinnäkin Euroopan maaseudun kehittämisen maatalousrahastolla on merkittävä asema kylien uudenaikaistamisessa. Tätä rahastoa on rahoitettava asianmukaisesti, ja osana tulevaa yhteistä maatalouspolitiikkaa on autettava kaventamaan maaseudun ja kaupunkien eroja. Mielestäni meidän on lisäksi aloitettava uudistamaan perusinfrastruktuureja etenkin uusissa jäsenvaltioissa. Sen on oltava edelleen ehdottomasti osa maaseuturahastoa.
<P>
Viimeinen asiani koskee maaseutuväestön ikääntymistä. Haluan korostaa tässä yhteydessä toisaalta maanviljelijöiden ja maataloustyöntekijöiden varhaista eläkkeelle jäämistä ja toisaalta nuorten viljelijöiden aloitustukea koskevien ohjelmien merkitystä.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
(RO) Arvoisa puhemies, haluan onnitella jäsen Jeggleä hänen lähestymistavastaan tässä mietinnössä.
<P>
Mielestäni on olennaisen tärkeää tunnustaa, että naisilla on merkittävä asema maataloudessa niin alkutuotannossa kuin taloudellisen toiminnan monipuolistamisessa tiloilla ja maaseudulla.
<P>
Mielestäni meidän on kiinnitettävä huomiota suureen köyhyyteen ja syrjäytymiseen, jotka koskevat maaseudulla eläviä naisia ja korostavat siten tarvetta tehokkaisiin toimenpiteisiin, joilla taataan yhteisen maatalouspolitiikan tärkeimpänä tavoitteena tasa-arvoiset mahdollisuudet maaseudulla eläville naisille. Tässä yhteydessä maaseudulla asuvien naisten elämänlaatua on ehdottomasti parannettava tarjoamalla heille mahdollisimman helppo pääsy koulutukseen ja ammatilliseen koulutukseen, elinikäiseen oppimiseen, tehokkaisiin ja paikallisiin julkisiin terveydenhuoltopalveluihin, puhumattakaan lasten ja perheiden tukemiseen tarkoitetuista infrastruktuureista ja palveluista.
<P>
Haluan korostaa, että naisten tasa-arvoisten mahdollisuuksien parantamiseen maaseudulla kuuluu heidän asemansa edistäminen paremmin maataloudessa ja muilla taloudellisen toiminnan alueilla, mukaan lukien maatalouden monitoiminnallisuuden suojelemisessa.
<SPEAKER ID="253" NAME="Viviane Reding" LANGUAGE="EN">
Arvoisa puhemies, haluan aluksi kiittää esittelijää ja maatalouden ja maaseudun kehittämisen valiokunnan jäseniä, sillä oli tärkeää ottaa tämä asia käsiteltäväksi.
<P>
Komissio tietää hyvin, että naisilla on keskeinen asema maataloudessa ja maaseudulla. Komissio ymmärtää, että asia kuuluu maaseudun kehittämispolitiikan tehtäviin. Maaseudun kehittämisestä annetussa asetuksessa tarjotaan tukea monella alueella, jotka ovat tärkeitä maaseudulla eläville naisille. Mikroyritysten perustaminen ja kehittäminen, maataloushankkeiden arvon lisääminen ja myyntipisteiden etsiminen niille ovat vain joitakin esimerkkejä.
<P>
Maaseudun kehittämispolitiikassa on myös mahdollisuuksia auttaa miehiä ja naisia tasapainottamaan perhe- ja työelämä keskenään. Esimerkiksi peruspalvelutoimenpiteen nojalla voidaan tukea sosiaalipalveluita kuten päiväkoteja lapsille tai hoitopaikkoja vanhuksille. Lisäksi paikallisille kuljetuspalveluille ja pienimuotoisille infrastruktuureille voidaan myöntää tukea.
<P>
Tilanteet maaseudulla ovat hyvin erilaisia eri jäsenvaltioissa myös naisia koskevien mahdollisuuksien ja vaatimusten osalta. Jäsenvaltioiden ja alueiden on analysoitava tarkasti tilanne ja suunniteltava räätälöityjä toimenpiteitä, jotka sopivat paikallisiin olosuhteisiin, ja ottaa huomioon naisten kohtaamat erityiset ongelmat. Jäsenvaltiot voivat esimerkiksi asettaa naiset etusijalle tiettyjen toimenpiteiden yhteydessä. Jäsenvaltiot voivat lisäksi käyttää rahoitusjärjestelyjä perustaakseen vakuusrahastoja, jotta ne auttavat naisia saamaan luottoa. Naisilla tulisi myös olla merkittävä asema Leader-ohjelmassa, johon heidän pitäisi tuoda omat erityiset etunsa ja erityisen potentiaalinsa saadakseen alueen kehitysmahdollisuudet käyttöön.
<P>
Komissio on yhtä mieltä siitä, että olisi hyödyllistä, jos naisten tilannetta koskevia tietoja olisi lisää. Olisi kuitenkin vaikeaa taivutella jäsenvaltiot lisäämään raportoinnin taakkaa, etenkin kun ne vaativat nyt yksinkertaistamista. Mutta tiedoista, joiden osalta on mahdollista, tulisi esittää ja analysoida sukupuolen mukaan eriteltyjä tilastotietoja. Komissio liittää käytettävissä olevaa tietoa naisista kertomukseensa, joka koskee maaseudun kehittämistä koskevien strategisten suuntaviivojen täytäntöönpanon edistymistä.
<P>
Eräs hyvin tärkeä tekijä naisten aseman edistämisessä maataloudessa ja maaseudulla on kokemusten vaihto. Haluan tässä yhteydessä kiinnittää huomionne eurooppalaisen maaseudun kehittämisen verkostoon ja sen olennaisiin kansallisiin verkostoihin. Niiden avulla voidaan oppia muiden parhaista käytännöistä. Olisikin toivottavaa, että yhä useampi naisjärjestö hyödyntäisi olemassa olevia verkostoja yhdistääkseen eri maaseutualueilla elävät naiset.
<SPEAKER ID="254" NAME="Puhemies">
(IT) Keskustelu on päättynyt.
<P>
Äänestys toimitetaan tiistaina 5. huhtikuuta 2011.
<P>
Kirjalliset lausumat (työjärjestyksen 149 artikla)
<SPEAKER ID="255" NAME="Iosif Matula" LANGUAGE="RO">
Olen kotoisin Romaniasta, jossa suurin osa väestöstä asuu maaseudulla. Juuri sen vuoksi tiedän, että meidän on ehdottomasti kiinnitettävä enemmän huomiota naisten asemaan maaseudulla ja otettava huomioon erityiset mahdollisuudet ja haasteet.
<P>
Kulttuuri- ja koulutusvaliokunnan sekä aluekehitysvaliokunnan jäsenenä haluan korostaa, että tarvitaan ammatillisen koulutuksen järjestelmä, jossa naisille tarjotaan sopivaa tuotantoon ja yrittäjyyteen liittyvää koulutusta. Tämä on erityisen tärkeää, jotta Eurooppa 2020 -strategian tavoitteet voidaan saavuttaa. Tämä voidaan saavuttaa myös parantamalla viljelijöiden mahdollisuuksia käyttää laajakaistapalveluita.
<P>
Naisten yrittäjyyden tukeminen voi tuoda heille tuloja, jotka tukevat vakaata elämäntapaa ja tarjoavat heille siten taloudellista riippumattomuutta. Sen avulla voidaan poistaa sosiaalisen syrjäytymisen ja köyhyyden vaikutukset, joilla on suhteettomat vaikutukset naisiin.
<P>
Puhumme myös tässä samassa yhteydessä yhteisen maatalouspolitiikan tulevasta uudistuksesta, jossa meidän on kiinnitettävä entistä enemmän huomiota maaseudulla elävien naisten asemaan ja tarpeisiin. On edelleen haasteellista tehdä maaseudulla elämisestä ja maataloudesta entistä houkuttelevampaa, mutta se voi tarjota maaseudulla eläville naisille todellisia mahdollisuuksia taloudelliseen ja henkilökohtaiseen kehittymiseen.
<SPEAKER ID="256" NAME="Jarosław Kalinowski" LANGUAGE="PL">
Useimmiten miehet valitsevat uran maatalousalalla, mutta naiset ovat eläneet aina maaseudulla ja heidän panostaan on valitettavasti aina aliarvioitu. Naisten jatkuva toiminta ja pitkäaikainen lähestymistapa moniin asioihin auttavat parantamaan elämän- ja työn laatua maaseudulla. He eivät kuitenkaan ole useinkaan edustettuina, kun suunnitellaan varojen käyttöä, ja naisviljelijöiden tarpeiden huomioiminen tässä yhteydessä voisi tuoda monia etuja maaseutuyhteisöille. Meidän pitäisi varmistaa, että naisilla olisi mahdollisuus kehittyä ammatillisesti tarjoamalla todellista apua koulutuksen tai myös ammatinvalinnanohjauksen muodossa. On tärkeää mainostaa maaseutua naisille houkuttelevana työpaikkana, jossa voi toteuttaa sekä perhettä että uraa koskevia suunnitelmia.
