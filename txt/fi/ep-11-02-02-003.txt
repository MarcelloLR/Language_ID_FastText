<CHAPTER ID="003">
Puhemiehen julkilausumat
<SPEAKER ID="007" NAME="Puhemies">
(PL) Haluaisin kertoa viisi uutista alustavina huomautuksina.
<P>
Ensinnäkin käsittelen Välimeren tilannetta, joka muuttuu hyvin nopeasti, kuten me kaikki tiedämme. Euroopan parlamentti oli ja on valmis antamaan tukensa kansalaisten eli meidän eurooppalaisten naapureidemme itsensä käynnistämille demokraattisille muutoksille. Kun keskustelemme tänään Tunisiasta, keskustelemme kumppanimaasta, joka on jo siirtynyt polulle kohti todellista demokratiaa. Vain vähän aikaa sitten tapasin viiden muun Euroopan parlamentin jäsenen kanssa Tunisian ulkoministerin.
<P>
Egyptin tilanne on erilainen, ja on epävarmempaa, mihin suuntaan sitä vievät muutokset, jotka ovat jo peruuttamattomia. Näitä muutoksia on kuitenkin jatkettava. Näillä kahdella maalla on yksi yhdistävä tekijä: kaikkien demokraattisten voimien on pikaisesti pyrittävä kaikin tavoin tekemään ensin poliittisia uudistuksia ja sitten taloudellisia ja sosiaalisia uudistuksia. Niiden on myös luotava perusta vapaille ja demokraattisille vaaleille, niin että ihmisten demokratiavaatimuksiin varmasti vastataan. Meidän on myös tehtävä tiettäväksi - minkä myös teemme tällä istuntojaksolla sekä tämänpäiväisen että huomisen äänestyksen aikana - että naapurimaiden demokratia on Euroopan unionille aivan yhtä tärkeää kuin niiden vakaus. Demokratiaa ja vakautta ei voida asettaa vastakkain, koska kumpikin on välttämätöntä.
<P>
Toinen asia on se, että 20. tammikuuta 2011 oli Latvian historiallisesti "verisunnuntaina" tunnetun päivän 20. vuosipäivä. Tuona päivänä entisen Neuvostoliiton OMON-yksiköt hyökkäsivät juuri syntyneen valtion pääkaupungin strategisiin rakennuksiin. Latvian itsenäisyyttä puolustavilla barrikadeilla kuoli seitsemän ihmistä ja useita loukkaantui.
<P>
Alankomaalainen ja siten EU:n kansalainen Zahra Bahrami hirtettiin Iranissa 29. tammikuuta 2011 kansainvälisten normien vastaisen oikeudenkäynnin jälkeen. Vaadin Iranin viranomaisia antamaan selvityksen Zahra Bahramia vastaan esitetyistä syytteistä ja vaikeaselkoisesta oikeudenkäynnistä. Euroopan unioni on sitä mieltä, että kuolemanrangaistusta ei voida koskaan pitää oikeudenmukaisena tekona.
<P>
Ihmisoikeuksien puolustaja ja kansalaisoikeusaktivisti David Kato murhattiin Ugandassa 26. tammikuuta 2011. Vaadin Ugandan viranomaisia pidättämään tämän rikoksen tekijät. Me kaikki tuomitsemme sen, että homoseksuaalisuutta pidetään tässä maassa edelleen rikoksena.
<P>
Lopuksi viimeinen uutiseni: Liittyen Eurooppa-neuvoston 4. helmikuuta pidettävän kokouksen valmistelua koskevaan tämänpäiväiseen keskusteluun haluan ilmoittaa teille, että 8. helmikuuta eli ensi viikolla pidetään puheenjohtajakokous, joka on kaikille parlamentin jäsenille avoin. Eurooppa-neuvoston puheenjohtaja Herman Van Rompuy on vieraana tässä erityiskokouksessa, jossa hän esittelee perjantain huippukokouksen päätelmät noudattaen Lissabonin sopimusta, jonka mukaan puheenjohtajan on annettava meille näistä asioista kertomus.
<SPEAKER ID="008" NAME="Michael Cashman" AFFILIATION="S&amp;D">
(EN) Arvoisa puhemies, toivon, että parlamentti ja te suotte minulle ilon onnitella teitä julkilausumasta, jonka annoitte Ugandassa murhatun David Katon puolesta. Kuten te sanoitte, hän oli ihmisoikeuksien puolustaja ja puolusti lesbojen, homojen ja biseksuaalien oikeuksia.
<P>
Haluan vain todeta, että me tässä parlamentissa olemme hyväksyneet esityksen Ugandan tapahtumista. On erittäin tärkeää, että me tuemme Ugandan kansalaisyhteiskuntaa ja muistamme, että David oli jättiläinen, joka oli niiden yläpuolella, jotka julistavat vihaa ja syrjintää, ja meidän pitää muistaa hänen perhettään tänä surullisena aikana.
<SPEAKER ID="009" NAME="Puhemies">
(PL) Kiitos.
