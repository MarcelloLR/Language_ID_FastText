<CHAPTER ID="016">
Minuutin puheenvuorot poliittisesti tärkeistä aiheista
<SPEAKER ID="032" NAME="Kinga Gál" AFFILIATION="PPE-DE">
(HU) Arvoisa puhemies, Unkarin tiedeakatemia järjesti viime viikolla kolmatta kertaa World Science Forum -tapahtuman yhteistyössä EU:n, Unescon ja kansainvälisen tiedeneuvoston (International Council for Science) kanssa. Tapahtumaan osallistui tiedemiehiä ja päätöksentekijöitä yli 60 maasta, ja heidän joukossaan oli neljä valtionpäämiestä, Unescon pääjohtaja sekä komission ympäristö- [...] (välihuuto: Arvoisa puhemies, olen pahoillani, mutten voi jatkaa tällä tavoin!).
<P>
Koska Unkarin tasavallan presidentti László Sólyom suositteli avauspuheenvuorossaan maailman ympäristöjärjestön perustamista, YK:n ympäristöohjelman johtajat ilmoittivat uuden kansainvälisen organisaation perustamisesta. Tapahtumassa esitettiin, että mahdollisimman monen maan parlamentin pitäisi perustaa tulevista sukupolvista vastaavan valtuutetun virka.
<P>
World Science Forum -tapahtuman tärkein viesti oli se, että tutkijoiden ja poliitikkojen on tehtävä yhteistyötä pysäyttääkseen ilmastonmuutoksen ja ympäristön tuhoutumisen. Osallistujien mukaan Budapestista tuli ”tieteen Davos”, toisin sanoen Budapest merkitsee tieteelle nyt samaa kuin Davos taloudelle.
<P>
Seuraava tapahtuma järjestetään vuonna 2009. Silloin Budapestissa järjestetään luovuuden teemavuoden päätapahtuma, johon on kutsuttu tieteestä, koulutuksesta ja taloudesta vastaavia ministereitä maailman kaikista maista. Pyydän komissiota ja teitä tukemaan tapahtumaa ja sen taustalla olevaa ajatusta eli sitä, että meidän on puolustettava itseämme ja tulevia sukupolvia sekä ympäristöä ja kestävyyttä. Arvoisa puhemies, kiitos puheenvuorosta.
<SPEAKER ID="033" NAME="Eluned Morgan" AFFILIATION="PSE">
(EN) Arvoisa puhemies, yksi suurimmista EU:n politiikkaan liittyvistä ongelmista on täytäntöönpano. Tämä pitää erityisen hyvin paikkansa Lissabonin strategiaa ja ilmastonmuutosta koskevien direktiivien tapauksessa.
<P>
Rakennusten energiatehokkuudesta annettu direktiivi olisi pitänyt panna täytäntöön kaikissa jäsenvaltioissa 4. tammikuuta 2006. Tämä olisi johtanut valtaviin energiasäästöihin. Ongelmana on se, että vain kahdeksan jäsenvaltiota on ilmoittanut panneensa direktiivin kokonaan täytäntöön aikataulun mukaisesti. Tämä tarkoittaa sitä, että Ranska, Italia, Belgia, Luxemburg, Yhdistynyt kuningaskunta, Espanja, Itävalta, Suomi, Ruotsi, Viro, Latvia, Puola, Tšekin tasavalta, Slovenia, Unkari, Romania, Kreikka, Kypros ja Malta eivät ole panneet täytäntöön lakia, jonka ne ovat itse hyväksyneet.
<P>
Ellei EU:n lainsäädäntöä noudateta aikataulun mukaisesti, EU menettää uskottavuutensa eikä sen pyrkimyksiä vähentää hiilidioksidipäästöjä oteta vakavasti. Arvoisa puhemies, pyydän, että kirjoitatte juuri mainitsemilleni jäsenvaltioille ja kehotatte niitä nopeuttamaan tämän tärkeän direktiivin täytäntöönpanoa.
<SPEAKER ID="034" NAME="Cristian Silviu Buşoi" AFFILIATION="ALDE">
(RO) Arvoisa puhemies, Italian kansalaisten turvallisuus Italian alueella kuuluu Italian hallituksen yksinomaiseen toimivaltaan. Romanian hallitus ei voi puuttua asiaan millään tavalla. Romanian hallitus voi kuitenkin tehdä yhteistyötä ja pyrkiä tarjoamaan mahdollisimman paljon tietoa ehkäistäkseen Romanian kansalaisten mahdollisesti tekemiä rikoksia, ja se on jo tehnytkin näin.
<P>
Italian hallituksella ei ole ollut tähän asti minkäänlaista strategiaa sen alueella elävien romanien tilanteen parantamiseksi. Paras todiste asiasta on se, ettei Italian hallitus ole hakenut EU:n rahastoista tukea romanien kotouttamiseen, vaikka romanit ovat selvästikin olleet jo monta vuotta ongelma, joka on vaatinut toimia.
<P>
EU:n jäsenvaltioilla on oikeus karkottaa rikollisia, mutta yhdelläkään EU:n jäsenvaltiolla ei ole oikeutta karkottaa EU:n kansalaisia siksi, että he saattaisivat tehdä rikoksia, ilman että he ovat syyllistyneet minkäänlaiseen tuomittavaan tekoon.
<P>
Tällaisista tilanteista säädetään direktiivissä 2004/38/EY, mutta Italian hallituksen asetus menee direktiiviä pidemmälle.
<P>
Euroopan parlamentin ja EU:n virkamiesten pitäisi ottaa kantaa 1. marraskuuta 2007 annettuun asetukseen nro 181 ja kehottaa Italian parlamenttia varmistamaan, että laki vastaa lopullisessa muodossaan EU:n direktiivin kirjainta ja henkeä.
<SPEAKER ID="035" NAME="Mirosław Mariusz Piotrowski" AFFILIATION="UEN">
- (PL) Arvoisa puhemies, Ranskan entinen presidentti sekä Ranskan ja Hollannin kansanäänestyksessä hylätyn perustuslakisopimuksen pääsuunnittelija Valéry Giscard d'Estaing totesi hiljattain, että Lissabonissa hyväksytty EU:n uudistussopimus on vain perustuslakisopimuksen tarkistettu versio, josta on poistettu tarkoituksella viittaukset perustuslakiin.
<P>
Lainaan hänen sanojaan: ”ennen kaikkea kansanäänestysten uhan torjumiseksi välttämällä kaikenlaista perustuslakiin liittyvää sanastoa”. Lainaus päättyy.
<P>
Näin EU:n kansalaiset saivat kuulla, että uudistussopimuksesta järjestettävä kansanäänestys olisi uhka Euroopalle, ja tämän sopimuksen laatijat myönsivät, että EU:n kansalaisia pyritetään tieten tahtoen johtamaan harhaan.
<P>
Tämä pöyristyttävä lausunto osoittaa, että sopimuksesta on järjestettävä kansanäänestykset. Ennen niiden järjestämistä tarvitaan kuitenkin rehellistä keskustelua erityisesti Euroopan parlamentissa. Meidän on kerrottava äänestäjillemme, mikä tämä asiakirja tosiasiassa on.
<SPEAKER ID="036" NAME="Věra Flasarová" AFFILIATION="GUE/NGL">
(CS) Arvoisa puhemies, hyvät parlamentin jäsenet, tavatessani hiljattain Tšekin kansalaisia sain kuulla, että jotkut kärsivät edelleen siitä, ettei EU:n lainsäädäntöä kotimaansa ulkopuolella matkustaville vammaisille myönnettävistä helpotuksista ole vieläkään yhtenäistetty. Olen jo puhunut tänä vuonna täällä parlamentissa siitä, että jos EU:n lainsäädäntöä yhtenäistettäisiin siten, että eriasteisista henkisistä ja ruumiillisista vammoista kärsivät ihmiset voisivat saada yhden asiakirjan, joka oikeuttaisi heidät helpotuksiin kaikkialla EU:ssa, he voisivat käyttää oikeuttaan liikkua vapaasti. Tämä helpottaisi myös heidän osallistumistaan yhteiskuntaelämään.
<P>
Kansalaiset toivat esiin myös toisen asian, johon meidän on kiinnitettävä huomiota: Euroopan sosiaalirahastosta rahoitettavien hanke-ehdotusten toimittamiselle asetetut määräajat. On hienoa, että rahastot on tarkoitettu puutteenalaisille kansalaisille. Vammaisjärjestöt katsovat kuitenkin, että määräaika, jossa hanke-ehdotukset pitäisi laatia ja toimittaa ilmoituksen julkaisemisen jälkeen, on epäinhimillinen jopa täysin terveille ihmisille. Tiedän, että uudistussopimuksessa kiinnitetään enemmän huomiota vammaisiin, mutta silläkään ei ratkaista kaikkea. Meidän on siksi pohdittava, onko vammaisiin kiinnitettävä enemmän huomiota. Missä kulkee terveiden ja vammaisten välinen raja? Kuka loppujen lopuksi on avun antaja ja kuka avun saaja? Kuka tahansa meistä saattaa löytää jonakin päivänä itsensä tämän yhtälön toiselta puolelta.
<SPEAKER ID="037" NAME="Bernard Wojciechowski" AFFILIATION="IND/DEM">
- (PL) Arvoisa puhemies, Puolan lehdistön mukaan 11. maaliskuuta 2004 tapahtuneen terrori-iskun uhrien muistoksi pystytetystä muistomerkistä on jäänyt pois kahden puolalaisuhrin nimet. Puuttuvat nimet ovat Danuta Teresa Szpila ja Alina Maria Bryk. Asia loukkaa uhrien perheitä. Muistomerkki paljastettiin kahdeksan kuukautta sitten.
<P>
Muistomerkistä on jätetty pois myös marokkolaisten ja romanialaisten maahanmuuttajien nimiä. Kysyn siksi Euroopan parlamentin espanjalaisjäseniltä, onko tämä virhe jo korjattu. Miksi nämä nimet ovat jääneet pois muistomerkistä? Arvoisa puhemies, kehotan myös teitä osoittamaan kiinnostusta ja puuttumaan asiaan.
<SPEAKER ID="038" NAME="Dimitar Stoyanov" AFFILIATION="ITS">
(BG) Arvoisa puhemies, hyvät parlamentin jäsenet, Ahmed Dogan, joka on perustuslain vastaisen turkkilaispuolueen ”Oikeus- ja vapausliike” johtaja ja mukana Bulgarian hallituksessa, julisti paikallisvaalien uusintaäänestyksen iltana, että äänten ostaminen on eurooppalainen käytäntö. Tämä häpeällinen lausunto suututti - ja syystäkin - Baijerin osavaltion kanslian eurooppaministerin Markus Söderin. Söder vaati Die Welt -lehden haastattelussa, että asiasta järjestettäisiin tutkinta ja että EU:n määrärahojen maksaminen Bulgarialle jäädytettäisiin.
<P>
Oikeus- ja vapausliike on turkkilaisen terroristijärjestön poliittinen haara. Ahmed Dogan perusti järjestön, minkä vuoksi hänet tuomittiin terrorismista ja vangittiin. Ataka-puolue on vastustanut aina, aivan alusta asti mafiarakenteita, jotka ostavat ääniä, kiristävät bulgarialaisia taloudellisesti ja syrjivät heitä hirvittävällä tavalla heidän omassa kotimaassaan.
<P>
Jos EU:n määrärahojen maksaminen pysäytettäisiin, bulgarialaisia rangaistaisiin poliittisen mafian teoista. Siksi onkin parempi pysäyttää Dogan itse! Jos hänen mielestään äänten ostaminen on eurooppalainen käytäntö, voitte kuvitella, kuinka oikeus- ja vapausliikkeen neljä edustajaa pääsivät tänne Euroopan parlamenttiin Euroopan liberaalidemokraattien liiton ryhmään!
<P>
Euroopan parlamentin pitäisi tuomita Ahmed Doganin demokratian vastaiset lausunnot ja perustaa tutkintavaliokunta tutkimaan hiljattain järjestettyjä paikallisvaaleja ja tämän vuoden toukokuussa pidettyjä Euroopan parlamentin vaaleja. Kiitos.
<SPEAKER ID="039" NAME="Jaroslav Zvěřina" AFFILIATION="PPE-DE">
(CS) Arvoisat parlamentin jäsenet, Tšekin tasavallan kansalaiset ottivat ilolla vastaan lopullisen päätöksen EU:n yhdeksän jäsenvaltion liittämisestä Schengen-alueeseen. Tämä tuo mukanaan muodollisia muutoksia turvallisuusjärjestelmään ja kansallisten rajojen valvontaan ja helpottaa tavaroiden ja ihmisten vapaata liikkumista. Asiaan liittyy kuitenkin myös yllättäviä ongelmia. Hiljattain pidetyssä Etelä-Böömin, Baijerin ja Ylä-Itävallan paikallisviranomaisten kokouksessa asiantuntijat mainitsivat, että Šumavan kansallispuiston niin sanottu häirintäkieltoalue (non-interference zone) saattaa muodostaa kansallisille rajoille uuden esteen. Baijerin rajalta kulkee häirintäkieltoalueelle muutamia matkailureittejä, eivätkä tiukat ympäristölait salli näiden reittien kulkua Tšekin alueen läpi. Vielä jonkin aikaa sitten Tšekin ja Itävallan sekä Tšekin ja Saksan välisillä rajoilla kulki rautaesirippu, joka erotti demokraattisesta maailmasta entisen Itä-Saksan ja Tšekkoslovakian, joissa vallitsi totalitaarinen kommunistihallinto. Edessämme saattaa olla tilanne, jossa näiden alueiden ihmisiä erottaa toisistaan rautaesiripun sijaan vihreä esirippu.
<SPEAKER ID="040" NAME="Bernd Posselt" AFFILIATION="PPE-DE">
(DE) Arvoisa puhemies, pyydän anteeksi, mutta saksan kielen tulkkimme, joka on muutoin äärimmäisen taitava, sanoi toiseksi viimeisessä puheenvuorossa Söderin olevan Bulgarian eurooppaministeri. Mielestäni on tärkeää huomauttaa, että hän on itse asiassa Baijerin eurooppaministeri ja että tämä osoittaa, kuinka tärkeää on, että saamme jälleen kirjalliset pöytäkirjat emmekä vain audiovisuaalisia äänityksiä.
<SPEAKER ID="041" NAME="Puhemies">
(DE) Asia merkitään pöytäkirjaan.
<P>
Annan nyt puheenvuoron Vasile Dînculle. Eikö hän ole paikalla?
<SPEAKER ID="042" NAME="Richard Corbett" AFFILIATION="PSE">
(EN) Arvoisa puhemies, tämä keskustelu on ”catch-the-eye”-keskustelu.
<P>
Kuinka tämä parlamentin jäsen onnistui saamaan huomionne olematta edes läsnä?
<SPEAKER ID="043" NAME="Puhemies -">
(EN) Jos tavoitteenanne on edistää ”catch-the-eye”-periaatetta, olette onnistunut siinä!
<SPEAKER ID="044" NAME="Kristian Vigenin" AFFILIATION="PSE">
(EN) Arvoisa puhemies, haluan kiinnittää huomionne siihen, että äärioikeistolaisten voimien toiminta on lisääntynyt. Unohdamme tämän toisinaan ja annamme sen jopa anteeksi.
<P>
Alle kuukauden sisällä on tapahtunut useita huolestuttavia asioita. Lokakuussa italialaisten nuorten joukko häpäisi holokaustin muiston huutamalla Hitlerin nimeä Dachaun keskitysleirillä. Espanjassa rasistit ovat hyökänneet maahanmuuttajia vastaan Barcelonassa ja Madridissa. Unkarin puolisotilaallinen kansalliskaarti on paljastanut väkivaltaiset kasvonsa Budapestissa. Olemme nähneet viime päivinä, kuinka Euroopan unionin perusarvojen vastaiset äärioikeistolaiset ajatukset ovat turmelleet Belgian ja Italian poliittista elämää ja vaikuttaneet poliittisiin päätöksiin ja toimiin.
<P>
Erityistä huomiota pitäisi kiinnittää siihen, kuinka äärioikeistolaiset kokoontuivat viime viikolla Prahassa tarkoituksenaan juhlia Kristalliyön nimellä tunnettua juutalaisvainoa, joka alkoi 9. marraskuuta 1938. Näistä tapauksista on tulossa osa päivittäistä elämäämme. On aika havahtua. Euroopan parlamentin jäseninä meidän pitäisi taistella etunenässä niiden periaatteiden puolesta, jotka ovat tuoneet meidät tänne parlamenttiin. Nämä arvot ovat rauha, demokratia, suvaitsevaisuus, oikeudenmukaisuus ja yhteisvastuullisuus. Korostan, että se, että Euroopan parlamentissa toimii äärioikeistolainen poliittinen ryhmä, rohkaisee ääriryhmien kannattajia eri puolilla Eurooppaa. Toivon, että tämä demokratian loukkaaminen saadaan pian päättymään.
<SPEAKER ID="045" NAME="Marios Matsakis" AFFILIATION="ALDE">
(EN) Arvoisa puhemies, on lähes varmaa, että suu- ja sorkkatautivirus, joka aiheutti valtavaa vahinkoa Yhdistyneen kuningaskunnan taloudelle viime kesänä, oli peräisin Pirbright Laboratorysta Surreysta. Tämä laitos on laboratorio, jota Euroopan unioni konsultoi, ja sen odotetaan suojelevan eläimiämme tartuntataudeilta eikä aiheuttavan epidemioita ammattitaidottomuudellaan.
<P>
Kahden viime viikon aikana sama laboratorio on ajautunut toiseen fiaskoon. Se on antanut Kyproksen lähettämistä eläinperäisistä näytteistä sekavia ja toisinaan ristiriitaisia suu- ja sorkkatautituloksia. Tämä ilmeisen vastuuton toiminta on vaikuttanut vakavasti satoihin kasvattajiin Kyproksella. Kyproksen viranomaiset syyttävät Euroopan komissiota koko sotkusta, ja kansalaiset ovat ymmärrettävästi järkyttyneitä.
<P>
Voisitteko ystävällisesti pyytää komissiota suojelemaan maataloutta poistamalla Pirbright Laboratoryn eläinkoeasioissa konsultoitavien laboratorioiden luettelosta ja korvaamaan sen luotettavammalla laitoksella, ennen kuin kyseinen laboratorio tekee jälleen vaarallisen virheen?
<SPEAKER ID="046" NAME="Mieczysław Edmund Janowski" AFFILIATION="UEN">
- (PL) Arvoisa puhemies, haluan ottaa esiin asian, josta me kaikki jouduimme kärsimään vähän aikaa sitten, eli kellon siirtämisen kesäajasta talviaikaan (ja maaliskuussa jälleen takaisin kesäaikaan).
<P>
Kellon siirtämisen on sanottu tuottavan huomattavia energiasäästöjä. Minusta kuitenkin vaikuttaa siltä, ettei tämä pidä paikkansa, sillä päivänvalon määrä ei joka tapauksessa muutu. Myöskään katuvalaistuksen määrä ei muutu, koska sitä säädellään automaattisesti saatavissa olevan luonnonvalon määrän mukaan.
<P>
Teollisuuslaitosten energiankulutus ei muutu. Ainoat pienet säästöt liittyvät kotitalouksien energiankulutukseen. Joudumme kuitenkin tulostamaan uusia aikatauluja ja pysäyttämään junia. Muutos aiheuttaa vaikeuksia vanhuksille ja lapsille sekä häiriöitä tietojärjestelmiin. Arvoisa puhemies, olisin iloinen, jos komissio voisi antaa parlamentille virallista tietoa kellon siirtämisen hyödyistä ja haitoista.
<SPEAKER ID="047" NAME="James Nicholson" AFFILIATION="PPE-DE">
(EN) Arvoisa puhemies, haluan kiinnittää parlamentin huomion Kansainvälisen jalkapalloliiton FIFA:n ehdotukseen siitä, että Pohjois-Irlannissa syntyneet pelaajat saisivat edustaa Irlannin tasavaltaa. Pohjois-Irlannin jalkapallojoukkueella on hieno menneisyys, joka ulottuu monien vuosikymmenten päähän. Pohjois-Irlannilla on ollut vuosien varrella monia taitavia jalkapallojoukkueita, jotka ovat lyöneet monen suuren eurooppalaisen maan joukkueet. Näiden vuosien aikana Pohjois-Irlannilla on ollut vaikeaa, aivan kuten viimeisten 30 vuodenkin aikana. Tästä huolimatta jalkapallo on onnistunut saattamaan ihmiset yhteen. Haluan siksi tehdä FIFA:lle selväksi, että sen ehdotus on huono eikä varmasti paranna Pohjois-Irlannin mahdollisuuksia kehittyä tulevaisuudessa - varsinkin kun uskoimme tilanteen olevan palaamassa normaaliksi.
<SPEAKER ID="048" NAME="Glyn Ford" AFFILIATION="PSE">
(EN) Arvoisa puhemies, haluan puhua Cadbury Schweppesista, joka on juuri ilmoittanut vaalipiirissäni, että se aikoo sulkea Keynshamin-tehtaansa, jolloin alueelta katoaa 500 työpaikkaa, ja siirtää tuotannon Puolaan. Yhdistyneen kuningaskunnan ja Puolan ammattiliitot ovat vastustaneet tätä, sillä ne uskovat Cadbury Schweppesin yrittävän karsia kulunsa mahdollisimman pieneksi ja palkkaavan vain ihmisiä, jotka ovat valmiita työskentelemään hyvin pienellä palkalla.
<P>
Keynshamissa on valmistettu suklaata 250 vuoden ajan, ja noin sadan viimeisen vuoden ajan sitä on valmistanut Cadbury Schweppes. Se aikoo irtisanoa 500 työntekijää, ja alihankkijoihin kohdistuvat vaikutukset mukaan luettuina alueelta katoaa yhteensä noin 1 500 työpaikkaa.
<P>
Cadbury Schweppes toivoo saavansa Euroopan unionilta tukea tuotannon siirtämiseen. Kannatan täysin työpaikkojen luomiseen tähtääviä EU:n hankkeita ja toivon, että komissio jatkaa niitä - niin Yhdistyneessä kuningaskunnassa, Puolassa kuin muuallakin. Euroopan unionin varoja on kuitenkin käytettävä työpaikkojen luomiseen, ei työn siirtämiseen. Toivon, että komissiolle tulee selväksi, ettemme halua sen tukevan näitä irtisanomisia.
<SPEAKER ID="049" NAME="Czesław Adam Siekierski" AFFILIATION="PPE-DE">
- (PL) Arvoisa puhemies, EU:n yhdentymiskehitys tapahtuu vaiheittain. Schengenin sopimuksen täytäntöönpanon myötä alueeseen, jonka sisältä on poistettu rajavalvonta, liittyy jälleen joukko valtioita. Tämä on mielestämme hyvä asia, sillä suuri osa Puolan itärajasta on myös EU:n rajaa.
<P>
Schengenin sopimuksen voimaantulo on velvoittanut Puolan tehostamaan valvontaansa tällä rajalla. Viittaan erityisesti Puolan ja Ukrainan väliseen rajaan. Ukrainasta on tulossa demokraattisten ja taloudellisten muutosten myötä tärkeä kumppani EU:lle. Koska Puola ja Ukraina ovat naapurimaita, niitä yhdistää vuosisatojen pituinen yhteinen menneisyys. Meidän on nyt luotava erityisen tiiviit yhteydet kansalaistemme ja kansojemme välille ja tehtävä keskenämme yhteistyötä.
<P>
Siksi meidän on tehtävä Ukrainan ja Puolan - eli Ukrainan ja EU:n - välisen rajan ylittämisestä helppoa ja mukavaa ja pidettävä tarpeettomat hallinnolliset vaatimukset ja kustannukset mahdollisimman pieninä. Tämän rajan ei pitäisi olla alueita erottava raja vaan naapurillisen yhteistyön raja. Tulevaisuudessa sen pitäisi olla vain muodollinen raja paperilla Ukrainan liittyessä Euroopan unioniin. Toivokaamme, että näin tapahtuu.
<SPEAKER ID="050" NAME="Viktória Mohácsi" AFFILIATION="ALDE">
(HU) Arvoisa puhemies, hyvät parlamentin jäsenet, haluan puhua asiasta, joka liittyy romanialaisten romanien tilanteeseen Italiassa. Mielestäni on valitettavaa, että tarvittiin tällainen tragedia, ennen kuin Italia teki päätöksen - jota kaikki ovat tulkinneet eri tavoin - selvittää todellista ongelmaa, jonka olen tuonut esiin jokaisella foorumilla niin kauan kuin pystyn muistamaan.
<P>
Olen maininnut monta kertaa nimenomaan täällä Euroopan parlamentissa, ettei Romanian ja Bulgarian liittymisneuvotteluissa käsitelty lainkaan romanien kotouttamiseen tähtäävää politiikkaa. Se, että vähemmistöryhmät jättävät kotimaansa paremman elämän toivossa, on ongelma. On kuitenkin myös valtavan ongelmallista, että Euroopan unionin rajojen sisällä tapahtuu syrjintää ja että tietyt vähemmistöt pakotetaan lähtemään synnyinmaastaan.
<P>
On tullut aika laatia kattava strategia, jonka puolesta äänestimme - jonka puolesta Euroopan parlamentti äänesti - huhtikuussa 2005 tekemässämme päätöksessä. Pyysimme tässä päätöksessä komissiolta, että se vaatisi jäsenvaltioita laatimaan tällaisen strategian. Romania, Bulgaria, Unkaria ja Slovakia ovat jo laatineen strategian ja osallistuvat ”Decade of Roma Inclusion” -ohjelmaan.
<P>
Elleivät vuoden 2005 suuntaviivat ja parlamentin päätös olleet komission tai muiden jäsenvaltioiden mielestä tyydyttäviä, asia on otettava uudelleen käsiteltäväksi. Meidän on laadittava kattava romanistrategia sekä perustettava strategian ja asian vakavuuden painottamiseksi mahdollisimman pian niin sanottu EU:n rahasto, josta tuetaan romanien kotouttamista, erityisesti koulutuksen alalla tapahtuvan erottelun pysäyttämiseksi.
<SPEAKER ID="051" NAME="Hanna Foltyn-Kubicka" AFFILIATION="UEN">
- (PL) Arvoisa puhemies, minun oli itse asiassa tarkoitus puhua tänään Burman tilanteesta, mutta saamani tiedot velvoittavat minut kääntämään katseet jälleen Venäjään.
<P>
Samaan aikaan, kun Mafrassa valmistauduttiin Euroopan unionin huippukokoukseen, venäläisessä Kazanin kaupungissa 720 kilometrin päässä Moskovasta käytiin jälleen yksi erä viranomaisten ja tiedotusvälineiden välistä pitkään kestänyttä ottelua. Tällä kertaa uhrin osaa esitti Natalia Petrova, joka tekee dokumenttielokuvia muun muassa Tšetšeniasta. Kiduttajien osaa esittivät paikalliset, siviiliasuiset poliisit.
<P>
He pidättivät Natalia Petrovan hänen kotonaan hänen vanhempiensa ja kahden pienen lapsensa edessä. Vankeuden aikana Petrova menetti tajunsa, häntä lyötiin monta kertaa ja häntä poltettiin savukkeilla. Hän tuli tajuihinsa poliisin päämajassa, mistä hänet vapautettiin muutaman tunnin jälkeen. Lisäksi toimittajan toista lasta ja hänen äitiään pahoinpideltiin. Onko tämä hyväksyttävää toimintaa Euroopan neuvostoon kuuluvan demokraattisen valtion poliisilta? Aiotaanko nämä tapahtumat ottaa kunnolla esiin Euroopan neuvostossa, jotta Eurooppa saa tietää, mitä Venäjällä todellisuudessa tapahtuu?
<SPEAKER ID="052" NAME="Pedro Guerreiro" AFFILIATION="GUE/NGL">
(PT) Arvoisa puhemies, haluan käyttää tämän tilaisuuden ilmaistakseni Euroopan parlamentin täysistunnon alkaessa solidaarisuutemme Gestnaven ja Erectan työntekijöille, jotka puolustavat edelleen sinnikkäästi ja rohkeasti liittymistä Lisnaveen. Jos tämä liittyminen onnistuu, toteutuu sopimus, jonka Portugalin hallitus ja Mello-yhtiö allekirjoittivat 10 vuotta sitten Setúbalin niemen laivanrakennusteollisuuden rakenneuudistuksen yhteydessä. Samalla liittyminen merkitsisi myös Portugalin työlainsäädännön toteutumista.
<P>
Lopuksi haluan tuoda esiin kannattavani täysin niitä lukemattomia aloitteita, joita Gestnaven, Erectan ja Lisnaven työntekijät ovat tehneet vuosien mittaan edistääkseen lain täytäntöönpanoa ja saadakseen oikeutta työntekijöille ja Portugalin laivanrakennus- ja korjausteollisuuden tulevaisuudelle.
<SPEAKER ID="053" NAME="Avril Doyle" AFFILIATION="PPE-DE">
(EN) Arvoisa puhemies, Irlannissa hiljattain tehty mielipidetutkimus osoitti, että tuki uudistussopimukselle alkaa olla hälyttävän vähäistä: vain noin 25 prosenttia vastaajista kannatti sitä ja yli 62 prosenttia kertoi olevansa epävarma kantansa suhteen. Silti komission lainsäädäntötyöohjelman luonnoksessa vuodelle 2008 todettiin tällä viikolla, että komissio jatkaa myös työtä, jolla pyritään tarjoamaan yrityksille mahdollisuus valita EU:n laajuinen veropohja.
<P>
Dublinin Trinity Collegen vanhempi taloustieteiden lehtori, tohtori Sean Barrett on todennut tänään, että päätös laskea Irlannin yhtiöverokantaa 1980-luvun 50 prosentista 12,5 prosenttiin kymmenisen vuotta myöhemmin oli tärkein poliittinen toimenpide, jolla Irlannissa saatiin aikaan muutosta.
<P>
Ajatus EU:n laajuisesta veropohjasta ja siitä vaarallisesta vaihtoehdosta, että yhtiöitä verotettaisiin niiden myynnin perusteella kussakin maassa sovellettavan veroasteen mukaan, heikentää luottamusta, lisää irlantilaisten euroskeptisyyttä ja on esitetty erittäin huonoon aikaan uudistussopimuksen ratifioinnin kannalta.
<P>
Siksi pyydän, että tämä asia otetaan kiireesti käsiteltäväksi komission kanssa. Meidän pitää keskittyä sopimusluonnoksen tärkeisiin näkökohtiin ja sisämarkkinoiden todellisiin esteisiin eikä vaarantaa kehittyviä markkinoita, kotimaan investointeja ja sopimuksen tulevaa ratifiointia käsittelemällä harkitsematonta, epäluottamusta herättävää ja näin ollen sopimatonta ehdotusta yhteisestä veropohjasta.
<SPEAKER ID="054" NAME="Puhemies">
(DE) Komission jäsen Figel' on täällä, joten olen varma, että hän on pannut asian merkille.
<SPEAKER ID="055" NAME="Anna Záborská" AFFILIATION="PPE-DE">
(SK) Arvoisa puhemies, tuleva marraskuun 17. päivä on Tšekin ja Slovakian kansalle symbolisesti yhtä tärkeä päivä kuin Berliinin muurin murtuminen saksalaisille.
<P>
Kahdeksantoista vuotta sitten sivistymätön totalitaarinen hallinto tuli tiensä päähän näissä maissa. Tämän seurauksena Tšekin ja Slovakian kansasta on tullut jälleen osa Eurooppaa. Tästä syystä 17. marraskuuta on vuosipäivä, joka symboloi elävästi muistamisen arvoista, tärkeää asiaa. Yhdentynyt Eurooppa perustuu paitsi natsismin myös kommunismin kukistamiseen. Siinä, missä natsien tekemät rikokset ja natsirikolliset ovat olleet uhka Euroopalle, sama koskee myös kommunistihallinnon rikoksia.
<P>
Haluan muistuttaa teitä paavi Johannes Paavali II:n perinnöstä. Hänen kuuluisat sanansa ”Älkää pelätkö” olivat merkittävä solidaarisuuden osoitus eriuskoisille slovakialaisille. Haluan myös mainita presidentti Reaganin, jonka puheet ”pahan valtakunnasta” tekivät hänestä myös meidän presidenttimme, vaikkemme äänestäneetkään häntä. Kommunismi voitettiin miesten ja naisten rohkeuden ansiosta, ja vääryys sai tehdä tilaa oikeudelle. Vapaus on suuri lahja, ja olen iloinen voidessani todeta tämän tänään Euroopan parlamentin jäsenenä.
<SPEAKER ID="056" NAME="Csaba Sándor Tabajdi" AFFILIATION="PSE">
(HU) Arvoisa puhemies, hyvät parlamentin jäsenet, Euroopan parlamentin valtaenemmistö on suuttunut aivan oikeutetusti Italian tapahtumista, mutta asiaan liittyy myös paljon tekopyhyyttä. Käyttäydymme aivan kuin emme olisi tienneet, että Romaniassa elää 3-4 miljoonaa romania vaikeissa oloissa, ja aivan kuin emme olisi tienneet, että Euroopassa elää 12 miljoonaa romania. Tämä osoittaa myös, ettei Euroopan unionilla ole sen paremmin kotimaisiin vähemmistöihin, romaneihin kuin siirtolaisvähemmistöihinkään keskittyvää vähemmistöpolitiikkaa.
<P>
Olen iloinen ja ylpeä siitä, että Euroopan sosiaalidemokraattisen puolueen ryhmä on tuominnut Italian tapauksessa kollektiivisen syyllisyyden periaatteen, ja olisin myös toivonut, että ryhmäni olisi toiminut samoin, kun Slovakiassa elävä unkarilaisvähemmistö leimattiin kokonaisuudessaan.
<P>
Arvoisa puhemies, koska olette todella vähemmistöjen etua ajava puhemies, pyydän, että Euroopan parlamenttiin valitaan viimein tämän istuntokauden aikana vähemmistöasioista vastaava henkilö, että ihmisoikeuksien alivaliokunnasta tehdään viimeinkin varsinainen valiokunta ja että järjestämme vihdoin seurantaa. Kiitos.
<SPEAKER ID="057" NAME="Milan Horáček" AFFILIATION="Verts/ALE">
(DE) Arvoisa puhemies, Mihail Hodorkovskin ja Platon Lebedevin vangitsemisesta tuli kuluneeksi aivan hiljattain neljä vuotta. Lebedevillä on sydänongelmia, ja hän sairastaa hepatiittia. Emme voi hyväksyä sitä, että näitä kahta miestä pidetään vankilassa siperialaisessa Chitan kaupungissa Venäjän lainsäädännön vastaisesti.
<P>
Heidän ennenaikaisesta vapauttamisestaan tehtiin hakemukset, sillä se on Venäjän lainsäädännön nojalla mahdollista. Hakemukset kuitenkin hylättiin tekaistuista syistä hyvästä käytöksestä huolimatta. Tällä pyrittiin selvästikin pitämään oppositio mahdollisimman vähäisenä ennen ensi vuoden vaaleja.
<P>
Kun ryhmämme vieraili Moskovassa kaksi viikkoa sitten, tapasin Hodorkovskin asianajajan, Juri Schmidtin. Tapasimme myös monia muita Memorialin edustajia sekä Garri Kasparovin ja Grigori Javlinskin. He kaikki vahvistivat, että Jukosin ongelma on ennen kaikkea poliittinen ongelma. Kehotan siksi Euroopan unionia puuttumaan ihmisoikeusrikkomuksiin voimakkaammin ja selvemmin vuoropuhelussaan Venäjän kanssa. Tärkeää ei ole rankaiseminen, vaan inhimillisyys ja oikeudenmukaisuus.
<SPEAKER ID="058" NAME="Rodi Kratsa-Τsagaropoulou" AFFILIATION="PPE-DE">
- (EL) Arvoisa puhemies, hyvät parlamentin jäsenet, puhun Libanonin traagisesta poliittisesta tilanteesta sekä tehtävästä, jossa EU:ta on pyydetty kiireisesti toimimaan. Tämä päivä itsessään luonnehtii aivan liian hyvin koko kriisiä: presidentinvaaleja on siirretty jälleen kerran.
<P>
Libanoniin vaikuttavat alueelliset valtataistelut ovat syventäneet poliittisten ryhmien välistä kuilua. Tämän seurauksena kansa on joutunut tilanteen panttivangiksi, maata uhkaa sisällissota ja koko alue on epävakaa.
<P>
Euroopan unionilla on kumppanuussuhde Libanoniin, ja se noudattaa naapuruuspolitiikkansa mukaista toimintasuunnitelmaa. EU ja sen jäsenvaltiot myöntävät 40 prosenttia kansainvälisestä kehitysavusta. Euroopan unioni on kantanut vastuunsa vahvistamalla rauhanturvajoukkoja. Tämä kaikki on kuitenkin turhaa, ellei kriisin torjumiseksi saada aikaan kansallista sopimusta. Presidentinvaalien epäonnistumisen takia edessä oleva tie on vaikea, ellei jopa mahdoton. EU:n on hoidettava oma osuutensa, toimittava tehokkaana neuvottelijana ja käynnistettävä todellinen vuoropuhelu. Meillä ei ole aikaa jahkailuun, emmekä voi vain jäädä odottamaan ja katsomaan, mitä tapahtuu.
<SPEAKER ID="059" NAME="Gerard Batten" AFFILIATION="IND/DEM">
(EN) Arvoisa puhemies, Euroopan ihmisoikeustuomioistuin antoi hiljattain tuomion, jolla on kauaskantoiset seuraukset. Tuomio koski veturinkuljettajien ja palomiesten ammattiliiton (ASLEF) ja Yhdistyneen kuningaskunnan välistä kiistaa. Kiista koski Jay Leeta, joka oli ASLEF:n ja Britannian kansanpuolueen jäsen. Jay Lee erotettiin ASLEF:stä, koska hän kuului Britannian kansanpuolueeseen. Tuomioistuin ei kumonnut tätä toimenpidettä.
<P>
Britannian kansanpuolue on poliittinen puolue, jonka juuret juontavat uusnatsismiin. Silti Yhdistyneen kuningaskunnan lain mukaan siihen on täysin laillista kuulua. Yhdistyneen kuningaskunnan hallitus on myöntänyt, että ammattiliittoja koskevaa lakia on nyt tarkistettava niin, että liitot voivat erottaa jäseniä, joiden poliittista näkemystä ne eivät hyväksy.
<P>
Ammattiliittojen tehtävänä on edustaa kollektiivisesti jäsentensä keskeisiä etuja työpaikalla eikä päättää, millaiset poliittiset mielipiteet ovat hyväksyttäviä ja millaiset eivät. Tekemällä päätöksensä tuomioistuin löi jälleen yhden eurooppalaisen naulan brittien vapauksien arkkuun.
<SPEAKER ID="060" NAME="Toomas Savi" AFFILIATION="ALDE">
(EN) Arvoisa puhemies, Tbilisissä Georgiassa puhkesi viime viikolla järkyttäviä väkivaltaisia mellakoita mielenosoittajien ja poliisien välillä. On varsin hälyttävää, että presidentti Mikheil Saakašvili julisti hätätilan mellakoiden lopettamiseksi ja turvautui väkivaltaisiin kuriinpanotoimiin.
<P>
Mielenosoittajien antamien lausuntojen mukaan mellakoilla ei ollut mitään tekemistä ulkoisten vaikuttimien kanssa, vaan mielenosoittajat ilmaisivat olevansa erittäin tyytymättömiä hallitukseen.
<P>
Presidentti Saakašvili ylireagoi, sillä väkivalta ei ole oikea tapa vastata opposition aiheelliseen huoleen. Lisäksi presidentti Saakašvili ilmoitti, että Georgiassa pidettäisiin presidentinvaalit tammikuussa 2008.
<P>
Me emme saa jättää mellakoita huomiotta. EU on kehottanut Georgiaa, Euroopan naapuruuspolitiikkaan kuuluvaa maata, jatkamaan siirtymistä uuteen järjestelmään. Meidän on mietittävä, olemmeko tehneet parhaamme välttääksemme tällaisen kriisin puhkeamisen ja voimmeko olla varmoja siitä, ettei sama toistu jossakin muussa kohdemaassa.
<SPEAKER ID="061" NAME="Tunne Kelam" AFFILIATION="PPE-DE">
(EN) Arvoisa puhemies, hiljattain pidetyssä Mafran huippukokouksessa Venäjä ehdotti EU:n jäsenvaltioiden ihmisoikeustilannetta valvovan laitoksen perustamista. Venäjän edustajat ehdottivat tätä poliittista toimenpidettä vastapainoksi EU:n jatkuvalle kritiikille Venäjän ihmisoikeustilanteen heikkenemisestä. Venäjä rahoittaisi kyseisen laitoksen toiminnan.
<P>
Mielestäni EU:n johtajien pitäisi periaatteessa välttää tällaisia pyrkimyksiä politisoida ihmisoikeusasiat. EU:n ja Venäjän välillä on asianmukaiset mekanismit ihmisoikeuksia koskevan vuoropuhelun käymiseksi. Näitä mekanismeja ei ole kuitenkaan valitettavasti käytetty asianmukaisesti, mikä johtuu lähinnä siitä, ettei Venäjä ole vastannut EU:n esiin tuomiin ongelmiin.
<P>
Saman logiikan mukaisesti presidentti Ahmadinejad voisi vaatia seuraavaksi, että EU:n alueelle perustettaisiin Iranin rahoittama laitos valvomaan ihmisoikeuksia ja tutkimaan holokaustia. Olen varma siitä, että tällaiset aloitteet ovat vain haitaksi jalolle pyrkimykselle puolustaa ihmisoikeuksia.
