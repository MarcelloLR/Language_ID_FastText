<CHAPTER ID="002">
Puhemiehen julkilausumat
<SPEAKER ID="006" NAME="Puhemies">
(PL) Kaksi viikkoa sitten osallistuin Westerplattessa 70 vuotta sitten syttyneen toisen maailmansodan muistoksi vietettyihin juhlallisuuksiin. Sota syöksi Euroopan kauhun kierteeseen, vaati miljoonia uhreja ja jakoi mantereemme kahtia lähes 50 vuoden ajaksi. Emme saa koskaan unohtaa, että sota ja väkivaltaisuudet voivat vielä palata Eurooppaamme.
<P>

<P>
Haluan puhua myös toisesta väkivallan teosta, joka tapahtui tänä kesänä. ETA surmasi kaksi Espanjan kansalliskaartin jäsentä näiden ollessa hoitamassa tehtäväänsä.
<P>
Valitettavasti joudun ilmoittamaan parlamentille, että entinen Belgiaa edustanut Euroopan parlamentin jäsen Ernest Gline kuoli 10. elokuuta 78 vuoden ikäisenä. Gline oli Euroopan parlamentin jäsen vuosina 1968-1994. Hän oli myös sosiaalidemokraattisen ryhmän jäsen vuosina 1979-1984.
<P>
Minun on valitettavasti ilmoitettava myös, että Yhdistynyttä kuningaskuntaa edustanut entinen Euroopan parlamentin jäsen Sir Christopher Prout kuoli 12. heinäkuuta 67 vuoden ikäisenä. Sir Christopher Prout, josta tuli myöhemmin lordi Kingsland, oli Euroopan parlamentin jäsen vuosina 1979-1994. Hän oli myös Euroopan demokraattien ryhmän jäsen vuosina 1987-1994.
<P>
Ennen kuin siirrymme keskusteluihin, pyydän teitä kunnioittamaan kanssani niiden muistoa, jotka uhrasivat henkensä Euroopan unionia puolustaessaan, sekä niiden muistoa, jotka omistivat elämänsä Euroopan unionin palvelemiselle auttaen työllään muuttamaan unionia siksi, mikä se on nyt.
<P>
(Parlamentti nousi seisomaan ja vietti minuutin hiljaisuuden.)
