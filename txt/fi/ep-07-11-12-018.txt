<CHAPTER ID="018">
Euratomin hankintakeskuksen perussääntö (keskustelu) 
<SPEAKER ID="090" NAME="Puhemies">
(FR) Esityslistalla on seuraavana Romana Jordan Cizeljin teollisuus-, tutkimus- ja energiavaliokunnan puolesta laatima mietintö ehdotuksesta neuvoston päätökseksi Euratomin hankintakeskuksen perussäännöstä - C6-0131/2007 -.
<SPEAKER ID="091" NAME="Franco Frattini">
komission varapuheenjohtaja. - (EN) Arvoisa puhemies, haluan ensimmäiseksi kiittää esittelijää hänen mietinnöstään.
<P>
Ydinenergia on tärkeä osa EU:n energiapolitiikkaa ja energialähteitä, ja kiinnostus ydinenergiaa kohtaan on alkanut jälleen kasvaa sekä Euroopan unionissa että kansainvälisesti.
<P>
Yli 45 toimintavuotensa aikana Euratomin hankintakeskus on auttanut varmistamaan ydinpolttoaineiden toimitukset yhteisön käyttäjille.
<P>
Hankintakeskus on Euratomin perustamissopimuksella perustettu elin. Tämä tarkoittaa sitä, että se perustuu primaarilainsäädäntöön. Sen tehtävänä on varmistaa ydinpolttoaineiden toimitusvarmuus pitkällä aikavälillä monipuolistamalla hankintalähteitä kohtuudella. Hankintakeskus varmistaa, että jäsenvaltioilla on yhtäläiset mahdollisuudet käyttää hankintalähteitä, mikä on merkittävä osa Euratomin perustamissopimusta.
<P>
Hankintakeskuksen toiminta perustuu tällä hetkellä perussääntöön, joka hyväksyttiin vuonna 1958, jolloin yhteisössä oli kuusi jäsenvaltiota. Euroopan unionin laajentuminen edellyttää perussäännön nykyaikaistamista. Juuri tähän pyrimme ehdotuksellamme, ja samasta syystä hankintakeskusta ei voida pitää Euroopan parlamentin ja Euroopan komission tekemässä toimielinten välisessä sopimuksessa tarkoitettuna uutena virastona.
<P>
Euroopan parlamentti on pyytänyt jo pitkään, että hankintakeskuksen toimintaa elvytettäisiin ja että hankintakeskus käyttäisi Euratomin perustamissopimuksen mukaisia valtuuksiaan täysipainoisesti. Haluan mainita Eugenijus Maldeikisin mietinnön nimeltä ”Euratomin toiminnan arviointi - 50 vuotta eurooppalaista ydinenergiapolitiikkaa”. Parlamentti hyväksyi tämän mietinnön aiemmin tänä vuonna. Minulla on ilo todeta, että komissio pitää useimpia tarkistuksia myönteisinä. Olen kanssanne samaa mieltä siitä, että neuvoa-antavan komitean asemaa on vahvistettava. Olen myös samaa mieltä siitä, että sen pitäisi osallistua enemmän hankintakeskuksen markkinatutkimusten laatimiseen.
<P>
Lopuksi totean pitäväni myönteisenä sitä, kuinka Euroopan parlamentti tukee Euratomin hankintakeskuksen aseman vahvistamista, sekä odottavani asiasta käytävää keskustelua.
<SPEAKER ID="092" NAME="Romana Jordan Cizelj  " AFFILIATION="PPE-DE">
esittelijä. - (SL) Arvoisa puhemies, ydinenergian merkitys on nousemassa yhä selvemmin esiin paitsi EU:ssa myös maailmanlaajuisesti. Euroopan unionin energiapolitiikalla tähdätään toimitusvarmuuteen, energiamarkkinoiden kilpailukykyyn sekä energian tuotannosta ja käytöstä aiheutuvien ympäristövaikutusten minimoimiseen. Samalla energia-alan kestävä kehitys vaikuttaa myönteisesti teknologian kehittymiseen, talouskasvuun ja työllisyyteen. Tämä kaikki viittaa Lissabonin strategian tavoitteiden saavuttamiseen.
<P>
Tasapainoinen energialähteiden yhdistelmä on yksi kestävän kehityksen, ilmaston lämpenemisen ja ilmastonmuutoksen torjunnan, tuontiriippuvuuden vähentämisen ja energian saantivarmuuden turvaamisen edellytyksistä. Myös ydinenergia on Euroopan unionissa olennainen osa tätä yhdistelmää. Siksi meidän on turvattava ydinmateriaalin varmat ja luotettavat toimitukset ja pidettävä huolta siitä, että meillä on kilpailukykyiset, toimivat energiamarkkinat, joihin voimme luottaa.
<P>
Euratomin hankintakeskus perustettiin juuri tästä syystä. Sen asemaa on vahvistettava entisestään energian maailmanmarkkinoilla tapahtuvien muutosten vuoksi. Olen tietenkin samaa mieltä komission kanssa siitä, että Euroopan unionin laajentuminen 27 jäsenvaltion unioniksi ja hankintakeskuksen uusi varainhoitoasetus edellyttävät Euratomin hankintakeskuksen perussäännön uusimista, nykyaikaistamista ja parantamista.
<P>
Olen myös korostanut mietinnössäni hankintakeskuksen aseman vahvistamista. Tarvitsemme vahvan elimen, joka hoitaa perustehtävänsä eli seuraa ydinmateriaalien ja alan palvelujen toimituksia ja kysyntää ja tekee sen lisäksi säännöllisesti tutkimuksia markkinariskeistä ja ydinmateriaalien markkinoilla vallitsevan hintatason kehittymisestä pitkällä aikavälillä. Sen on voitava päättää pitkäaikaisten ydinpolttoainesopimusten tekemisestä ja luotava kehys investoinneille jne.
<P>
Jotta hankintakeskus voisi hoitaa kaikki nämä tehtävät kunnolla, olen ehdottanut neuvoa-antavan komitean aseman vahvistamista. Katson tämän komitean olevan ensisijaisesti asiantuntijaelin. Se voi tukea monipuolisen kokemuksensa ansiosta hankintakeskusta ainutlaatuisella tavalla Euratomin perustamissopimuksen mukaisissa tehtävissä. Katson siksi, että neuvoa-antavan komitean jäsenten ja erityisesti sen asiantuntijoiden määrää pitäisi lisätä. Katson, että jäsenvaltioilla, joilla on ydinpolttoainekierron toimintaa ja jotka myöntävät myös eniten rahoitusta, on oikeus olla neuvoa-antavassa komiteassa ylimääräisenä jäsenenä.
<P>
Jotta komitean työ olisi johdonmukaista ja jotta se voisi kehittää korkeatasoista asiantuntijaosaamista, ehdotan johtokunnan perustamista. Tämä johtokunta olisi johtajien elin, joka muodostuisi puheenjohtajasta, kahdesta varapuheenjohtajasta ja kahdesta neuvonantajasta. Johdonmukaisuus voidaan turvata vain yksinkertaisella rakenteella ja määrittelemällä tarkkaan neuvoa-antavan komitean johtajien tehtävä. He toimivat yhdyssiteenä neuvoa-antavan komitean ja hankintakeskuksen pääjohtajan välillä. He koordinoivat neuvoa-antavan komitean toimintaa erityisesti sen kertomusten valmistelun, käsittelyn ja arvioinnin sekä sen ammattitaidon laajan käytön suhteen. Kilpailukykyistä ja teknologisesti kehittynyttä EU:ta koskevia tavoitteita tuskin saavutetaan investoimatta osaamiseen ja henkilöstöresursseihin.
<P>
Haluan korostaa jälleen, että avoimuutta on lisättävä ja että tämä on pitkälti hankintakeskuksen vuosikertomukseen liittyvä asia. Katson, että kaikista hankintakeskuksen suurista hankkeista pitäisi tiedottaa myös Euroopan parlamentille. Sen tehtävä hankintakeskuksen budjettimenettelyssä on määriteltävä selvemmin.
<P>
Hankintakeskuksen vuosikertomus, tutkimusten tulokset ja muut merkitykselliset tekstit on toimitettava paitsi Euroopan parlamentille myös neuvostolle, tilintarkastustuomioistuimelle ja jäsenvaltioille. Hankintakeskuksen toimintaa voidaan kehittää vain parantamalla tiedonkulkua ja luomalla hyviä käytäntöjä.
<P>
Avoimuutta voidaan lisätä myös muuttamalla hankintakeskuksen rahoitusmenetelmää, joka on ollut tähän saakka hankintakeskuksen erityisluonteen vuoksi jokseenkin monimutkainen ja epäselvä. Haluaisin yksinkertaistaa tätä menetelmää ja ehdotan siksi, että hankintakeskus toimisi samalla tavalla kuin muutkin EU:n virastot. Ydinenergia on osa käyttämiämme energialähteitä, ja haluaisin, että siihen sovellettaisiin samoja ehtoja kuin muihinkin energialähteisiin.
<P>
Jotta tilanne olisi yksinkertaisempi ja avoimempi ja vastaisi paremmin Euratomin perustamissopimuksen määräyksiä, ehdotan, että hankintakeskus saisi oman budjettikohdan, joka pidettäisiin erillään komission yksiköiden talousarviosta ja jossa hankintakeskuksen hallintomenot ja toimintamenot pidettäisiin selvästi erillään. Näin Euroopan parlamentti voisi valvoa budjettivallan käyttäjänä hankintakeskuksen talousarviota, mikä lisäisi myös EU:n avoimuutta ja demokraattisuutta.
<P>
Riippumatta siitä, päätämmekö vahvistaa ydinenergian asemaa vai emme, sen olemassaolo on osa tämän päivän todellisuutta. Haluamme varmastikin turvata toimitukset ja toimivat markkinat, mutta onnistumme tässä vain, jos meillä on pitkän aikavälin visio ja vahva elin, jolla on riittävät valtuudet ja jota valvotaan demokraattisesti. Euratomin hankintakeskuksen uudella perussäännöllä pyritään saavuttamaan nämä tavoitteet.
<P>
Haluan lopuksi kiittää neuvostoa sen tekemästä yhteistyöstä ja siitä, että se on vastannut perussääntöä koskeviin, jokseenkin vaikeisiin kysymyksiin. Kiitän myös teollisuus-, tutkimus- ja energiavaliokunnan jäseniä rakentavasta yhteistyöstä, jota he ovat tehneet tämän mietinnön laatimisen ja hyväksymisen yhteydessä. Pyydän teitä äänestämään mietinnön puolesta täysistunnossa ja kuuntelen nyt ilolla muiden jäsenten huomioita mietinnöstä.
<SPEAKER ID="093" NAME="Giles Chichester">
PPE-DE-ryhmän puolesta. - (EN) Arvoisa puhemies, haluan aivan aluksi kiittää omalta osaltani Romana Jordan Cizeljia hänen mietinnöstään. Hän on nähnyt kovasti vaivaa tehdäkseen useita vakavasti otettavia ja tuntuvia parannuksia tähän ehdotukseen.
<P>
Toivon todella, että neuvosto ottaa ne huomioon. Olen tietoinen siitä, että parlamenttia ainoastaan kuullaan asiasta. Mielestäni on myönteistä, että mietinnössä korostetaan sitä, että hankintaviraston toiminnan on oltava avointa, ja sitä asemaa, joka parlamentilla pitäisi olla hankintakeskuksen työssä.
<P>
Kannatan tältä pohjalta parlamentin budjettivaltaa käyttävän budjettivaliokunnan tarkistuksia.
<P>
Kannatan myös Romana Jordan Cizeljin ehdotuksia hankintakeskuksen ja erityisesti sen komitean roolin selkeyttämisestä. Vaikka en välttämättä olisi itse aivan yhtä innoissani lukujen kasvamisesta, mielestäni on kuitenkin äärimmäisen hyvä asia muuttaa komitean roolia avoimemmaksi ja tarkentaa sitä.
<P>
Sen sijaan minun on todettava olevani pettynyt muutamaan huonoon tarkistukseen, erityisesti tarkistukseen 39, jolla pyritään mielestäni varsin ikävällä tavalla - mutta kenties tarkoituksellisesti - täysin vastakkaiseen suuntaan hankintakeskuksen ja koko Euratomin perustamissopimuksen päämäärään ja rooliin nähden. Tässäpä sitä kuitenkin ollaan. Ei liene mikään yllätys, että tarkistuksen esitti Verts/ALE-ryhmä.
<P>
Lopuksi totean, että mielestäni on myönteistä, että kiinnostus ydinenergiaa kohtaan on elpymässä sekä Euroopan unionissa että kansainvälisesti, kuten komission jäsen jo totesi, koska se auttaa meitä merkittävällä tavalla torjumaan ilmastonmuutosta.
<SPEAKER ID="094" NAME="Atanas Paparizov">
PSE-ryhmän puolesta. - (BG) Arvoisa puhemies, hyvät parlamentin jäsenet, haluan kiittää sosialistien puolesta esittelijää Romana Jordan Cizeljiä perusteellisesta työstä ja hyvästä yhteistyöstä, jota hän teki teollisuus-, tutkimus- ja energiavaliokunnan kanssa mietintöä laatiessaan.
<P>
Mielestäni Euratomin hankintakeskuksen uuden perussäännön pitäisi heijastaa jäsenvaltioiden uutta lukumäärää sekä vastata nykyaikaisia varainhoitosäännöksiä. Perussäännön pitäisi tarjota ennen kaikkea perusta vahvistaa hankintakeskuksen asemaa ja turvata raaka-aineiden ja ydinmateriaalien säännölliset toimitukset mahdollisimman hyvin ehdoin.
<P>
Kannatan tältä osin ehdotusta siitä, että hankintakeskus saisi lisää ydinmateriaalimarkkinoiden kehityksen analysointitehtäviä ja että se tekisi säännöllisesti tutkimuksia, myös markkinariskianalyyseja. Ehdotukset hankintakeskuksen neuvoa-antavan komitean tehtävän täsmentämisestä ja sen aseman vahvistamisesta lisäävät hankintakeskuksen arvovaltaa ja sen työn asiantuntevuutta. Hankintakeskuksen toiminnan avoimuuden lisäämistä koskeviin ehdotuksiin pitäisi kiinnittää erityistä huomiota.
<P>
Euroopan parlamentin asemaa olisi hyvä muuttaa kahdella tavalla: Euroopan parlamentin tehtävä budjettimenettelyssä pitäisi määritellä tarkemmin, ja sille pitäisi toimittaa hankintakeskuksen työohjelma, vuosikertomukset ja tutkimukset, jotta se saisi säännöllisesti tarkkoja tietoja hankintakeskuksen toiminnasta. Suhtaudun luottavaisesti siihen, että jos neuvosto hyväksyy Euroopan parlamentin ehdotukset, hankintakeskuksen valtaa voidaan kasvattaa siten, että siitä voi tulla johtava aloitteentekijä asioissa, joita Euroopan parlamentti käsitteli ydinaseiden leviämisen estämisestä ja ydinaseriisunnasta 14. maaliskuuta 2007 hyväksymänsä päätöslauselman 9 kohdassa, jossa se kehottaa kansainvälistä yhteisöä edistämään aloitteita, jotka tähtäävät uraanin rikastamiseen Kansainvälisen atomienergiajärjestön (IAEA) valvonnassa.
<P>
Kuten Javier Solana huomautti Lissabonissa 6. marraskuuta pidetyssä Euro-Välimeri-kokouksessa, tästä asiasta on tullut nyt erityisen ajankohtainen Marokon, Egyptin ja Jordanian kaltaisten maiden ilmoitettua kunnianhimoisista ohjelmistaan ydinenergian kehittämiseksi.
<P>
Haluan lopuksi kertoa suhtautuvani luottavaisesti siihen, että Euratomin hankintakeskuksen uuden perussäännön hyväksyminen vahvistaa omalta osaltaan Euroopan unionin asemaa ydinaseiden leviämisen estämistä ja ydinturvallisuutta koskevien tiukkojen sääntöjen soveltamisen alalla. (Puhuja jatkaa puhettaan englannin kielellä.)
<P>
(EN) Haluan erityisesti kiittää komission varapuheenjohtaja Frattinia siitä, että hän tukee teollisuus-, tutkimus- ja energiavaliokunnan ehdotuksia ja totesi, että hankintakeskuksesta pitäisi tulla Euroopan unionin toimintakykyinen elin, koska ydinenergian asema on elpymässä ja siihen on alettu suhtautua uudella, tasapainoisemmalla tavalla.
<SPEAKER ID="096" NAME="Šarūnas Birutis">
ALDE-ryhmä. - (LT) Arvoisat parlamentin jäsenet, haluan aivan ensin kiittää esittelijäämme hänen työnsä erinomaisesta tuloksesta, hyvin tasapainoisesta mietinnöstä.
<P>
Euratomin hankintakeskuksen ensisijaisena tehtävänä on turvata Euroopan unionin kaikkien ydinenergian käyttäjien yhtäläiset mahdollisuudet saada ydinenergiaa ja varmistaa ydinenergian turvallisuus. Tällä hetkellä hankintakeskuksen toiminta perustuu samaan perussääntöön kuin lähes 50 vuotta sitten. Uusi perussääntö tarvitaan, koska EU:n laajentuminen on tuonut mukanaan uusia haasteita ja koska hankintakeskuksen rahoitusta on nykyaikaistettava. Uuden perussäännön mukainen rahoitus vastaa Euroopan yhteisön yleistä rahoituskehystä ja on myös linjassa EU:n laajentumisen kanssa.
<P>
Uudesta perussäännöstä neuvotteleminen on osoittautunut hankalaksi, koska hankintakeskuksen luonne on sekava. Hankintakeskus on toiminut selvästikin komission elimenä, vaikka Euratomin perustamissopimuksen mukaan se perustettiin virastoksi, jolla on oikeusasema ja joka on taloudellisesti pitkälti riippumaton. Muutoinhan sille ei olisi tarvinnut laatia perussääntöä, koska komission elimillä ei tavallisesti ole sellaisia. Hankintakeskus on tietyille jäsenvaltioille hyvin tärkeä sen hoitamien tehtävien vuoksi. Siksi se ei ole perinteisessä mielessä tavanomainen, hajautettu EU:n virasto.
<P>
Olen iloinen siitä, että teollisuus-, tutkimus- ja energiavaliokunta pääsi yhteisymmärrykseen hankintakeskuksen neuvoa-antavan komitean jäsenten määrästä. Kaikella kunnioituksella komissiota kohtaan haluan huomauttaa, ettei ehdotus komitean vaikutusvallan rajoittamisesta ja sen jäsenmäärän supistamisesta 42 jäseneen ollut kovin hyvä, etenkään kun otamme huomioon komission ehdotukset Euroopan energia-alan seurantakeskuksen kaltaisten välineiden ja rakenteiden perustamisesta EU:n tehokkaan energiapolitiikan luomiseksi.
<P>
Komitea auttaa hankintakeskusta hoitamaan tehtävänsä antamalla lausuntoja ja tietoa. Se toimii hankintakeskuksen sekä ydinenergian tuottajien ja käyttäjien välisenä linkkinä. Monipuolisen asiantuntemuksensa ansiosta komitea voi tukea hankintakeskusta ainutlaatuisella tavalla Euratomin perustamissopimuksen mukaisissa tehtävissä.
<P>
Kannatan sitä, ettei neuvoa-antavan komitean jäsenten toimikautta rajata. Tällä tavoin komiteasta saadaan vakaa ja sen osaamisesta johdonmukaista. Tämä tarkistus on hyvin tärkeä pienille maille, ja viittaan nyt kotimaahani Liettuaan ja muutamiin muihin maihin. Siispä kannatan sitä ja pidän sitä myönteisenä.
<SPEAKER ID="098" NAME="Liam Aylward">
UEN-ryhmän puolesta. - (EN) Arvoisa puhemies, hyväksyn täysin sen, että energiavalinnat ovat asioita, joista päättäminen on Euroopan kunkin maan hallituksen tehtävä. Katson kuitenkin, että Euroopan unionin on aika - mahdollisesti Euratomin perustamissopimuksen uudistamisen myötä - perustaa Eurooppaan riippumaton ydinvoiman valvontaelin, jolla olisi valta tutkia perinpohjaisesti, kuinka eurooppalaisissa ydinvoimaloissa noudatetaan turvallisuusmääräyksiä. Lisäksi Yhdistyneen kuningaskunnan hallituksen pitäisi laatia aikataulu Sellafieldin ydinvoimalan sulkemista varten voimalan aiempien turvallisuuspuutteiden ja toimintahäiriöiden vuoksi.
<P>
Sellafieldin ydinvoimalan kuuluisaan B30-altaaseen on sijoitettu suuria määriä radioaktiivista jätettä vuodesta 1959 lähtien. Edes purkujätteestä vastaava Yhdistyneen kuningaskunnan viranomainen ei tiedä tarkkaan, minkä verran B30-altaaseen on sijoitettu radioaktiivista jätettä. Yhdistyneen kuningaskunnan hallituksen on laadittava tarkka suunnitelma siitä, kuinka se aikoo poistaa käytöstä tämän radioaktiivisen kaatopaikan, jota kutsutaan B30-altaaksi. Thorpin ydinjätteen jälleenkäsittelylaitos on pysynyt suljettuna huhtikuusta 2005 lähtien, jolloin laitoksesta vuoti 83 000 litraa radioaktiivista ainetta. Yhdistyneen kuningaskunnan hallituksen pitäisi nyt todeta, että koska Thorpin laitoksessa on todistetusti turvallisuusongelmia, sitä ei pitäisi koskaan avata uudelleen.
<SPEAKER ID="099" NAME="Satu Hassi">
Verts/ALE-ryhmän puolesta. - (FI) Arvoisa puhemies, kiitos esittelijälle vakavasta paneutumisesta asiaan, vaikka ryhmäni onkin monesta asiasta eri mieltä. Vihreät pitävät koko Euratom-sopimusta aikansa eläneenä, koska se perusteetta suosii ydinvoimaa muiden turvallisempien energiamuotojen kustannuksella. Voisimme kuitenkin hyväksyä Euratomin hankintakeskuksen säännöt, jos ne täyttäisivät kolme ehtoa: transparenssin, omarahoitteisuuden ja valvonnan itsenäisyyden. Mutta ikävä kyllä näin ei ole.
<P>
Ensinnäkin hankintakeskusta rahoitetaan veronmaksajien varoilla. Tämä merkitsee piilotettuja tukiaisia ydinvoimalle. Euratom-sopimuksen 54 artikla mahdollistaa sen, että hankintakeskus kerää varoja ydinmateriaalin myynnin yhteydessä kerättävällä maksulla. Vihreiden mielestä tämä omarahoitteisuus tulisi säätää pakolliseksi.
<P>
Toiseksi tulisi taata valvonnan itsenäisyys. Tämä ehdotus johtaa siihen, että DG TREN on sekä ydinenergian käytön edistäjä että sen valvoja, mikä ei ole oikein. Etenkin kun myös kansainvälisellä tasolla Kansainvälisellä atomienergiajärjestöllä on ristiriitainen rooli ydinturvallisuuden valvojana ja ydinvoiman edistäjänä.
<P>
Kolmanneksi hankintakeskuksen neuvontakomitean rakenne on vääristynyt ja siinä on ydinvoimamailla suhteettoman suuri osuus, mitä ITRE-valiokunnan hyväksymä muutosehdotus vielä pahentaa.
<P>
Ikävä kyllä näiden puutteiden vuoksi emme voi tukea tätä esitystä.
<SPEAKER ID="100" NAME="Ján Hudacký" AFFILIATION="PPE-DE">
(SK) Arvoisa puhemies, haluan kiittää esittelijää Romana Jordan Cizeljiä erinomaisesta ja innoittavasta mietinnöstä.
<P>
Energian maailmanmarkkinoiden vaikea tilanne, EU:n voimakas riippuvuus tuontienergiasta ja kasvihuonekaasupäästöjen lisääntyminen tarkoittavat sitä, että EU:ssa kiinnitetään yhä enemmän huomiota ydinenergiaan - vaikka monet vastustavatkin sitä ideologisista syistä - ja ydinenergiasta on jo tullut olennainen osa joidenkin Euroopan maiden käyttämiä energialähteitä.
<P>
Tätä taustaa vasten voidaan todeta, että Euratomin hankintakeskuksen on kohdattava edellä mainitsemani haasteet voidakseen tarjota asiakkailleen joustavasti kattavaa ja tehokasta palvelua ja mahdollisuuden saada toimituksia. Puhun lyhyesti kolmesta seikasta, jotka ovat hankintakeskuksen tehtävien hoitamisen kannalta ratkaisevan tärkeitä.
<P>
Puhun aivan ensin hankintakeskuksen tehtävästä. Olen esittelijän kanssa täysin samaa mieltä siitä, että hankintakeskuksen tehtävät on määriteltävä tarkemmin Euratomin perustamissopimuksen määräysten ja ydinpolttoaineiden toimitusvarmuutta koskevan yhteisen politiikan tavoitteiden mukaisesti energia-alan uudessa tilanteessa. Toinen asiani liittyy itse hankintakeskukseen. Ensisilmäyksellä komission ehdottama uusi perussääntö näyttää olevan riittävän tehokas sekä organisaation rakenteen että talousarvion suhteen. Organisaation rakenteesta esimerkkinä voidaan mainita neuvoa-antavan komitean jäsenten määrän vähentäminen. Yleisen tehtävänsä vuoksi hankintakeskuksen pitäisi kuitenkin ylläpitää korkealuokkaista osaamista voidakseen hoitaa tehtävänsä ja seurata arviointeja, esittää suosituksia ja tehdä erityisiä markkinatutkimuksia. Hankintakeskuksessa pitäisi työskennellä alan asiantuntijoita, joilla on laajaa kokemusta markkinoilta ja polttoainekiertotoiminnasta.
<P>
Toimielinten välisistä suhteista totean, että hankintakeskuksen pitäisi toimittaa säännöllisesti Euroopan parlamentille tärkeitä kertomuksia, sillä myös tämä lisäisi sen toiminnan ja talousarvion avoimuutta. Kolmas asiani koskee hankintakeskuksen rahoituksen avoimuutta. Vaikka hankintakeskus perustettiin Euratomin perustamissopimuksen nojalla oikeussubjektiksi, joka on taloudellisesti pitkälti riippumaton, sen suhde komissioon tekee rahoitusmekanismista monimutkaisen ja vaikeaselkoisen, minkä vuoksi rahoitusta koskevat tiedot ovat vain rajoitetusti saatavilla.
<SPEAKER ID="101" NAME="Franco Frattini">
komission varapuheenjohtaja. - (EN) Arvoisa puhemies, haluan jälleen kiittää esittelijää hänen tekemästään hyödyllisestä työstä. Kiitän myös teitä kaikkia keskustelusta, joka osoittaa ja vahvistaa, että Euratomin hankintakeskuksen perussääntöä on nykyaikaistettava.
<P>
Hyväksyimme ehdotuksen hankintakeskuksen perussäännöstä viime keväänä. Mietintönne täydentää komission alkuperäistä ehdotusta. Tästä syystä voin luvata teille, että komissio kannattaa neuvostossa käytävässä lopullisessa keskustelussa useimpia parlamentin esittämiä ehdotuksia.
<P>
Kiitän teitä vielä kerran tuestanne ja osallistumisestanne.
<SPEAKER ID="102" NAME="Puhemies">
(IT) Keskustelu on päättynyt.
<P>
Äänestys toimitetaan huomenna klo 11.30.
