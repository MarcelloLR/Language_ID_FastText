<CHAPTER ID="016">
Kesannointi vuonna 2008 (keskustelu) 
<SPEAKER ID="448" NAME="Puhemies">
(IT) Esityslistalla on seuraavana maatalouden ja maaseudun kehittämisen valiokunnan käsiteltävänä oleva ehdotus neuvoston asetukseksi yhteisen maatalouspolitiikan suoria tukijärjestelmiä koskevista yhteisistä säännöistä ja tietyistä maataloustuottajien tukijärjestelmistä annetusta asetuksesta (EY) N:o 1782/2003 poikkeamisesta kesannoinnin osalta vuonna 2008 - C6-0302/2007 -.
<SPEAKER ID="449" NAME="Mariann Fischer Boel">
komission jäsen. - (EN) Arvoisa puhemies, voin kertoa teille, että viljamarkkinoiden tulevaisuudennäkymät ovat koko ajan mielessämme, koska olemme tilanteessa, jossa hinnat ovat nousseet ennennäkemättömällä tavalla viime kuukausina. Se ei koske vain Euroopan unionia vaan koko maailmaa.
<P>
Kun tietyissä Euroopan osissa on satanut liikaa ja toisissa osissa on ollut kuivuutta, alueemme ilmasto-olosuhteet ovat olleet tänä vuonna haitalliset viljantuotannolle ja vuoden 2007 arvioitu sato 258 miljoonaa tonnia jää keskiarvon alapuolelle. 15 vanhan jäsenvaltion nykyinen pakollinen kymmenen prosentin kesannointi ei vastaa nykyistä markkinatilannetta. Tätä taustaa vasten komissio on ehdottanut nollan prosentin kesannointia syksyn 2007 sadolle ja kevään 2008 kylvölle. Arvioidemme mukaan se tarkoittaa Euroopan unionissa 10-17 miljoonan tonnin ylimääräistä tuotantoa, ja uskon, että se lähettää alalle myönteisen viestin ja auttaa toivottavasti vakauttamaan vilja-alaa.
<P>
Asiassa tarvitaan selvästi nopeaa päätöstä, niin että maanviljelijät voivat tehdä päätöksen seuraavasta tuotantovuodesta, ja tässä yhteydessä olen erittäin kiitollinen siitä, että parlamentti selvästi ymmärtää asian kiireellisyyden ja suostuu noudattamaan nopeutettua menettelyä. Olen todella kiitollinen.
<P>
Lopuksi totean, että oikeudellinen ehdotuksemme on mahdollisimman lyhyt ja yksinkertainen eikä siitä koidu uutta hallinnollista taakkaa.
<P>
Kun katsotaan kauemmas eteenpäin, terveystarkastuksen yhteydessä on tarkasteltava huolellisesti, onko kesannointi vielä asianmukainen väline nykyisissä ja tulevissa markkinaolosuhteissa. Voimme pohtia myös, miten voimme säilyttää kesannointijärjestelmän ympäristöedut, kuten pysyvien laidunten ylläpito, rantakaistojen suojelu ja toimet, jotka myös liittyvät ilmastonmuutokseen.
<P>
Kiitos nopeasta reaktiostanne. On mukava nähdä, että parlamentti todellakin toimii, kun sitä kipeästi tarvitaan.
<SPEAKER ID="450" NAME="Neil Parish  " LANGUAGE="EN">
Arvoisa puhemies, arvoisa komission jäsen, kyllä, parlamentti voi toimia erittäin nopeasti. Tietysti ajatus, että parlamenttia voitaisiin syyttää siitä, että maanviljelijät eivät tiedä mitä kylvää maalleen tänä vuonna, vaivasi mieliämme aika lailla, joten olimme tyytyväisiä, että pystyimme työskentelemään kanssanne, jotta asiaan saatiin tämä päätös. Onnittelen myös omaa maatalouden ja maaseudun kehittämisen valiokuntaani sen yksimielisestä päätöksestä.
<P>
Se, mitä haluaisin tuode esiin, on se, minkä eron yksi vuosi voi saada aikaan! Vuosi sitten puhuimme 90 eurosta / vehnätonni. Nyt puhumme 250-270 eurosta, joten hinta on noussut kolminkertaiseksi. Nyt on siis aika pohtia vakavasti kesannoinnin pudottamista nollaan prosenttiin. Menisin vielä sitäkin pidemmälle. Kun ajatellaan, että yli 20 vuoden ajan Euroopassa on puhuttu elintarvikkeiden liikatuotannosta, maanviljelijöiden tarpeettomuudesta, maan ottamisesta muuhun käyttöön ja elintarviketurvan turhuudesta. Yhtäkkiä elintarviketurva onkin tärkeää.
<P>
Mielestäni asialla on moraalinenkin puolensa. Kun maailmassa on paljon ruokaa, niin ehkäpä Euroopan ei tarvitsekaan tuottaa omaa osuuttaan, mutta kun maailmassa on ruokapula ja hinnat nousevat, niin Euroopalla on moraalinen velvollisuus tuottaa elintarvikkeita. Euroopassa ei koskaan nähdä nälkää, oli ruoan hinta mikä tahansa, koska meillä periaatteessa on rahaa maksaa siitä, mutta maailman muissa osissa nälkää nähdään. Yhtäkkiä olemme eri maailmassa, joka meidän on hyväksyttävä. Komissio ehdottaa nollan prosentin kesannointia vuodeksi 2008, ja markkinointivuoden 2008 alussa hinta markkinoilla on korkea, kuten sanoin.
<P>
Kuten komssion jäsen totesi, jossain päin Eurooppaa on ollut kuivuutta ja toisaalla on ollut tulvia. Näemme myös muualla maailmassa muuttuvia tilanteita viljan osalta. Australiassa suola tunkeutuu maan läpi, ja kylvämisestä on tullut erittäin vaikeaa. Kiina ja Intia tuovat ennennäkemättömiä määriä elintarvikkeita, koska niiden taloudet kasvavat ja ne haluavat lisää ruokaa. Tämä kaikki vaatii veronsa vehnän ja viljan tuotannosta kaikkialla maailmassa. Varastojen määrä on nyt todennäköisesti puolet siitä, mitä se yleensä on ollut ja hupenee entisestään, joten nyt on aika toimia.
<P>
Arvoisa komission jäsen, uskon ja olen varma, että tekin uskotte, että jos meillä on tuotannosta erotettu maatalouspolitiikka, emme todellakaan voi kesannoida monestakin syystä, koska jos koskaan on ollut tuotantoon kytkettyä politikkaa, niin se on kesannointi, joten nyt on korkea aika poistaa se.
<P>
Kun kesannointi poistetaan, on muistettava, että siitä on ollut jotain ympäristöetuja ja että maanviljelijät voivat nyt valita, kyntääkö kesannoitu maa vai ei. Tilatukijärjestelmässä he voivat edelleen käyttää sitä, jos haluavat, mutta viljanviljelyn taloudelliset edut tarkoittavat sitä, että monet heistä kyntävät maan. Voimme säilyttää kuuden metrin kaistat peltojen ympärillä ja pensasaidat ympäristökeinoin, ja mielestäni se on hyvä asia.
<P>
Siitä ei ole tarkoitus keskustella tänään, mutta katson, että yksi terveystarkastuksessa käsiteltävistä asioista on se, ettei ole epäilystäkään siitä, että meidän on siirryttävä toisen sukupolven biopolttoaineisiin eikä käytettävä vehnää ja rapsia biopolttoaineisiin. Vuosi sitten olin hyvinkin sen kannalla, kun hinnat olivat alhaiset, mutta nyt kun hinnat ovat korkeita, me vain kiihdytämme nousua.
<P>
Suosittelen parlamentille, että käsittelemme asian nopeasti. Kiitän kaikkia ryhmiä niiden tuesta ja komission jäsentä hänen nopeasta vastauksestaan. Yhdessä voimme tehdä oikean päätöksen. PSE-ryhmä ja Verts/ALE-ryhmä ovat jättäneet joitakin tarkistuksia, joista useimpia me voimme tukea. Yhtä en kuitenkaan voi hyväksyä - ja se on viljan vientivero, koska maanviljelijät ovat kärsineet alhaisista hinnoista aikaisemmin. Älkää asettako veroa heti, kun hinnat nousevat, koska se ei mielestäni olisi oikein. Jos aiomme toimia markkinavoimien kanssa, meidän on hyväksyttävä elämän realiteetit.
<SPEAKER ID="451" NAME="Esther de Lange">
PPE-DE-ryhmän puolesta. - (NL) Arvoisa puhemies, haluaisin aluksi kiittää komission jäsentä hänen läsnäolostaan tänä aamuna ja taas nyt tässä keskustelussa, joka lisättiin esityslistalle viime hetkellä. Ennen kaikkea haluaisin kuitenkin kiittää häntä hänen ehdotuksestaan poistaa pakollinen kesannointi tulevalla kaudella. Hän onnitteli meitä nopeudestamme, mutta komissiokin on osoittanut voivansa reagoida suhteellisen nopeasti kehitykseen markkinoilla, joilla viljan tarjonta on vähenemässä EU:ssa. Varastojen odotetaan laskevan kaikkien aikojen alhaisimmalle tasolle kauden lopussa myös maailmanlaajuisesti.
<P>
Välineillä tarjonnan rajoittamiseksi, kuten pakollinen kesannointi, joka otettiin käyttöön vuonna 1992, ei ole siksi enää mitään todellista tarkoitusta. Sen takia on vain johdonmukaista, että komissio ehdottaa nyt kyseisen velvollisuuden poistamista. On myös johdonmukaista, että komissio säilyttää kesannointijärjestelmän ja vain vähentää pakollista prosenttiosuutta nykyisestä kymmenestä prosentista nollaan prosenttiin. Se pitää keskustelun oikeilla raiteilla. Loppujen lopuksi vasta kun on terveystarkastuksen aika, on keskusteltava mahdollisista muutoksista voimassa oleviin asetuksiin ja rakenteisiin.
<P>
Ymmärrän senkin, että jos hyväksymme tämän ehdotuksen ja neuvosto tekee nopean päätöksen, on todennäköistä, että teemme nopeusennätyksen lainsäädännön antamisessa. Se lähettää kansalaisille ja erityisesti maanviljelijöille viestin, että tarvittaessa EU voi tehdä myös nopeita päätöksiä.
<P>
Vielä yksi asia, jonka haluaisin sanoa, arvoisa puhemies - ei PPE:n edustajana vaan Alankomaiden CDA:n jäsenenä Euroopan parlamentissa. On muitakin aloja, joilla tarvittaisiin nykyisessä markkinatilanteessa tiettyä joustavuutta. Esimerkiksi meijeriala, jolla kysyntä kasvaa voimakkaasti mutta jolla EU ei luultavasti hyödynnä kaikkia mahdollisuuksiaan. Yksi vaihtoehto on todennäköisesti antaa kiintiöitä, joita ei täysin käytetä tietyissä jäsenvaltioissa, markkinoitavaksi rajan yli tai lisätä kiintiöitä edelleen 1. huhtikuuta 2008 muutamalla prosentilla.
<P>
Arvoisa puhemies, haluaisin siksi vedota henkilökohtaisesti Euroopan komissioon, jotta se osoittaisi muillakin aloilla tarvittaessa samanlaista tarmoa kuin nyt vilja-alalla.
<SPEAKER ID="452" NAME="Luis Manuel Capoulas Santos" LANGUAGE="PT">
Minäkin olen tyytyväinen nähdessäni täällä komission edustajan ja haluaisin sanoa, että viljamarkkinoiden nykyiset olosuhteet velvoittavat meidät ajattelemaan ja ennen kaikkea toimimaan, ja onnittelen komissiota sen ennakoivasta asenteesta.
<P>
Euroopan parlamentin sosialistiryhmä yhtyy komission analyysiin nykytilanteesta ja katsoo myös, että terveystarkastuksessa meillä on oltava mahdollisuus tutkia asiaa syvällisesti ja tehdä sopivampia, lopullisia päätöksiä tulevaisuudesta. Tiedämme hyvin, että edessämme olevaa ongelmaa ei voida ratkaista vain poistamalla kesannointi niiden siirtymätoimenpiteiden yhteydessä, joita aiomme toteuttaa, mutta katsomme, että niillä voidaan auttaa merkittävästi palauttamaan markkinoiden tasapaino tulevina vuosina.
<P>
Olemme samaa mieltä siitä, että tämä toimenpide voisi pessimistisen arvion mukaan palauttaa vähintään puolet nykyisestä 3,89 miljoonasta hehtaarista takaisin tuotantoon ja että se voisi lisätä tuotantoa 5-10 miljoonalla tonnilla vuotena, jolloin ilmasto-olosuhteet ovat normaalit, vaikka osa maasta onkin vähemmän tuottavaa, mikä on luonnollisesti syynä siihen, että viljelijät ovat kesannoineet sen.
<P>
Katsomme kuitenkin, että tavoitteen saavuttamiseksi komission olisi jatkettava poikkeusta hieman eli sen olisi jatkettava toimenpiteen kestoa kahteen vuoteen yhden sijasta. On ymmärrettävää, että sitä on pidennettävä, koska on selvää, että maataloudesta puuttuu ohjelmointia ja seuraavan syksy-talvikauden alussa meillä ei ole vieläkään lopullista päätöstä terveystarkastusta koskevan keskustelun tuloksesta. Kehotan siksi komissiota ottamaan huomioon tarkistuksen, jonka jätämme asiasta ja joka, siitä olen varma, saa taakseen enemmistön huomisessa täysistunnossa.
<P>
Toisaalta tiedämme kaikki, että kaikkien näiden alueiden palauttamisella tuotantoon on selviä kielteisiä vaikutuksia maaperän hiilidioksidipäästöihin ja biologiseen monimuotoisuuteen, koska kaikki tunnustavat nykyisin kesannoinnin tuoman ympäristöä koskevan lisäarvon. Siksi katsomme, että komission pitäisi tehdä vaikutustenarviointi mahdollisimman pian, niin että meillä on käytössämme kaikki olennaiset tekijät, kun teemme päätöksen, joka meidän on tehtävä vuoden sisällä tästä samasta aiheesta.
<SPEAKER ID="453" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Arvoisa puhemies, arvoisa komissio jäsen, olemme tosiaankin työskennelleet nopeasti, mutta toisaalta komissio antoi esityksensä myöhään. Asiasta keskusteltiin pitkään, mikä lietsoi melkoisesti maanviljelijöiden kärsimättömyyttä: milloin se oikein tulee? Emme kuitenkaan epäröineet, se on totta, sitä emme halunneetkaan tehdä.
<P>
Perustelunne kuuluu, että hinnat ovat korkeita ja ne on vakautettava. Toivon, että ilahdumme kumpikin - sekä erityisesti miehenne yrityksineen - siitä, että yritykset saavat vihdoinkin rahaa. Se on pahasti myöhässä! Meidän on oltava varovaisia, kun sanomme, että meidän on tehtävä jotain hintojen laskemiseksi. Sitä paitsi se on vastoin tämänaamuista lausuntoanne sokerista. Muistattehan, mitä sanoitte: nykyisillä viljan hinnoilla, monet siirtynevät nopeammin sokerista viljaan. Jos laskette taas viljan hintoja, se voisi heikentää omaa logiikkaanne ja omia aikeitanne.
<P>
Olette todennut myös, että kyse on vuoroviljelystä. Aivan oikein. Alunperin se oli vuoroviljelyyn sidottu toimi, sillä vuoroviljelykin vaati kasvillisuutta. Se tarkoittaa, että meidän on huolehdittava ympäristönäkökohdista, vaikka niitä on viime vuosina laiminlyöty, toisaalta mahdollisuudella jatkuvaan kesannointiin ja toisaalta ottamalla suuri osa energiatuotteiden tuotantoon.
<P>
Vaadimme teitä tarkistuksessa toteuttamaan aikeenne vuonna 2008 ja myös esittämään meille parlamentissa, miten vuoroviljely olisi järjestettävä ympäristönsuojelun kannalta.
<SPEAKER ID="454" NAME="Vincenzo Aita">
GUE/NGL-ryhmän puolesta. - (IT) Arvoisa puhemies, hyvät naiset ja herrat, uskon, että parlamentin olisi nähtävä tämä uutena elementtinä, joka käynnistää uuden harkinta-ajan ja uuden keskustelun EU:n maataloustuotannosta. Kyse ei ole vain siitä, että ilmasto on muuttunut ja että joillain maaseutualueilla on ollut tuotantovaikeuksia. Kyse on siitä, että koko maataloustuotannon järjestelmä on muuttunut, koska, tähän viitattiin edellisessäkin keskustelussa, nykyään monia tuotteita tuotetaan erilaisilla tuotantojärjestelmillä, kuten olemme kuulleet.
<P>
Meidän pitäisi nyt tarkistaa Euroopan yhteisön maataloustuotannossa viime vuosina täytäntöön panema politiikka. Kyse ei ole vain viljasta, vaan tulevina kuukausina meidän on käsiteltävä myös lihantuotannon ja meijerituotannon ongelmia, koska tuotanto on jo muuttunut ja alojen tuotanto on vähentynyt. Siksi uskon, että komission jäsenen ja komission pitäisi harkita asiaa huolellisesti ja antaa parlamentille mahdollisuus antaa lopullinen vastaus näihin ongelmiin nykyisen tilanteen välttämiseksi: elintarvikkeiden hinnat nousevat, ja se aiheuttaa ongelmia monille perheille Euroopassa ja muualla.
<SPEAKER ID="455" NAME="Jim Allister" AFFILIATION="NI">
(EN) Arvoisa puhemies, aikana jolloin rehun hinta nousee nopeasti ja rankasti, mikä haittaa vakavasti intensiivistä alaamme, olisi rikollista poistaa käytöstä tuotantomaata, joka voisi vähentää riippuvuuttamme tuonnista. Siksi kesannoinnista on luovuttava välittömästi.
<P>
Tarvitaan kuitenkin enemmän, myös ennakoivaa suunnitelmaa intensiivistä alaamme uhkaavan kriisin torjumiseksi. Mielestäni sen olisi sisällettävä kansainvälisten supermarketketjujen käytännön painostaminen lopettamaan hinnoittelustrategia, joka painaa alas tilahintoja. Jos näin ei tapahdu, suuri osa intensiivisestä alastamme joutuu perikatoon. Se olisi maatalouspolitiikan suurin epäonnistuminen meidän aikanamme ja jotain, mikä meidän on kiireesti estettävä, arvoisa komission jäsen.
<SPEAKER ID="456" NAME="Esther Herranz García" AFFILIATION="PPE-DE">
(ES) Arvoisa puhemies, ensinnäkin olen tyytyväinen Euroopan parlamentin päätökseen hyväksyä kiireellisellä menettelyllä pakollisen kesannoinnin välitön poistaminen.
<P>
Mielestäni EU:n kuluttajat ja maanviljelijät ovat maatalouden raaka-aineiden hintojen voimakkaan nousun suurimpia uhreja. Nykytilanteen pitäisi mielestäni saada meidät käymään perusteellista keskustelua siirtymästä, joka on nyt tapahtumassa yhteisessä maatalouspolitiikassa, ja meidän olisi varmistettava, että tällä alalla tehdyt päätökset sopivat maailmanlaajuiseen ympäristöön, jossa kolmansien maiden kysyntä kasvaa huikeaa vauhtia erityisesti, koska kulutus kasvaa sellaisissa maissa kuin Intia ja Kiina, jotka ovat ratkaisevassa asemassa maailmantaloudessa.
<P>
Jos vaje jatkuu, Euroopan unionin olisi mielestäni harkittava uusien järjestelmien luomista elintarvikkeiden hintojen kestämättömän nousun välttämiseksi.
<P>
Vuosien ajan olemme kuulleet, että yhteinen maatalouspolitiikka maksaa liikaa unionin veronmaksajille, mutta haluaisin hallitusten nyt selittävän kansalaisille, miksi heidän on nyt maksettava enemmän leivästä ja maidosta. Haluaisin hallitusten myös selittävän, mitä ne nyt aikovat tehdä kohtuullisen hinnan takaamiseksi kuluttajille ja tuottajien liiallisen taakan välttämiseksi, sillä se vaarantaisi monien maatilojen kannattavuuden.
<P>
Maailma tarvitsee aina vain enemmän ruokaa, eikä kulutuksen eksponentiaalista kasvua ratkaista EU:n kuluttajien kannalta entistä niukemmalla maatalouspolitiikalla. Mielestäni EU:n johtajien olisi ajateltava asiaa huolellisesti, ennen kuin he laittavat tuottajat puun ja kuoren väliin.
<P>
Katson, että Euroopan unionin olisi käytettävä yhteisen maatalouspolitiikan terveystarkastusta sellaisten järjestelmien käyttöön ottamiseksi, joilla vältetään alijäämät tulevaisuudessa, ellemme halua maailman muiden tuottajien monopolisoivan kansainvälisiä markkinoita.
<SPEAKER ID="457" NAME="Rosa Miguélez Ramos" AFFILIATION="PSE">
(ES) Arvoisa puhemies, on totta, että viljavarastot ovat supistuneet viime vuosina ja olemme jo kuulleet joitakin syitä, jotka liittyvät nykyiseen ilmapiiriin - nousevien talouksien kasvava kulutus, huonot ilmasto-olosuhteet tuottajamaissa tai tuotannon varaaminen sisäiseen kulutukseen viejämaissa. Emme voi myöskään unohtaa tiettyjen spekulatiivisten liikkeiden vaikutusta kyseisillä markkinoilla, esimerkiksi Pariisissa tai Chicagossa. Kaikki nämä seikat ovat johtaneet hintojen nousuun ennennäkemättömän korkeiksi.
<P>
International Cereals Council -järjestön antamien tietojen mukaan tuotanto-ongelmien lisäksi on olemassa varasto-ongelma: maailmanlaajuiset varastot ovat 17 prosenttia FAO:n määrittelemän elintarviketurvaan vaadittavan tason alapuolella, ja yhteisön varastot ovat käytännössä lopussa markkinoilla, joilla hinnat ovat kansainvälisen tason yläpuolella.
<P>
Arvoisa komission jäsen, mielestäni meidän olisi terveystarkastuksessa ajateltava mitä merkitystä tässä kriisissä on markkinoiden säätelyyn tarkoitetun yhteisön välineen katoamisella.
<P>
Euroopan unioni ajattelee vain varastojen hallinnan kustannuksia ja WTO:n asettamia paineita. Se on suunnannut maatalouspolitiikkaansa uudelleen kohti tuotannon rajoittamista ja markkinoiden vapauttamista ja on kääntänyt selkänsä tuottajille ja kuluttajille hyläten YMP:n pääperiaatteen: omavaraisuuden takaamisen.
<SPEAKER ID="458" NAME="Bernadette Bourzai" AFFILIATION="PSE">
(FR) Arvoisa puhemies, arvoisa komission jäsen, hyvät naiset ja herrat, haluaisin ennen kaikkea ilmaista tukeni sille, että viljelykäyttöön palautetaan vapaaehtoiselta pohjalta maata, joka on tällä hetkellä kesannoituna, EU:n vilja- ja öljykasvituotannon lisäämiseksi, varastojen täydentämiseksi ja siten omavaraisuuden takaamiseksi.
<P>
Tarvittaneen kuitenkin kaksi markkinointivuotta, jotta maanviljelijät ehtivät sopeutua muutokseen. On myös tärkeää, että sovellamme viljanvientiin kiintiöitä, niin että EU:n tarpeet tyydytetään ensin.
<P>
Sitä vastoin olisin varovaisempi ehdotuksessa toimeksi, jolla poistetaan rehujen verot. Tiedän hyvin, että elintarvikkeiden hintojen nousu vaikeuttaa maanviljelijöiden toimintaa, mutta en haluaisi tämän toimen murtavan patoja muuntogeenisen soijan ja maissin tuonnille. Olisi kuitenkin hyvä edistää ja tukea sellaisen eurooppalaisen rehuteollisuuden kehittämistä, jossa ei käytetä muuntogeenisiä organismeja ja joka voisi paremmin taata elintarviketurvan ja itsenäisyyden.
<P>
Haluaisin huomauttaa myös, että vaikka kesannointi ei ole enää taloudellisesti perusteltua, sitä tarvitaan biologisen monimuotoisuuden edistämiseksi ja maaperän ja jokien suojelemiseksi, mikä olisi tunnustettava ja muistettava. Sosialistien ryhmä pyytää siksi komissiota tekemään kesannointijärjestelmän poistamisesta ympäristövaikutusten arvioinnin. Ajattelen lähinnä seurauksia, joita kesannoinnin poistamisella olisi mehiläisten siitepöly- ja mesilähteiden monimuotoisuuteen aikana, jolloin kyseisellä alalla on vakava kriisi.
<P>
Kesannoinnin poistaminen nyt ei auta meitä ratkaisemaan kaikkia YMP:n tarkistuksen keskeisiä ongelmia vuosina 2008 ja 2009.
<SPEAKER ID="459" NAME="Mariann Fischer Boel" LANGUAGE="EN">
Kiitos, arvoisa puhemies, ja haluaisin kiittää myös kaikkia jäseniä heidän myönteisistä kommenteistaan sekä kaikista ponnisteluistanne viljamarkkinoidemme vakauttamiseksi. Minusta tuntuu, että voin nyt hyvin jatkaa tätä keskustelua huomenna neuvostossa jäsenvaltioiden kanssa ja toivon, että säädös annetaan pian. Olen varma, että maanviljelijät pitävät meitä silmällä nähdäkseen, millaisia päätöksiä täällä parlamentissa ja huomenna neuvostossa tehdään.
<P>
Käsittelen vain lyhyesti neljää erilaista tarkistusryhmää. Minun on sanottava ajatuksesta pidentää yhden vuoden nollaln prosentin kesannointi kahteen vuoteen, että meillä on tilaisuus keskustella tiedonannosta talvella ja oikeudellisista ehdotuksista ensi keväänä ja kesänä, kun meillä on selkeä ajatus siitä, mihin suuntaan olemme menossa. En siis voi tukea ajatusta yhden vuoden jakson pidentämisestä mutta palaan asiaan.
<P>
Sanoin ensimmäisessä puheenvuorossani kesannoinnin ympäristöeduista, että on selvää, että meidän on tarkasteltava asiaa terveystarkastuksessa, jotta näemme, voimmeko löytää ratkaisuja kesannoinnin ympäristön monimuotoisuudelle koituvien etujen säilyttämiseksi.
<P>
On selvää, että teemme kaiken mahdollisen viljamarkkinoiden valvonnan alalla tiiviin vuoropuhelun ylläpitämiseksi jäsenvaltioiden, sidosryhmien ja kansalaisten kanssa, jotta nähdään mihin suuntaan markkinat ovat menossa.
<P>
Minun on sanottava tarkistuksesta 8, joka koskee vientirajoituksia ja vientiveron mahdollista käyttöönottoa, että se ei ole keino, jota haluamme käyttää. Se antaisi markkinoille täysin erilaisia ja vääriä signaaleita. Se vie meidät sen kaltaiseen tilanteeseen, jossa ovat Venäjä ja Ukraina, joita kumpaakin olemme syyttäneet tästä keinosta pitää tuotanto itsellään, ja siksi niin ei voida tehdä.
<P>
Toinen asia, jonka mainitsitte tuontipuolella, eli viljan tuontitullien poistaminen on asia, jota pohdimme - ja olemme itse asiassa jo pohtineetkin. Ne eivät sovi nykytilanteeseen. Kokonaisen politiikan, varastointipolitiikan muuttaminen olisi mielestäni vaihtoehto, josta voimme keskustella terveystarkastuksessa parhaan keinon löytämiseksi yksilöllisille ratkaisuille maanviljelijöitä ja vilja-alan sidosryhmiä sekä koko vilja-alaa varten.
<P>
Paljon kiitoksia vielä kerran. Arvostan todella intoa, jolla parlamentti ja maatalouden ja maaseudun kehittämisen valiokunta ovat toimineet tässä tapauksessa.
<SPEAKER ID="460" NAME="Puhemies">
(IT) Keskustelu on päättynyt.
<P>
Äänestys toimitetaan keskiviikkona.
<P>
Kirjalliset kannanotot (142 artikla)
<SPEAKER ID="969" NAME="James Nicholson  " AFFILIATION="PPE-DE">
kirjallinen. - (EN) Viljan hintojen nousu on aiheuttanut koko Euroopan unionissa vakavan tilanteen, jonka taustalla ovat korkeat maailmanmarkkinahinnat. Meidän on huolehdittava elintarviketurvastamme. Meillä ei enää ole sitä. Viljan hinnat ovat jatkaneet nopeaa nousuaan. Siihen voidaan reagoida vain nostamalla kuluttajahintoja. Australian hallitus ilmoitti viime viikolla, että Australian tuotanto laskee tänä vuonna 30 prosenttia. Meidän on saatava korvaavaa viljaa Yhdysvalloista tai naudan-, lampaan ja kananlihantuotanto vaikeutuu. Kehotan maatalousneuvostoa ja EU:n asiantuntijoita hyväksymään uutta viljaa nopeampaan tahtiin toimitusvarmuuden takaamiseksi.
