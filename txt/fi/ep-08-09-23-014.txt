<CHAPTER ID="014">
Siirtyminen toisen sukupolven Schengenin tietojärjestelmään (päätös) Siirtyminen toisen sukupolven Schengenin tietojärjestelmään (asetus) (keskustelu) 
<SPEAKER ID="392" NAME="Puhemies">
(FR) Esityslistalla on seuraavana yhteiskeskustelu
<P>
Carlos Coelhon kansalaisvapauksien sekä oikeus- ja sisäasioiden valiokunnan puolesta laatima mietintö siirtymisestä Schengenin tietojärjestelmästä (SIS 1+) toisen sukupolven Schengenin tietojärjestelmään (SIS II) (päätös) (12059/1/2008 - C6-0188/2008 - ja
<P>
Carlos Coelhon kansalaisvapauksien sekä oikeus- ja sisäasioiden valiokunnan puolesta laatima mietintö siirtymisestä Schengenin tietojärjestelmästä (SIS 1+) toisen sukupolven Schengenin tietojärjestelmään (SIS II) (asetus) (11925/2/2008 - C6-0189/2008 -.
<SPEAKER ID="393" NAME="Carlos Coelho" AFFILIATION="PPE-DE">
(PT) Arvoisat puhemies, neuvoston puheenjohtaja ja komission varapuheenjohtaja, tarkastelemme kahta eri sääntelyvälinettä, asetusta ja päätöstä siirtymisestä SISone4ALL-järjestelmästä SIS II -järjestelmään sekä kattavaa testausta, jolla arvioidaan, onko SIS II -järjestelmä yhtä hyvä kuin nykyinen järjestelmä. Nämä ehdotukset aiheutuvat siirtymisstrategiaa koskevasta muutoksesta.
<P>
Käsittelen neljää kohtaa: ensiksi, alkuperäisenä suunnitelmana oli, että 15 jäsenvaltiota siirtyisivät uuteen järjestelmään noin kahdeksan tuntia kestävän prosessin aikana. Nyt jäsenvaltioita on jo 25, minkä vuoksi siirtyminen on paljon monimutkaisempaa ja vaikeampaa. Toiseksi, on luotava väliaikainen tekninen arkkitehtuuri, jonka ansiosta SIS 1+ ja SIS II voivat toimia rinnakkain rajoitetun siirtymäkauden ajan. Tämä on järkevä ratkaisu, joka meidän pitäisi hyväksyä. Sen ansiosta meillä on varasuunnitelma, jos jokin seikka epäonnistuu. Kolmanneksi, siirtymäkauden aikana käytössä on tekninen väline, eräänlainen muunnin, joka yhdistää SIS I:n keskusjärjestelmän SIS II:n keskusjärjestelmään. Molemmat järjestelmät voivat siten käsitellä samoja tietoja. Näin taataan, että kaikki jäsenvaltiot pysyvät samalla tasolla. Lopuksi, komissiolle vuonna 2001 annettu mandaatti päättyy tämän vuoden lopussa.
<P>
Neljä huolenaihetta nousi esille. Ensiksi, komission SIS II:n kehitysmandaatin on oltava voimassa siihen saakka, kun järjestelmä on toimintavalmis. Vastustamme käsiteltyä ajatusta, että komission mandaatti päättyy, kun C-SIS keskusjärjestelmää koskeva työ saadaan päätökseen. Toiseksi, komission ja jäsenvaltioiden toimivalta on määriteltävä selkeästi. Kolmanneksi, SIS:n oikeusperustaa koskevan 2 kohdan edellytykset on täytettävä ennen kuin siirtyminen toteutetaan. Lopuksi, siirtyminen pitäisi toteuttaa yhdellä kertaa kaikissa jäsenvaltioissa.
<P>
Ehdotuksissa, jotka vastaanotettiin 3. syyskuuta - samana päivänä, kun ne hyväksyttiin pysyvien edustajien komiteassa - tehtiin huomattavia muutoksia alkuperäisiin ehdotuksiin. Parlamenttia olisi normaalisti kuultava uudestaan, kun tekstiin tehdään huomattavia muutoksia. Meillä on kuitenkin jälleen kerran vastassamme tiukka aikataulu. Komission mandaatti päättyy vuoden 2008 lopussa. On tärkeää, että neuvosto hyväksyy ehdotukset lokakuun lopussa. Parlamentti osoittaa jälleen kerran, että se täyttää velvollisuutensa ja että ei ole meidän syymme, että prosessi on viivästynyt. Muutoksilla itse asiassa vastataan lähes kaikkiin mietintöluonnoksissani käsiteltyihin kysymyksiin. Erityisesti selvennetään komission ja jäsenvaltioiden vastuuta ja sitä, että komissiolla on jatkossakin mandaatti kehittää SIS II:ta, kunnes se on toimintavalmis.
<P>
Haluaisin lopuksi kiittää puheenjohtajavaltio Ranskaa loistavasta työstä, jota se on tehnyt hyvän sovinnon aikaansaamiseksi komission ja jäsenvaltioiden välillä. Vaikutti siltä, että tämä olisi voinut olla hankalaa. Euroopan parlamentti haluaa antaa apuaan, jotta viivästykset vältetään ja jotta SIS II olisi toiminnassa sovittuna uutena ajankohtana: 30. syyskuuta 2009. Olemme kuitenkin huolestuneita, koska useat asiantuntijat ovat sanoneet epävirallisesti, että on todennäköistä, että tätä päivämäärää ei jälleen kerran noudateta.
<P>
Euroopan parlamentti pitää kahta näkökohtaa keskeisenä, ja kaikki poliittiset ryhmät tukevat niitä. Ensiksi, Euroopan parlamentille pitäisi tiedottaa kuuden kuukauden välein hankkeen edistymisestä ja toiseksi, uudelle komissiolle annettu mandaatti ei saa olla avoin. Mandaattiin olisi sisällytettävä määräys, että Euroopan parlamenttia on kuultava uudestaan, jos hanketta lykätään yli vuodella. Toivomme vilpittömästi, että tällä kertaa hanke saadaan toteutettua hyvissä ajoin ja että SIS II voi aloittaa toimintansa aikataulun mukaisesti.
<SPEAKER ID="394" NAME="Puhemies">
(FR) Kuulemme nyt neuvostoa. Hyvä Jean-Pierre Jouyet, haluaisin kiittää teitä Euroopan parlamentin puolesta siitä, että olette läsnä koko päivän. Uskon tunnollisuutenne parlamentissa osoittavan, että olette sitoutunut Euroopan unioniin.
<SPEAKER ID="395" NAME="Jean-Pierre Jouyet">
neuvoston puheenjohtaja. - (FR) Arvoisa puhemies, kiitän teitä ystävällisistä sanoistanne. Kiitän vastavuoroisesti teitäkin sitoutumisesta Euroopan unioniin ja esitän samat kiitokset myös komission varapuheenjohtajalle Jacques Barrot'lle.
<P>
Arvoisa Carlos Coelho, hyvät parlamentin jäsenet, Schengen-järjestelmän uudistaminen on tarpeen, jotta kehitetään uusia toimintoja, joita rikosten ehkäiseminen ja rajavalvonta edellyttävät tulevaisuudessa. SISone4ALL-järjestelmä, arvoisa ministeri, kehitettiin puheenjohtajavaltio Portugalin aloitteesta. Se on hyvä kompromissi, jonka ansiosta vuonna 2004 liittyneet jäsenvaltiot otettiin järjestelmään mukaan. Mikä tärkeämpää, valvonta poistettiin sisärajoilla joulukuussa maarajojen ja maaliskuussa ilmarajojen osalta.
<P>
Olimme kaikki liikuttuneita nähdessämme viimeisen rautaesiripun putoavan, kun Slovakian ja Itävallan ministerit kaatoivat symbolisesti puisen puomin Wienistä itään sijaitsevalla Berg-Petržalkan rajanylitysasemalla. Uskon sen olleen onnellinen hetki kaikille Euroopan unionin vankkumattomille kannattajille. Tiedämme, että meillä on 3,6 miljoonan neliökilometrin vapaan liikkuvuuden alue. Kyseessä on maailman suurin alue, vaikka - kuten tiedätte - tähän suureen vapauteen tarvitaan sähköistä järjestelmää, jonka ansiosta me voimme tunnistaa epäillyt rikolliset sekä jäljittää vääriä asiakirjoja ja passeja sekä samalla soveltaa tiukkoja tietosuojasäännöksiä, joilla taataan yksilönvapaudet. Haluan korostaa tätä seikkaa.
<P>
On totta, kuten sanoitte, että nykyisessä järjestelmässä ei voi käyttää nykyaikaista tekniikkaa, vaikka se olisi tietosuojaa koskevan periaatteen ja erityisesti suhteellisuusperiaatteen mukaista. Miten poliisi voi toimia tehokkaasti sellaisen keskustietokannan kanssa, jossa ei tällä hetkellä saa tarkastella etsintäkuulutettujen rikollisten digitaalikuvia ja tunnistaa heitä varmuudella? Kuten esititte selkeästi, tämän vuoksi toisen sukupolven Schengenin tietojärjestelmän tai SIS II -järjestelmän tavoite on pidettävä ennallaan. Tämä on keskustelumme todellinen aihe. Arvoisa puhemies, haluaisin neuvoston puolesta kiittää varapuheenjohtaja Jacques Barrot'ta, joka on ohjelman uuden mandaatin aikana suostunut jatkamaan uuden SIS:n keskustietojärjestelmän kehittämisen valvomista kansallisiin tietokantoihin liittämisen lisäksi. Haluaisin kiittää häntä, että hän osallistuu henkilökohtaisesti tähän hankkeeseen.
<P>
Asiakirjaluonnosten teksteissä, joista teitä pyydetään äänestämään huomenna, esitetään selkeämpi vastuunjako jäsenvaltioiden ja komission välillä kunkin vaiheen aikana, oli kyseessä sitten hankekehittäminen, lopulliset testit, välivaihe, jossa on käytössä "muunnin", tai lopullinen siirtyminen järjestelmästä toiseen, jotta jäsenvaltioiden velvollisuuksien ja komission vastuun välille luodaan yleinen tasapaino.
<P>
Haluaisin erityisesti kiittää Carlos Coelhoa, joka on toiminut nopeasti, tehokkaasti ja mielikuvitusta käyttäen tässä tärkeässä hankkeessa, sekä hänen kansalaisvapauksien sekä oikeus- ja sisäasioiden valiokunnan kollegoitaan. Pyydän häntä välittämään kiitokseni valiokunnan puheenjohtajalle Gérard Deprez'lle. Carlos Coelho on edistänyt sitä, että tarvittavat asiakirjat hyväksytään tänään täysistunnossa. Näihin asiakirjoihin sisältyvät ehdotukset, jotka teitte, arvoisa jäsen. Parlamentilta tänään saatava tuki antaa meille mahdollisuuden aloittaa uusi vaihe SIS II:een siirtymisessä ja tarpeeksi varhain ennen komission nykyisen mandaatin päättymistä. Haluaisin huomauttaa, että kyseessä on väliaikainen mandaatti, ja sen on määrä päättyä 31. joulukuuta. Haluaisin vain rauhoitella komission varapuheenjohtajaa tästä seikasta.
<P>
Uuden järjestelmän avaaminen on luonnollisesti valtava tekninen haaste, ja sitä epäilemättä aliarvioitiin aluksi. Kuten voitte kuvitella, kun 22 miljoonaa tiedostoa siirretään - ja tähän osallistuu yli 24 osapuolta, joiden kansalliset tietokannat ovat eri tiedostomuodossa - kyse ei ole vähäpätöisestä toimesta. Tässä hankkeessa toteutetut toimet ovat kuitenkin mielestäni tehtävän tasalla. Kun otetaan huomioon nämä tekniset ja taloudelliset ponnistelut, Euroopan parlamentille on tiedotettava perusteellisesti edistymisestä ja vaikeuksista, joita esiintyy siirryttäessä uuteen järjestelmään. Kuten Carlos Coelho totesi, olisi asetettava uusi määräaika uuden järjestelmän testaamiseksi ja olisi varmistettava, että järjestelmä on täysin toiminnassa - kuten kaikki toivomme - ensi vuoden syyskuuhun mennessä. Näin sovittiin oikeus- ja sisäasioiden neuvoston kokouksessa 6. kesäkuuta.
<P>
Olemme tietoisia, että olemme asettaneet itsellemme tiukan aikataulun. Tekniset asiantuntijat ovat myös tästä tietoisia. Voimme toimia määräajan puitteissa ainoastaan, jos kaikki sitoutuvat täysin SIS II -hankkeeseen ja kantavat vastuunsa. Euroopan parlamentti antaa tässä mietinnössä tänä iltana myönteisen viestin, kun se esittää täysin oikeutettuja kysymyksiä. Sen vuoksi neuvosto ehdottaa, että se hyväksyy ehdoitta esitetyt tarkistukset, jotka ovat saaneet Euroopan parlamentin kaikkien poliittisten ryhmien tuen. Kiitos kaikille kovasta työstänne.
<SPEAKER ID="396" NAME="Jacques Barrot" LANGUAGE="FR">
Arvoisa puhemies, haluaisin myös kiittää puheenjohtajavaltiota ja Jean-Pierre Jouyet'ta siitä, että nämä ovat samaa mieltä Carlos Coelhon mietinnöstä, koska uskon todella, että tällä tärkeällä alalla on edistyttävä nyt viipymättä. Haluaisin myös kiittää Carlos Coelhoa hänen mietinnöstään sekä hänen henkilökohtaisesta sitoutumisestaan SIS II:n menestymiseen. Jos SIS II toteutuu, niin olemme paljon velkaa teille, hyvä jäsen Coelho.
<P>
Mietinnössänne korostetaan jälleen, että Euroopan parlamentti on erittäin kiinnostunut ja tukee jatkuvasti suunnitelmia toisen sukupolven Schengenin tietojärjestelmän kehittämiseksi. On selvää, että SIS II on keskeinen väline vapauteen, turvallisuuteen ja oikeuteen perustuvassa yhteisessä alueessa, ja tämän vuoksi olisi tärkeää, että uusi järjestelmä on toiminnassa mahdollisimman pian.
<P>
Olen siten tyytyväinen, että sovintoon on päästy oikeudellisista välineistä, jotka koskevat siirtymistä SIS I -järjestelmästä SIS II -järjestelmään. Sovinto voidaan hyväksyä, koska siinä kunnioitetaan seuraavaa kolmea keskeistä periaatetta:
<P>
järjestelmään osallistuvien (jäsenvaltiot, komissio, neuvosto) tehtävät ja vastuualueet määritellään selkeästi,
<P>
tehokkaat ja selkeät päätöksentekoprosessit,
<P>
pakollisten välitavoitteiden asettaminen.
<P>
Oikeudellisen kehyksen hyväksyminen lokakuussa edistää SIS II -järjestelmään tarvittavan työn jatkumista vuoden 2009 aikana. On totta, kuten Jean-Pierre Jouyet pani merkille - panitte todella tämän merkille, arvoisa neuvoston puheenjohtaja - että päivämäärä 30. syyskuuta 2009, joka nyt vahvistetaan ehdotetuissa siirtymistä koskevissa lainsäädäntövälineissä, merkitsee kunnianhimoista määräaikaa. Vielä tänä kesänä meidän piti keskeyttää joitain testejä jäsenvaltioiden kanssa asiantuntijoiden epävirallisen kuulemisen jälkeen.
<P>
Toimeksisaajayrityksellä on nyt 20 päivän määräaika, jonka kuluessa sen on korjattavat olemassa olevat ongelmat. Ei ole kuitenkaan mitään epäilystä siitä, että meidän on pidettävä tarkasti silmällä kaikkia mahdollisia ongelmia, joita voi syntyä ja joiden vuoksi emme pysy SIS II -järjestelmän aikataulussa. Keskustelemme parhaillaan jäsenvaltioiden kanssa siitä, mikä on paras tapa saada SIS II -järjestelmää koskeva viimeistelytyö päätökseen. Meidän on myös löydettävä asianmukainen tasapaino tähän järjestelmään kuuluvan poliittisen painopisteen osalta sekä samalla varmistettava palvelun laadukkuus järjestelmää käyttäville jäsenvaltioille
<P>
Joka tapauksessa ehdotetut mukautusta koskevat menettelyt antavat meille joustavuutta ja niiden perusteella meidän on toimittava tarpeellisen avoimesti kehittämissuunnitelman osalta. Sen vuoksi, hyvä Carlos Coelho, olemme täysin samaa mieltä tarkistustenne kanssa, tämä on itsestään selvää.
<P>
Siirtymistä koskevien lainsäädäntötoimien määräajan asettaminen vuoden 2010 kesäkuun loppuun antaa meille tarpeeksi liikkumavaraa, jos SIS II -järjestelmän kehittämisen viimeistelyssä tai siihen siirtymisessä esiintyy ongelmia. Tällä määräajalla varmistetaan myös, että SIS II on täysin toimintavalmis vuoden 2010 puolivälissä.
<P>
Sen lisäksi komission kahdesti vuodessa esittämät selvitykset kehitystoimista ja SIS I -järjestelmän ja SIS II -järjestelmän välisestä siirrosta varmistavat, että SIS II -järjestelmää koskevaa työ on avointa Euroopan parlamentin näkökulmasta.
<P>
Arvoisa puhemies, haluaisin omasta puolestani korostaa - kuten puheenjohtajavaltion puolesta puhunut Jean-Pierre Jouyet totesi - että Schengen-järjestelmän todellista ja täydellistä menestymistä varten - mistä on jo kyse - tarvitsemme SIS II -järjestelmää. Kyseessä on todellinen teknologinen saavutus, joka osoittaa, mitä Eurooppa voi tehdä, kun se päättää käyttää uutta teknologiaa. Tämä on myös välttämätöntä.
<P>
Tästä syystä olen erittäin kiitollinen parlamentille, joka on lähes vastalauseitta hyväksynyt kaikki nämä näkökohdat sekä Carlos Coelhon mietinnön.
<SPEAKER ID="397" NAME="Marian-Jean Marinescu">
PPE-DE-ryhmän puolesta. - (RO) kannatan esittelijän ehdotusta siitä, että tämän uuden lainsäädäntöpaketin määräajaksi asetetaan 30. kesäkuuta 2010. Tämä on tärkeää, jotta estetään mahdolliset viivästykset toisen sukupolven Schengenin tietojärjestelmän, SIS II:n, täytäntöönpanossa.
<P>
Rajavalvonnan poistaminen maalla ja merellä, joka aloitettiin 21. joulukuuta 2007, samoin kuin lentoliikenteessä (maaliskuussa 2008) on merkittävä askel yhdeksälle kymmenestä jäsenvaltiosta. Neuvosto päätti, että rajavalvonta kolmessa järjestelmän ulkopuolisessa valtiossa, Kyproksessa, Romaniassa ja Bulgariassa, lakkautetaan, kun Schengen-järjestelmän toiminta taataan arvioinnin jälkeen. Schengen-järjestelmän toiminta näissä kolmessa valtiossa on kuitenkin riippuvainen SIS II -järjestelmän toiminnasta nykyisissä Schengen-valtioissa. Kuten tiedetään, SIS II -järjestelmän oli alun perin määrä aloittaa toimintansa toukokuussa 2007, sitä lykättiin joulukuuhun 2008 ja nyt sitä on lykätty jälleen syyskuuhun 2009. Nämä lykkäykset saattavat aiheuttaa viivästyksiä kyseisessä kolmessa jäsenvaltiossa. Ei pidä unohtaa, että nämä kolme jäsenvaltiota ovat kaikki Euroopan unionin rajavaltioita ja että niillä on maa- ja merirajoja.
<P>
Schengenin säännöstön ensimmäiset kaksi toimea ovat rajavalvonnan lakkauttaminen, sen siirtäminen ulkorajoille ja yhteiset menettelyt ulkorajoja ylittävien henkilöiden osalta. Näitä säännöstön toimia heikentää se, että tiettyjen valtioiden, kuten Romanian, Bulgarian ja Kyproksen edistyminen, on riippuvainen SIS II -järjestelmän viivästyneestä täytäntöönpanosta Schengen-alueeseen kuuluvissa jäsenvaltioissa. Pyydän siksi komissiota ja puheenjohtajavaltio Ranskaa ratkaisemaan SIS II -järjestelmän hallintaa koskevan ongelman ja neuvottelemaan toimeksisaajayrityksen kanssa, jotta vältetään, että SIS II -järjestelmän täytäntöönpanolle määrätään uusi määräaika.
<SPEAKER ID="398" NAME="Roselyne Lefrançois">
PSE-ryhmän puolesta. - (FR) Arvoisa puhemies, halusin ilmoittaa, että Martine Roure on tämän mietinnön varjoesittelijä. Hän ei voinut olla paikalla tänään, joten puhun hänen ja Euroopan parlamentin sosialistiryhmän puolesta.
<P>
Olen samaa mieltä esittelijän esittämistä kommenteista ja kiitän häntä työstään. Tätä tilannetta on todella täysin mahdoton hyväksyä. SIS II -järjestelmän aloittaminen on huomattavasti myöhässä. Olemme jo laajentaneet komission mandaattia joulukuun 2008 loppuun siirtymistoimien toteuttamiseksi. Komissio on jälleen kerran jäänyt jälkeen aikataulussa ja pyytää nyt, että sen mandaattia jatketaan rajattomasti siirtymisen suorittamiseksi. Tämä ei ole minusta hyväksyttävää, koska Euroopan parlamentin kuuleminen tästä aiheesta tulevaisuudessa olisi siten mahdotonta.
<P>
Emme kuitenkaan halua, että siirtymisellä SIS-järjestelmästä SIS II -järjestelmään olisi kiire, sillä tällä vaikutettaisiin tietojen ja koko järjestelmän laatuun ja turvallisuuteen. Siksi on sovellettava kaikkia varotoimenpiteitä, jotta varmistetaan, että tietoja suojellaan ja että järjestelmä on turvallinen. Sen vuoksi voisimme sopia aikataulun ja komission mandaatin pidentämisestä. Näin siirtyminen voitaisiin toteuttaa kunnolla.
<P>
Tämä prosessi ei voi kuitenkaan missään nimessä jatkua ilman Euroopan parlamentin demokraattista valvontaa. Sen vuoksi Euroopan parlamentin sosialistiryhmä tukee esittelijää. Siten voimme turvata Euroopan parlamentin toimivaltuudet.
<SPEAKER ID="399" NAME="Henrik Lax">
ALDE-ryhmän puolesta. - (EN) Arvoisa puhemies, haluaisin myös kiittää esittelijää hänen erittäin hyvästä työstään.
<P>
Schengenin tietojärjestelmä on suurin yhteinen eurooppalainen tietokanta, joka toimii yhteisenä tietojärjestelmänä jäsenvaltioissa. Poliisi ja oikeuslaitos voivat käyttää näitä tietoja rikosasioita koskevassa yhteistyössä, henkilötarkastuksissa ulkorajoilla tai valtioiden alueilla sekä viisumien ja oleskelulupien myöntämisen yhteydessä.
<P>
Päätöksessä perustaa toisen sukupolven SIS, SIS II, otettiin huomioon tarve ottaa käyttöön biometriset tiedot sekä uudenlaiset hälytysjärjestelmät esimerkiksi eurooppalaisen pidätysmääräyksen vuoksi. SIS II -järjestelmää tarvittiin myös uusien jäsenvaltioiden mukaan ottamiseksi, kuten olemme kuulleet.
<P>
Uuden järjestelmän piti alun perin aloittaa toimintansa maaliskuussa 2007. Olemme tietoisia monista viiveistä. Uusi aikataulu on julkistettu, ja sen mukaan järjestelmä voi aloittaa toimintansa tämän vuoden loppuun mennessä. Portugalin hallituksen esittämän väliaikaisjärjestelyn, jonka ministeri Jean-Pierre Jouyet mainitsi, ansiosta niin sanottu SISone4ALL on nyt täysin toimintavalmis, ja sen ansiosta yhdeksän uutta jäsenvaltiota on voitu ottaa mukaan SIS-järjestelmään. Kuitenkin, kuten komission jäsen Barrot korosti, turvallisuusvaatimusten vahvistaminen laajentuneella Schengen-alueella on entistäkin kiireellisempää. Tämä voidaan toteuttaa ainoastaan siirtymällä uuden sukupolven järjestelmään.
<P>
Keskeistä siirtymisessä on, että SIS II -järjestelmä täyttää kaikki laillisesti määritellyt tekniset ja toiminnalliset vaatimukset sekä muut ehdot, kuten vakauden, valmiuden ja suorituskyvyn. Parlamentilta on pyydetty lausuntoa asianomaisesta kahdesta välineestä, joilla pyritään luomaan siirtymistä koskeva oikeudellinen kehys. ALDE-ryhmän varjoesittelijänä tuen täysin esittelijän näkökantaa ja erityisesti sitä, että komissio toimittaa kesäkuun 2009 loppuun mennessä ja sen jälkeen kuuden kuukauden välein edistymiskertomuksen neuvostolle ja parlamentille SIS II -järjestelmän kehityksestä sekä Schengenin tietojärjestelmän siirtämisestä SIS I+ -järjestelmästä toisen sukupolven SIS II -järjestelmään.
<P>
On ollut erittäin suuri pettymys todeta se, että SIS II ei ole vielä toiminnassa. Tämän uuden mandaatin ja perusteellisen testauksen jälkeen toivon, että SIS II etenee, jotta se voidaan saattaa toimintavalmiiksi syyskuuhun 2009 mennessä.
<SPEAKER ID="400" NAME="Tatjana Ždanoka">
Verts/ALE-ryhmän puolesta. - (EN) Arvoisa puhemies, haluaisin ensiksi kiittää Carlos Coelhoa, että hän teki totuttuun tapaan tuloksekasta työtä laatiessaan mietintöjä siirtymisestä SIS II -järjestelmään. Mietinnöissä on kyse pääasiassa teknisistä seikoista, mutta haluaisin tarkastella SIS II -järjestelmää laajemmasta näkökulmasta.
<P>
Haluaisin ensiksi antaa tunnustusta sille, että puheenjohtajavaltio Portugali antoi kymmenelle uudelle jäsenvaltiolle mahdollisuuden liittyä vanhaan SIS -järjestelmään. Muussa tapauksessa uusien jäsenvaltioiden, mukaan lukien omani, olisi pitänyt odottaa ainakin syyskuuhun 2009 saakka, eli toisin sanoen vielä kaksi vuotta.
<P>
Sen sijaan "myöhään" ei välttämättä merkitse "huonoa". SIS II toimii kahden pilarin mukaisesti. Meillä ei ole kuitenkaan oikeudellisesti sitovaa puitepäätöstä tietosuojasta kolmannessa pilarissa. Koska SIS II -järjestelmässä otetaan käyttöön biometristen tietojen käsittely, kysymys tietosuojasta on edelleen suurelta osin ratkaisematta.
<P>
Haluaisin korostaa, että poliittinen ryhmäni on erittäin varovainen biometriikan osalta. Tietosuojaa koskeva vankka oikeudellinen tausta on ehkä tarpeen ennen kuin alamme käyttää SIS II -järjestelmää.
<P>
Toinen ala, jolla SIS:n toiminta voisi olla hyödyllistä, on jäsenvaltioiden käyttöönottamat kolmansien maiden kansalaisten maahantuloa koskevat kiellot. Schengenin yleissopimuksen mukaan kansallista lainsäädäntöä sovelletaan, kun henkilö pyrkii poistamaan häntä koskevan ilmoituksen. Tältä osin SIS II -asetuksessa säädetään paremmista menettelytakeista Euroopan tasolla.
<P>
Yhteenvetona voidaan todeta, että joillakin aloilla SIS II luo parempaa Eurooppaa. Meidän on kuitenkin jatkettava työtä merkittävien puutteiden vuoksi. Jos meidän on odotettava, että saamme enemmän takeita, niin ehkä meidän pitäisi valmistautua odottamaan.
<SPEAKER ID="401" NAME="Pedro Guerreiro">
GUE/NGL-ryhmän puolesta. - (PT) Monet eri järjestöt, jotka seuraavat oikeus- ja sisäasioiden - jotka kuuluvat valtioiden itsemääräämisoikeuden ytimeen - yhteisöllistämistä koskevaa prosessia, ovat korostaneet, että Schengenin tietojärjestelmän siirtyminen toiseen versioon merkitsee, että tämän tietojärjestelmän ja tietokantojen ominaisuuksia on laajennettu sisällyttämällä siihen uusia tietoja, kuten eurooppalainen pidätysmääräys ja uusia tietoluokkia, kuten biometriset tiedot. Samalla tietoihin pääsy myönnettiin uusille tahoille. Lisäksi on kehitetty uusia ominaisuuksia ja toimintoja, jotka liittävät tietoja toisiinsa sekä yhdistävät järjestelmän viisumitietojärjestelmään. On myös syytä mainita huolestuttava mahdollisuus, että tietoja voidaan säilyttää tarvittaessa pitkän aikaa. Pohdin, kuka päättää siitä, milloin tämä on tarpeen. Selvennystä tarvitaan myös aivan liian epämääräiseen aihealueeseen, joka koskee mahdollista tietojen vaihtoa kolmansien maiden kanssa.
<P>
Katsomme, että tämä laajentaminen luo aikaisempiin järjestelmiin verrattuna riskejä kansalaisen oikeuksien, vapauden ja takeiden turvaamisen osalta, koska tietokantoihin lisätään uusia tietoja, jotka ovat helpommin saatavilla. Tämä merkitsee sitä, että tietoja jaetaan enemmän. Yleisesti ottaen, paljon enemmän kuin uusien valtioiden liittymistä koskevien näkökohtien vuoksi, SIS-järjestelmää pyritään mukauttamaan turvallisuutta koskevan vaarallisen pakkomielteen mukaisesti, joka on osa sisäasioiden yhteisöllistämistä koskevaa prosessia Euroopan unionissa. Me torjumme tämän.
<SPEAKER ID="402" NAME="Hélène Goudin">
IND/DEM-ryhmän puolesta. - (SV) Arvoisa puhemies, tänään käsittelemämme aihe on paljon tärkeämpi kuin jotkut muut, joista keskustellaan säännöllisesti parlamentissa. Käsittelemme perustavanlaatuista asiaa, eli henkilöiden liikkuvuutta niin sanotulla Schengen-alueella. Ei ole epäilystäkään, että tämä järjestelmä helpottaa monen henkilön matkustamista, mutta on todettava, että sen haitat ovat suuremmat kuin sen myönteiset puolet.
<P>
Viittaan siihen, että Schengenin vuoksi monien henkilöiden liikkuvuutta rajoitetaan yhteiskunnallisten järjestelmien vuoksi. Schengen on uusi askel kohti liittovaltiota, jolloin Euroopasta rakennetaan linnoitus. Sillä luodaan valvottu yhteiskunta, jolla on suunnaton valta. En halua osallistua tähän.
<P>
Ei ole epäilystäkään, että rajatylittävä rikollisuus on yksi tämän päivän suurimmista ongelmista. Sen vuoksi tarvitaan ratkaisuja rajojen yli. En kuitenkaan usko, että Schengen tai EU on oikea foorumi tätä tarkoitusta varten. Olemassa on jo Interpol, joka on erinomainen ja tehokas kansainvälinen poliisiyhteistyön elin, johon osallistuvat itsenäiset valtiot kaikkialla maailmassa. Rinnakkaisten järjestelmien rakentamisen sijaan olisi vahvistettava enemmän Interpolia. Tiedämme, että rikollisuus ei rajoitu omaan mantereeseemme, vaan se koostuu maailmanlaajuisista verkoista. Nämä olivat yleisiä näkökohtia, esitän nyt yksityiskohtaisempia näkökohtia.
<P>
Mielestäni Schengenin tietojärjestelmissä käsitellään yhtä seikkaa aivan liian kevyesti. Kyse on luottamuksellisuudesta. Käsiteltävät ja säilytettävät henkilötiedot ovat erittäin arkaluonteisia. Yksi tärkeimmistä valtion tehtävistä on tarjota kansalaisilleen täysi suoja, jotta heidän henkilötietoihinsa ei pääse luvattomasti. Katson siksi, että kyse on kansallisesta asiasta, koska olen vakaasti sitä mieltä, että EU ei pysty antamaan vaadittavia takeita. Mielestäni on myös tarpeetonta ja kallista perustaa uusia rakenteita. Loppujen lopuksi järjestelmä rahoitetaan veronmaksajien varoista.
<P>
Olen jo pitkään ollut sitä mieltä, että EU:n kehittämistä tai yhdentymistä, kuten eräät haluavat sitä kutsua, voidaan verrata sortovallan kasvuun pienin askelin. Pelottavaa on, että askeleet eivät ole enää erityisen pieniä. Sen sijaan voimme nähdä, että EU:sta pyritään laajamittaisesti, harkitusti ja nopein harppauksin luomaan valtio. Kenenkään EU:hun myönteisesti suhtautuvan ei pitäisi hyväksyä sitä.
<SPEAKER ID="403" NAME="Zita Pleštinská" AFFILIATION="PPE-DE">
(SK) Hyvät kuulijat, käsittelemme jälleen kerran Schengenin tietojärjestelmää (SIS), joka on tärkein väline Schengenin periaatteiden soveltamisessa. Se on epäilemättä "rajattoman" Euroopan ja vapauteen, turvallisuuteen ja oikeuteen perustuvan alueen selkäranka. Siksi on tärkeää, että SIS II -järjestelmä alkaa toimia.
<P>
Tällä hetkellä SISone4ALL-järjestelmä on toiminnassa siirtymäkauden teknisenä ratkaisuna, jonka ansiosta yhdeksän uutta jäsenvaltiota voidaan liittää SIS-järjestelmään, ja niistä tulee luonnollisesti unionin täysivaltaisia jäseniä, kun ne liittyvät Schengen-alueeseen. 21. joulukuuta 2007 oli merkittävä päivä maani Slovakian ja koko EU:n historiassa. Se merkitsi rautaesiripun todellista kaatumista.
<P>
Haluaisin sen vuoksi kiittää Carlos Coelhoa tämän mietinnön laatimisesta sekä hänen valtavasta työstään. Olen vakuuttunut, että Schengen-alueessa ei olisi yhdeksän uutta jäsentä ilman häntä. Uskon, että uuden sukupolven SIS-järjestelmä voidaan saattaa toimintakykyiseksi yhtä nopeasti ja ilman mitään ongelmia.
<SPEAKER ID="404" NAME="Jean-Pierre Jouyet">
neuvoston puheenjohtaja. - (FR) Kiitän kaikkia puheenvuoron esittäneitä erinomaisesta keskustelusta sekä laajasta tuesta uutta mandaattia koskevalle periaatteelle sekä esittelijän kannalle, jonka moni puheenvuoron esittänyt mainitsi.
<P>
Hyvä Marian-Jean Marinescu, olen ylistänyt puheenjohtajavaltio Portugalin erinomaista työtä, jonka ansiosta uudet jäsenvaltiot ovat voineet liittyä tähän järjestelmään. Olen myös pannut merkille, että Romania haluaa liittyä järjestelmään mahdollisimman nopeasti komission valvonnassa, jollei tarvita teknisiä mukautuksia, mikä voi olla tarpeen tässä yhteydessä.
<P>
Henrik Laxin ja Roselyne Lefrançois'n tekemiin huomautuksiin voin vastata, että neuvosto voi ainoastaan pahoitella viivästymisiä, mutta kaikki annamme tunnustusta komission ponnisteluille ja panemme merkille komission jäsenen Barrot'n lupauksen saada asiat takaisin raiteelleen sekä toimeksisaajayritykselle määrätyt tiukat toimet. Neuvosto pysyy valppaana komission kanssa sekä kaikkien jäsenvaltioiden kanssa, sillä ne ovat vahvasti sitoutuneet saattamaan hankkeen loppuun suunnitelmien mukaisesti, ja ne varmistavat hankkeen teknisen toteuttavuuden ja tehokkuuden sekä luonnollisesti kansalaisten vapauksien turvaamisen.
<P>
Vastauksena Tatjana Ždanokalle ja Pedro Guerreirolle, ymmärrän - ja Roselyne Lefrançoise korosti tätä - että monet teistä haluaisivat täydentäviä keskusteluita uusien toimintojen liittämiseksi tähän järjestelmään, mutta on tärkeää, että saamme SIS II -järjestelmän valmiiksi ennen kuin ryhdymme tähän. Sen vuoksi pidän ymmärrettävänä, että poliittista keskustelua käydään siitä, mitä näiden uusien toimintojen pitäisi olla. Kuitenkin, kuten monet ovat huomauttaneet, tämän ei pitäisi viivästyttää uuden järjestelmän käyttöönottoa. Itse asiassa ei ole hyväksyttävää hylätä näitä toimintoja ainoastaan sen vuoksi, että niitä ei voitu sisällyttää vanhentuneeseen järjestelmään, tässä tapauksessa SIS I -järjestelmään. Ensiksi, ennen kuin käymme tällaisen keskustelun, on tärkeää, että järjestelmä on käytössä ja että tekninen kehitystyö on saatu päätökseen.
<P>
Muiden, pääasiassa tietosuojaa koskevien, puheenvuorojen osalta haluaisin huomauttaa - puhemiehen tavoin, ja osallistuimme tänään aamulla keskusteluun henkilötietojen suojasta komission jäsenen Barrot'n kanssa - että me haluamme jatkaa Euroopan tasolla aloitettua työtä. Uskomme myös, että vaatimanne suoja, tietojen suojaamisen ja kolmansien maiden kanssa jaettavien tietojen osalta, on oltava käytössä. Haluaisin sanoa, palaamatta kuitenkaan tänään aamulla käytyyn yleiseen keskusteluun, että tietojen suojelun osalta päätettiin, että seuraamme Euroopan tietosuojavaltuutetun suosituksia, jotta nämä näkökohdat otetaan huomioon.
<SPEAKER ID="405" NAME="Jacques Barrot" LANGUAGE="FR">
Arvoisa puhemies, haluaisin myös kiittää kaikkia puheenvuoron esittäneitä sekä esittelijää jälleen kerran. Jean-Pierre Jouyet'n jälkeen jatkaakseni haluaisin muistuttaa kaikkia, että kiinnitämme paljon huomiota tietosuojasääntöjen noudattamiseen. Kuten sanoitte, arvoisa neuvoston puheenjohtaja, yksiköt ovat säännöllisessä yhteydessä Euroopan tietosuojavaltuutetun yksikköihin, jotta varmistetaan, että nämä säännöt sisällytetään asianmukaisesti SIS II -järjestelmän kehittämisen ja hallintaan. Euroopan tietosuojavaltuutetun vierailu Strasbourgiin on suunnitteilla vuoden 2009 alkupuoliskolla ennen siirtymisen toteuttamista. Tarkoitus on varmistaa, että tiedot suojataan turvallisesti.
<P>
Parhaillaan kehiteltävän muuntimen ansiosta tiedot voidaan siirtää turvallisesti SIS I -järjestelmästä SIS II -järjestelmään. Roselyne Lefrançois sanoi aivan oikein, että siirtymisellä ei saisi olla kova kiire. Meidän on oltava hyvin varovaisia.
<P>
Joka tapauksessa lainsäädäntövälineisiin sisältyvät erityissäännöt, joilla pyritään varmistamaan tietosuojaa koskevien periaatteiden noudattaminen. Tämä on kaikki, mitä voin sanoa tietosuojasta. Meidän on kuitenkin kiinnitettävä erityistä huomiota sen varmistamiseen, että järjestelmä on yhdenmukainen Euroopan muiden tietosuojapyrkimysten kanssa.
<P>
Palaan viivästymistä koskevaan kysymykseen. Ymmärrän täysin Marian-Jean Marinescua, Henrik Laxia ja Roselyne Lefrançois'ta, jotka ilmaisivat huolensa meille sattuneista monista viivästyksistä. SIS II -järjestelmän valmisteluista keskusjärjestelmän osalta haluaisin todeta, että seuraamme tiiviisti edistymistä. Olemme ottaneet käyttöön toimia, joiden avulla voimme seurata asiaa tarkasti ja komission yksiköt huolehtivat erityisesti siitä, että niillä on mahdollisuuksia seurata toimeksisaajayritysten työtä.
<P>
Voimme luonnollisesti tarvittaessa säätää sopimuksen mukaisista seuraamuksista. Edeltäjäni määräsi yli miljoonan euron sakon yhdelle toimeksisaajayritykselle. Arvoisa puhemies, hyvät parlamentin jäsenet, sen sijaan, että turvaudutaan seuraamuksiin, haluaisin mieluummin, että toimeksisaajat työskentelevät tehokkaasti ja aikataulumme mukaisesti.
<P>
SIS II -järjestelmän täytäntöönpano ei kuitenkaan koske ainoastaan keskusjärjestelmää. On selvää, että jäsenvaltioilta edellytetään huomattavia ponnistuksia. Olen tyytyväinen siihen, että puheenjohtajavaltio Ranska on läsnä tänään, koska tiedän, miten sitoutunut se on näihin toimiin.
<P>
Jäsenvaltioita kansallisella tasolla valmisteluissa avustava SIS II -tukiryhmä, jonka puheenjohtajavaltio Slovenia perusti ja jonka puheenjohtajavaltio Ranska tunnustaa, on erityisen hyödyllinen. Tällä korkean tason ryhmällä, jossa komissio on aktiivisesti mukana, on tehtävänään valvoa SIS II -järjestelmän täytäntöönpanoa jäsenvaltioissa. Ongelma onnistutaan ratkaisemaan ainoastaan tiiviillä yhteistyöllä.
<P>
Haluaisin todeta, ettemme yritä tehdä Euroopasta linnaketta SIS III -järjestelmällä. Haluamme ainoastaan varmistaa, ettei sisärajojen poistaminen aiheuta Euroopan unionille ja Euroopan kansalaisille suurempaa epävarmuuden, väkivallan ja terrorismin riskiä. Siksi en voi hyväksyä väitettä, jonka mukaan SIS II -järjestelmän luomisen vuoksi suljemme ovet Eurooppaan. Tästä ei ole kyse. Kyse on yksinkertaisesti sen varmistamisesta, että sisärajojen poistuttua voimme tarjota Euroopan kansalaisille alueen: turvallisuuteen ja vapauteen perustuvan alueen.
<P>
Arvoisa puhemies, tässä kaikki. Haluan joka tapauksessa kiittää Euroopan parlamenttia ja Carlos Coelhoa henkilökohtaisesti siitä, että hän osallistui niin paljon SIS II -järjestelmän rakentamiseen. Tämä järjestelmä on avain Schengen-toimien menestykseen.
<SPEAKER ID="406" NAME="Carlos Coelho" LANGUAGE="FR">
Arvoisa puhemies, otan riskin ja esitän viimeisen puheenvuoroni ranskaksi vastatakseni Jean-Pierre Jouyet'n ja varapuhemies Barrot'n kohteliaisiin kommentteihin. Sen vuoksi haluan kiittää teitä omalla kielellänne. Yksimielisyyden aikaansaaminen neuvostossa ei ole ollut helppoa, mutta olette onnistuneet siinä. Meidän näkökulmastamme kaksi seikkaa on todella tärkeää: komission ja jäsenvaltojen toimivallan selkeä jako sekä komission mandaattia koskeva kysymys.
<P>
Komission mandaatti ei voi päättyä ennen kuin SIS II -järjestelmä toimii kunnollisesti. Haluaisin myös kiittää neuvostoa, komissiota ja kansalaisvapauksien sekä oikeus- ja sisäasioiden valiokunnan kaikkia poliittisia ryhmiä työstään huomenna äänestettävien tarkistusten laadinnassa. Avoimuutta koskeva lauseke on meille ratkaisevan tärkeä. Kansalaisilla on oikeus saada tietoa Schengenistä ja SIS II -järjestelmästä. Komission mandaattia koskevan kysymyksen osalta on todettava, että rajoittamatonta mandaattia ei voida hyväksyä. Olemme kuitenkin onnistuneet vastaamaan tähän ongelmaan.
<P>
Arvoisa puhemies, haluaisin lopuksi selvittää, miksi pidämme SIS II -järjestelmästä, kaikille niille, jotka ovat puhuneet kielteisesti siitä. Pidämme SIS II -järjestelmästä, koska pidämme vapaasta liikkuvuudesta Euroopassa. Jotta Euroopassa on vapaa liikkuvuus, meidän on oltava varmoja, että ulkorajamme ovat turvalliset. Ulkorajojemme turvallisuus on Euroopan kansalaisten turvallisuuden ehto ja sen vuoksi tarvitsemme kiireellisesti SIS II:ta.
<SPEAKER ID="407" NAME="Puhemies">
(FR) Keskustelu on päättynyt.
<P>
Äänestys toimitetaan huomenna.
