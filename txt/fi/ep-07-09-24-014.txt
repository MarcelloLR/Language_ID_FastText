<CHAPTER ID="014">
Käsittelyjärjestys
<SPEAKER ID="021" NAME="Puhemies">
(DE) Ilmoitan teille, että allekirjoitan tiistaina 25. syyskuuta parlamentin työjärjestyksen 68 artiklan mukaisesti yhdessä neuvoston puheenjohtajan kanssa neljä yhteispäätösmenettelyssä hyväksyttyä säädöstä. Kyseiset säädökset on lueteltu tämän päivän istunnon pöytäkirjassa.
<P>
Puheenjohtajakokouksen työjärjestyksen 130 ja 131 artiklan mukaisesti torstaina 20. syyskuuta 2007 pitämässään kokouksessa laatima lopullinen esityslistaluonnos on jaettu. Siihen on ehdotettu seuraavia muutoksia:
<P>
Maanantai:
<P>
Ei muutoksia.
<P>
Tiistai:
<P>
Sosiaalidemokraattinen ryhmä pyytää siirtämään eurooppalaisten koulutusjärjestelmien tehokkuutta ja tasapuolisuutta koskevan Tomáš Zatloukalin mietinnön käsittelyn tiistai-illasta keskiviikkoiltaan ja käsittelemään sen Marie-Hélène Deschampsin mietinnön jälkeen.
<SPEAKER ID="022" NAME="Hannes Swoboda" AFFILIATION="PSE">
(DE) Arvoisa puhemies, sanon asiani lyhyesti. Koska useita mietintöjä on kasaantunut ja Saryusz-Wolskin mietinnön käsittely on siirretty maanantailta tiistaille, tiistai-iltana on kovin vähän aikaa keskustelulle. Esittelijän luvalla siirtäisimme mainitun mietinnön tästä syystä keskiviikolle. Se on ainoa syy.
<SPEAKER ID="023" NAME="Puhemies">
- (DE) Kiitos, tuo oli varmaan myös jo lausunto muutosesityksen puolesta.
<P>
(Parlamentti hyväksyi pyynnön.)
<P>
Tomáš Zatloukalin mietinnön käsittely siirrettiin keskiviikkoiltaan.
<P>
Keskiviikko:
<P>
Vihreiden ryhmä, Euroopan yhtyneen vasemmiston konfederaatioryhmä ja liberaaliryhmä pyytävät lisäämään neuvoston ja komission selvityksen Myanmarin (Burman) tilanteesta sekä päätöslauselmaluonnosten jättämisen keskiviikkoiltapäivän esityslistalle.
<SPEAKER ID="024" NAME="Monica Frassoni" AFFILIATION="Verts/ALE">
(IT) Arvoisa puhemies, hyvät naiset ja herrat, tämä parlamentti on, kuten aivan oikein sanoitte, jo antanut lausuntonsa Burman tilanteesta monessa yhteydessä, mutta sitä mitä nyt tapahtuu, ei tapahtunut vuonna 1988. Useat tuhannet ihmiset, munkit, osoittavat mieltään, eikä ole epäilystäkään siitä, että tilanne on muuttumassa.
<P>
Tähän saakka yhteisön toimielimet, komissio ja neuvosto, eivät ole sanoneet mitään. Jotkut jäsenvaltiot ovat reagoineet. Meidän mielestämme keskiviikko on siksi erinomainen hetki neuvoston ja komission lausunnolle ja poliittisten ryhmien puhujille osoittaa tukemme Burman uudelle kehitykselle.
<P>
Emme voi vaieta tällä kertaa, ja meillä on velvollisuus kiinnittää huomiota julkisesti kyseiseen maahan, koska meillä on tilaisuus tehdä niin. Toivon siksi todellakin, että täysistunto suostuu kolmen ryhmän esittämään ehdotukseen.
<SPEAKER ID="026" NAME="Annemie Neyts-Uyttebroeck" AFFILIATION="ALDE">
(NL) Arvoisa puhemies, hyvät naiset ja herrat, jos koskaan on ollut aika komission ja neuvoston tiedonannolle, jossa kiinnitetään huomio tietyn maan tilanteeseen, tuo aika on nyt. Lyhyt keskustelu Burmasta antaa meille tilaisuuden ilmaista solidaarisuutemme viime päivien tapahtumille, ja on erittäin tärkeää, että teemme niin. Meitä, jotka olemme erittäin huolestuneita Myanmarin tilanteesta, burmalaisista yleensä ja Aung San Suu Kyistä, on tarpeeksi, jotta voimme varata aikaa siihen nykyisen parlamentin istuntojakson aikana - ei sen tarvitse kestää kauan.
<SPEAKER ID="028" NAME="Hannes Swoboda" AFFILIATION="PSE">
(DE) Arvoisa puhemies, olemme luonnollisesti keskustelleet tästä asiasta perusteellisesti omassa ryhmässämmekin. Päättelimme, että nyt kun Myanmarissa on mielenosoituksia, ei ole välttämättä edullista panna Eskon puumerkkiä joka asiaan ja ilmaista omaa mielipidettämme asiasta. Kantamme tähän asiaan on täysin selvä.
<P>
Mutta jos täysistunto niin haluaa ja jotta asia tulee selväksi, niin luonnollisesti olemme mielenosoittajien puolella, kuten olemme toistuvasti todenneet, ja siinä tapauksessa voisimme sopia kompromissista, että kannatamme keskustelua - kuten on ehdotettu - mutta emme laadi vielä päätöslauselmaa, mikä ei sulje pois, että seuraavalla kerralla kun on selvää, mikä tilanne on, annamme myös päätöslauselman. Pyydän ainakin sitä, että arvoisa puhemies voisi pitää erilliset äänestykset keskustelusta ja päätöslauselmasta.
<SPEAKER ID="029" NAME="Puhemies">
(DE) Kiitos, Hannes Swoboda. Juuri sitä haluaisin ehdottaa. Ensin äänestämme siitä, käymmekö asiasta keskustelun. Jos keskustelu päätetään järjestää, siirrymme kysymykseen siitä, miten toimimme päätöslauselman kanssa. Tällainen menettely on johdonmukainen ja myös osuva. Voimmeko toimia menettelyn osalta tällä tavoin?
<P>
(Parlamentti hyväksyi pyynnön.)
<SPEAKER ID="030" NAME="Martin Schulz" AFFILIATION="PSE">
(DE) Arvoisa puhemies, emme tienneet sitä, että liberaalien ryhmä haluaa mahdollisesti päätöslauselman ja jos sellainen annetaan, niin vasta seuraavalla istuntojaksolla. Tämähän on uusi asia. Sen kanssa kaikki jäsenet voivat elää. Siksi liberaalien ryhmän pyyntö, josta nyt äänestetään, kuuluu ymmärtääkseni seuraavasti: jos ryhmät päättävät laatia päätöslauselman, niin se tapahtuu vasta seuraavalla istuntojaksolla. Se ei tarkoita sitä, että olemme jo tehneet päätöksen, vaan sitä, että jos päätämme niin, se tapahtuu seuraavalla istuntojaksolla. Se sopii meille kaikille.
<SPEAKER ID="031" NAME="Puhemies">
(DE) Ensin on päätettävä, haluammeko päätöslauselman, ja jos päätös on myönteinen, päätämme, milloin päätöslauselma annetaan.
<SPEAKER ID="032" NAME="Daniel Cohn-Bendit" AFFILIATION="Verts/ALE">
(DE) Arvoisa puhemies, tämä koskee vain työjärjestystä: koska asia on uusi, ei voida sanoa mitään puolesta eikä vastaan. Asiasta on keskusteltava, eikä sitä voi jättää siihen, että kollegat ovat puhuneet kaikkien puolesta - vain koska he ovat sosiaalidemokraatteja - ja päättävät siitä, mikä on järkevää. Haluamme sanoa jotain sitä vastaan, mikä on ehkä vielä järkevämpää.
<SPEAKER ID="033" NAME="Puhemies">
(DE) Haluaisin ehdottaa, että äänestämme ensin siitä, haluammeko päätöslauselman. Jos päätöslauselma halutaan antaa, päätämme siitä, annetaanko päätöslauselma tällä viikolla vai lokakuun istuntojaksolla.
<SPEAKER ID="034" NAME="Hartmut Nassauer" AFFILIATION="PPE-DE">
(DE) Arvoisa puhemies, asia edellyttää luonnollisesti Euroopan parlamentin päätöslauselmaa. Parlamentti on antanut päätöslauselmia monista muista asioista, jotka eivät ole olleet näinkään kiireellisiä, ja päätöslauselmat ovat olleet osittain laajoja. Tässä asiassa syy on erittäin konkreettinen, ja Myanmarin tilanne, jota olemme tarkkailleet jo kauan, on muuttunut merkittävästi.
<P>
On jo tehty selväksi, että oppositiojohtajalle, joka on ollut useita vuosia kotiarestissa, on myönnetty Saharov-palkinto, mutta hän ei vielä ole saanut sitä. Siksi uuteen kehitykseen on vastattava päätöslauselmalla. Sitä ei kuitenkaan ole pakko tehdä tänä keskiviikkona. Keskiviikkona käymme keskustelua, ja ehdotukseni on, että päätöslauselmasta äänestetään seuraavassa istunnossa.
<SPEAKER ID="035" NAME="Puhemies">
(DE) Äänestämme nyt siitä, halutaanko päätöslauselma antaa, ja toisessa äänestyksessä siitä, milloin päätöslauselma annetaan.
<P>
(Parlamentti päätti antaa päätöslauselman.)
<SPEAKER ID="036" NAME="Daniel Cohn-Bendit" AFFILIATION="Verts/ALE">
(DE) Arvoisa puhemies, haluaisin kertoa, miksi päätöslauselma olisi annettava nyt.
<P>
Periaatteessa en ymmärrä keskustelua. Kaikki taputtivat, kun puhemies ilmaisi selvän kannan. Sen, mitä puhemies sanoi, voi toki kirjoittaa päätöslauselmaan, jonka parlamentti voisi hyväksyä jo tulevana torstaina. Miksi on niin vaikeaa tuomita se, mitä Burmassa tällä hetkellä tapahtuu? Mikä on ongelmana? Kuka tarvitsee kymmenen, kaksikymmentä päivää sanoakseen: olemme niiden puolella, jotka taistelevat Burmassa vapauden puolesta. Piste! Se olisi kymmenen riviä! Jos sosiaalidemokraatit tai PPE-DE eivät saa sitä aikaan, me muotoilemme sen heidän puolestaan.
<SPEAKER ID="037" NAME="Puhemies">
(DE) Olemme jo tehneet päätöksen päätöslauselmasta. Laadimmeko päätöslauselman tällä viikolla?
<P>
(Parlamentti hyväksyi pyynnön.)
<P>
Ehdotan, että kyselytunti ei alakaan klo 17.30 vaan klo 18.00, jotta keskustelulle jää enemmän aikaa ja jotta kyselytunnille jää normaali aika eli puolitoista tuntia klo 18.00-19.30.
<P>
(Parlamentti hyväksyi pyynnön.)
<P>
Torstai:
<P>
Ei muutoksia.
<P>
Istunnot 10. ja 11. lokakuuta
<P>
Keskiviikko:
<P>
Sosialidemokraattinen ryhmä on pyytänyt siirtämään yhteistä keskustelua Sharon Bowlesin mietinnöstä ja yhteistä tilastopolitiikkaa koskevasta Ieke van den Burgin mietinnöstä Strasbourgissa pidettävälle lokakuun istuntojaksolle.
<SPEAKER ID="038" NAME="Hannes Swoboda" AFFILIATION="PSE">
(DE) Arvoisa puhemies, pyydämme siirtämään keskustelun seuraavista syistä. Pitäisi olla mahdollista päästä sopimukseen neuvoston kanssa jo ensimmäisessä käsittelyssä. Jos keskustelu pidettäisiin jo 10. lokakuuta, tämä mahdollisuus tehtäisiin ehkä tyhjäksi. Siksi keskustelua olisi siirrettävä. Uskon, että näin on sovittu myös esittelijän kanssa.
<SPEAKER ID="039" NAME="Puhemies">
(DE) Toimitetaan äänestys siirtämisestä lokakuun istuntojaksolle.
<P>
(Parlamentti hyväksyi pyynnön.)
<P>
Torstai:
<P>
Ei muutoksia.
<P>
(Käsittelyjärjestys vahvistettiin.¹)
