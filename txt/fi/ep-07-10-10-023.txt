<CHAPTER ID="023">
Savukkeiden salakuljetuksen torjuminen (EY:n ja Philip Morrisin välinen sopimus) (keskustelu) 
<SPEAKER ID="229" NAME="Puhemies">
(IT) Esityslistalla on seuraavana Bart Staesin talousarvion valvontavaliokunnan puolesta laatima mietintö Euroopan yhteisön jäsenvaltioiden ja Philip Morrisin välisen, savukkeiden salakuljetuksen torjumiseen tähtäävän sopimuksen seurauksista ja yhteisön passitusjärjestelmän tutkintavaliokunnan suositusten täytäntöönpanossa saavutetusta edistymisestä.
<SPEAKER ID="230" NAME="Bart Staes  " AFFILIATION="Verts/ALE">
esittelijä. - (NL) Arvoisat puhemies ja komission jäsen, hyvät naiset ja herrat, talousarvion valvontavaliokunnan mietinnöissä on usein suhteellisen huonoja uutisia - sehän on loppujen lopuksi Euroopan parlamentin petostentorjuntavaliokunta. Tähän liittyvät heikkoudet, sääntöjenvastaisuudet, keinottelut - joskus jopa petokset ja huijaukset. Hyvät naiset ja herrat, olen iloinen, että minulla on tänään jotakin myönteistä kerrottavaa, menestystarina, tarina, joka osoittaa, kuinka yhteistyö Euroopan komission, Euroopan parlamentin ja jäsenvaltioiden välillä voi varmistaa ongelmien ratkaisun.
<P>
Mikä on tarinan tausta? 1990-luvun alussa savukkeiden salakuljetukseen liittyvät petokset olivat suurta liiketoimintaa. Satoja miljoonia ecuja - tuolloin puhuimme vielä pikemminkin ecuista kuin euroista - hävisi rikollisten taskuihin Euroopan unionin ja jäsenvaltioiden varojen kustannuksella. Vuonna 1994 silloinen UCLAF - OLAFin edeltäjä - perusti savuke-erikoisyksikön. Vuosina 1996 ja 1997 Euroopan parlamentin tutkintavaliokunta - joka sattumalta oli ensimmäinen Euroopan unionista tehdyn sopimuksen nojalla käynnistetty tutkintavaliokunta - tutki passituspetosten eri puolia.
<P>
Tutkintavaliokunta sai selville, että kuljetusalan valvontajärjestelmä oli vanhanaikainen. Kuljetukseen käytettäville kuorma-autoille oli oltava asiakirja, joka leimattiin tullitoimipaikassa, jonka kautta tavarat tuotiin unioniin. Sitten voitiin ajaa unionin halki ja sama asiakirja leimattiin uudestaan tullitoimipaikassa, jonka kautta tavarat lähtivät pois unionista. Asiakirja oli sitten lähetettävä takaisin tuontitullitoimipaikkaan. Tästä nousi useita ongelmia. Asiakirjat palasivat takaisin aivan liian myöhään, joskus kolme tai neljä kuukautta myöhemmin. Ongelmana olivat väärennetyt asiakirjat ja väärennetyt leimat. Tutkintavaliokunnan tärkeimpiä suosituksia olikin, että koko tämä vanhanaikainen, papereihin ja leimoihin perustuva järjestelmä korvattaisiin tietokonejärjestelmällä.
<P>
Uusi tietokoneavusteinen passitusjärjestelmä (New Computerised Transit System, NCTS) otettiin käyttöön asteittain, ja nykyään se on toiminnassa kaikissa jäsenvaltioissa. Sen avulla tullipalveluissa voidaan selvittää reaaliajassa, pääsevätkö tavarat laittomasti tullitarkastusten ohi. Tämä on suunnaton edistys. Tällä ei tietenkään estetä väärien ilmoitusten tekemistä edelleen, ja tämän takia pyydämmekin komissiota luomaan järjestelmän, jolla voidaan estää tavaroiden väärä ilmoittaminen. Pyydämme myös, että OLAFille annetaan suora pääsy tähän tietokonejärjestelmään.
<P>
Kuten sanottu, tutkintavaliokunta keskittyi savukeongelmaan. Savukkeita kuljetettiin koko alueen halki yhdeltä raja-asemalta toiselle, mutta usein nämä hyödykkeet, savukkeet, päätyivät laittomille markkinoille. Lisäksi ne salakuljetettiin varsin usein takaisin unioniin. Tämä johti valtaviin ongelmiin, joskus jopa väkivaltaan. Esimerkiksi Italiassa kaksi rahoitusalan poliisia jopa murhattiin.
<P>
Yleistutkimuksessa selvisi myös, että jotkut savukeyritykset olivat liitossa salakuljettajien kanssa, ja näiden tietojen perusteella komissio yhdessä useiden jäsenvaltioiden kanssa nosti kanteen Philip Morrisia vastaan tuomioistuimessa New Yorkissa. Vähitellen kävi selväksi, että Philip Morrisin olisi erittäin vaikea voittaa juttua, ja vuonna 2004 yrityksen kanssa tehtiin sopimus. Kahdelletoista vuodelle jaettuja 1,25 miljardia Yhdysvaltain dollaria vastaan komissio ja jäsenvaltiot luopuivat oikeudenkäynnistä newyorkilaisessa tuomioistuimessa.
<P>
Itse asiassa Philip Morrisin kanssa tehdyn sopimuksen toinen osa oli ehkä vieläkin tärkeämpi. Siinä määrättiin yhteistyöstä Philip Morrisin ja Euroopan unionin välillä savukkeiden jäljittämisessä ja seuraamisessa. Jos tullissa löydettiin savukelasteja ja jos tämän sopimuksen määräyksiä ei ollut noudatettu, Philip Morrisin oli maksettava kierretyt tullimaksut välittömästi - ja tässä puhutaan luvuista, jotka ovat yli 1,5 miljoonaa euroa savukekonttia kohden.
<P>
Toistan, että tämä on menestystarina. Se osoittaa, kuinka parlamentti ja komissio pystyvät yhteistyöhön. Esitän kuitenkin myös arvostelua. Kun 1,25 miljardia Yhdysvaltain dollaria jaettiin komission ja jäsenvaltioiden välillä, vain 9,7 prosenttia annettiin komissiolle ja leijonanosa jäsenvaltioille. Mielestäni tämä ei ole oikeudenmukaista varsinkaan siksi, että OLAF ja komissio tekivät leijonanosan työstä.
<P>
Toiseksi haluan arvostella sitä, että sopimuksen hengen mukaan nämä rahat oli käytettävä petostentorjuntaan. Komissio on tehnyt tehtävänsä. Se käytti osan rahoista Herkules II -ohjelmaan. Jäsenvaltiot sen sijaan ovat antaneet rahan vain virrata kirstuihinsa, kun niiden olisi pitänyt käyttää sitä tutkintayksikköjensä, esimerkiksi tulliensa, parempaan varustamiseen ja tällaisten petosten torjumisen tehostamiseen.
<P>
Lyhyesti sanottuna, arvoisa puhemies, tämä on todellinen menestystarina, josta voisi ottaa mallia muihin vastaaviin tuotteisiin, esimerkiksi alkoholiin ja tiettyihin maataloustuotteisiin. Toivon myös, että tällä mietinnöllä muistutetaan myönteisesti Siim Kallasin ja komission sekä myös parlamenttimme tärkeästä työstä petoksien torjumisessa.
<SPEAKER ID="231" NAME="Siim Kallas">
komission varapuheenjohtaja. - (EN) Arvoisa puhemies, haluan kiittää Bart Staesia tästä valiokunta-aloitteisesta mietinnöstä ja Euroopan parlamenttia sen tuesta ja ratkaisujen löytämisestä näissä vaikeissa kysymyksissä.
<P>
Lausunnossani puhun ensin yhteisön passitusjärjestelmästä, josta kollegani Lázló Kovács on vastuussa. Euroopan parlamentti kehuu uuden tietokoneistetun passitusjärjestelmän menestyksekästä käyttöönottoa. Se on tuonut todellakin valtavan muutoksen arkaaiseen paperijärjestelmään. Parannettu järjestelmä otetaan kokonaisuudessaan käyttöön 1. heinäkuuta 2009 mennessä.
<P>
Riskinhallinta on nykyaikainen valvontaväline. Komissio panee tullien riskinhallintakehyksen aktiivisesti täytäntöön, jotta tarkastukset voidaan kohdentaa paremmin. Olemme parhaillaan muodostamassa kriteeristöä, prioriteetteja ja IT-alustaa jäsenvaltioiden kanssa. Uudessa järjestelmässä on myös mahdollisuus valvoa säännöllisesti riskianalyysin tehokkuutta. Petostentorjunnan passitustietojärjestelmälle suunniteltu kehitys parantaa mahdollisuuksia passituspetosten riskien analysointiin ja vastustamiseen, ensin arkojen tavaroiden osalta ja myöhemmin kaikenlaisten tavaroiden osalta. Tämän ehtona on, että jäsenvaltiot takaavat komissiolle paremman pääsyn uuden tietokoneavusteisen passitusjärjestelmän (NCTS) liikkumistietoihin. Kuitenkin NCTS:n jatkorahoituksen jäädyttäminen mietinnön ehdotuksen mukaisesti olisi haitallista, sillä tehokkaampaa passitusvalvontaa on tarpeen kehittää.
<P>
Sitten muutama sana arvonlisäveropetoksista. Yhdistyneen kuningaskunnan parlamentin ylähuone osoitti mietinnössään useita tekijöitä, jotka ovat ketjupetosten taustalla. Emme kuitenkaan saa todisteita siitä, että passitusjärjestelmän heikkoudet olisivat johtaneet karusellipetoksiin. Haluaisin selventää sitä, että vaikka passitus ei ollutkaan etusijalla perinteisissä omien varojen tarkastuksissa vuosina 2001-2006 muutoksen ollessa käynnissä, asiaa ei kuitenkaan täysin unohdettu. Monien tarkastusten tuloksena vaadittiin omien varojen ja korkojen maksuja. Tässä lähestymistavassa näkyy, miten komission tarkastusmenetelmiä käytetään tehokkaasti ja vältetään ennakkotarkastuksiin turvautumista.
<P>
Haluaisin nyt keskittyä Philip Morris Internationalin kanssa tehtyyn petostentorjuntasopimukseen, joka kuuluu omaan vastuualueeseeni. Haluan kiittää parlamenttia sen vahvasta, jatkuvasta tuesta. Komissio on ilmaissut johdonmukaisesti, että se toivoo, että sopimus voi toimia mallina vastaaville sopimuksille muiden yritysten kanssa. Sopimuksen mukaisen rahoituksen osalta uusi Herkules-ohjelma on saanut Kreikassa rahoitusta savukkeiden salakuljetuksen ja väärentämisen vastustamiseen. Nämä ovat uusimpia lisättyjä tavoitteita. Harkitsemme, voitaisiinko ohjelmalla perustaa laboratorio savukkeiden aitouden varmentamiseen.
<P>
Minun on kuitenkin sanottava - ja Bart Staes tietää tämän erittäin hyvin - että rahan jakaminen oli todellinen painajainen, ja siitä tulee todellinen painajainen myös tulevilla rahoituskausilla. Olen tietenkin iloinen parlamentin tuesta ja jatkuvasta kiinnostuksesta tämän rahan käyttöön, koska minunkin mielestäni sitä olisi käytettävä savukkeiden salakuljetuksen ja muiden petosten estämiseen.
<P>
Useimmat jäsenvaltiot tiedottavat komissiolle takavarikkotilastoista neljännesvuosittain. Kaikki jäsenvaltiot eivät kuitenkaan erittele, mitä merkkejä ne ovat saaneet kiinni. Tämän takia täydellisiä tietoja ei ole saatavilla. Jäsenvaltioiden ilmoittamissa takavarikoissa ei aina myöskään erotella aitoja ja väärennettyjä savukkeita. Tämä johtuu osittain siitä, että se ei ole tarpeen rikollisten syytteeseenpanoa varten tai tullimaksujen ja verojen keräämistä varten. Toisaalta syynä on se, että väärennettyjä ja aitoja savukkeita on erittäin vaikea erottaa toisistaan. Rohkaisemme jäsenvaltioita antamaan jatkossa täsmällisempiä tietoja.
<P>
Komissio haluaa valmistella OLAFa koskevan kertomuksen, kuten parlamentti ehdotti, mutta mielestäni olisi edullista odottaa vuoteen 2010 laajemman kokonaiskuvan saamiseksi. Monet merkittävät tullialan muutokset ovat nyt valmisteilla, ja vuonna 2008 annettava mietintö olisi vain väliaikainen ja kuvaisi senhetkistä asiaintilaa.
<SPEAKER ID="232" NAME="Jean-Pierre Audy">
PPE-DE-ryhmän puolesta. - (FR) Arvoisat puhemies ja komission jäsen, hyvät kollegat, aivan ensimmäiseksi haluan onnitella esittelijä Bart Staesia, jonka mietintö yhteisön passitusjärjestelmän puutteista on erinomainen, vaikka aihe onkin vaikea. Annan tunnustusta myös Euroopan tilintarkastustuomioistuimelle, joka osoitti ongelman laajuuden joulukuussa 2006 antamassaan kertomuksessa.
<P>
Olen pahoillani siitä, että tässä tapauksessa Philip Morris -sopimuksen seuraukset sekoitetaan yhteisön vakaviin passitusongelmiin. On muistettava, että Philip Morris -sopimuksessa on kyse oikeudenkäyntien lopettamisesta eikä kumppanuussopimuksesta. Tämän takia ehdotan PPE-ryhmän puolesta tarkistusta, jolla vältettäisiin väärinymmärrykset.
<P>
Teollisuuteen liittyvään kysymykseen ehdottaisin, että Euroopan unioni ja koko tupakkateollisuus rahoittavat yhdessä ohjelman, jolla taistellaan savukkeiden salakuljetusta ja väärentämistä vastaan.
<P>
Haluaisin kuitenkin tarkentaa yhteisön passitusjärjestelmän puutteita koskevia huomautuksiani. Euroopan komissio kertoo meille parantaneensa tullien passitusjärjestelmää ottamalla käyttöön nykyaikaisen ja vahvan tietokonejärjestelmän. Komissio unohtaa pohtia sitä, että vaikka tietokonejärjestelmä on tarpeellinen, se ei kuitenkaan koskaan ole riittävä, ja todellisuudessa järjestelmä itsessään on aina puutteellinen. Se on puutteellinen, koska jäsenvaltioilla on valta ohjata sitä. Tämä tarkoittaa - kuten esittelijä ja Euroopan tilintarkistustuomioistuin osoittivat aivan oikein - että jäsenvaltiot soveltavat yhteisön uusia passitussääntöjä varsin heikosti.
<P>
Jo vuonna 1997 parlamenttimme asetti tutkintavaliokunnan, joka osoitti selvästi, että unionin olisi luotava tullipalveluille kehys, jossa nämä palvelut toimisivat kuin yhtenä järjestelmänä. Olemme tästä vielä kaukana.
<P>
Kollegamme Herbert Bösch toi vuonna 2005 antamassaan erinomaisessa mietinnössä esiin ongelmien laajuuden ja tarpeen taistella petoksia ja virheitä vastaan. Todellisuudessa, hyvät kollegat, mietinnössä meitä kehotetaan pohtimaan laajemmin tullijärjestelmämme laatua, rahan liikkeitä ja yleisesti ottaen Euroopan unionin taloudellisten etujen suojaamista.
<P>
Näissä asioissa, arvoisa komission jäsen, saatte parlamentin täyden tuen.
<SPEAKER ID="233" NAME="Herbert Bösch">
PSE-ryhmän puolesta. - (DE) Arvoisa puhemies, tuemme tätä erinomaista mietintöä. Valiokunta-aloitteisen mietinnön käsite on kuitenkin hieman väärä. Pikemminkin jatkamme tässä parlamentin ensimmäisen tutkintavaliokunnan aiheita, joissa pysymme jatkossakin. En haluaisi valittaa, mutta on tosiaankin harmillista, että meidän on käytävä näitä asioita läpi näin myöhään. On kiinnostavaa katsoa puhujaluettelosta, mitkä ryhmät ovat ilmoittaneet puhuvansa tästä aiheesta tänään. On tietysti helpompaa valittaa skandaaleista EU:ssa kuin työstää todellisia, myönteisiä ratkaisuja. Tie on joskus pitkä - käymme sitä nyt savukkeiden osalta - mutta se on oikea. Pääsemme eteenpäin, mikä käy Bart Staesin mietinnöstä hyvin ilmi.
<P>
Tällä alalla meidän on tietenkin taisteltava Euroopan yhdentymisen epätäydellisyyttä vastaan. Edelleen jotkut valtiovarainministerit eivät voi vastustaa kiusausta nostaa tupakkaveroa, kun valtionkassassa on vähän vajausta, ja sitten jotkut terveyspoliitikot vielä kiittelevät heitä vääristä syistä. Tällöin kuluttajat siirtyvät helposti salakuljetettuihin savukkeisiin tai entistä useammin väärennettyihin savukkeisiin. Tämän alan petoksista saatavat voitot menevät suoraan järjestäytyneeseen rikollisuuteen.
<P>
Koska meillä on syytä juhlia tänä iltana yhdessä erästä edistysaskelta, haluaisin erityisesti muistuttaa mieliinne tapauksen, joka tuskin tuottaa kunniaa Euroopalle tai varsinkaan Euroopan komissiolle. Vuosina 1992-2001 saimme todistettavasti noin 10 000 kuorma-autollista savukkeita salakuljetettuina Montenegron kautta erityisesti Italian suuntaan. Kyse oli todennäköisesti Euroopan talouden suurimmasta petoksesta koskaan. Saksassa Augsburgin syyttäjänviranomainen teki 60 oikeusapuanomusta tässä yhteydessä. Sveitsissä rikolliset tunnustivat syyllisyytensä, heidät tuomittiin ja niin edelleen. Kuitenkaan Euroopan unioni ei perinyt takaisin omia varoja Montenegron tasavallalta. Arvoisa komission jäsen, olisi ollut hienoa, jos olisimme voineet astua veronmaksajiemme eteen ja sanoa, että tutkimme tämänkin tapauksen.
<P>
Saksalaiset, itävaltalaiset ja keskieurooppalaiset tullivirkailijat onnistuivat työssään suurenmoisesti, vaikka heistä vaikuttaa, että Euroopan komissio jätti heidät jokseenkin huomiotta. Meidän on käsiteltävä tämä jättiläismäinen tapaus, sillä se ei ole vielä vanhentunut. Tätä toivoisin tässä yleisesti ottaen ilahduttavassa tilanteessa, josta keskustelemme tänään.
<SPEAKER ID="234" NAME="Ingeborg Gräßle" AFFILIATION="PPE-DE">
(DE) Arvoisat puhemies ja komission jäsen, hyvät kollegat, parlamentti työskentelee paljon mieluummin menojen kuin tulojen kanssa. Onkin erittäin ansiokasta, että kollegamme Bart Staes on kääntänyt katseemme kerrankin sellaiseen pikkuseikkaan kuin tuloihin. Kyse on 17 miljardista eurosta arvonlisäveroa ja omia varoja ja 14 miljardia euroa tullimaksuja, mikä tekee melkein 30 prosenttia. Mielestäni on hyvä, että käsittelemme tätä aihetta tänään.
<P>
Täällä on selvästikin vain voittajia, mistä myös teitä, arvoisa komission jäsen, voidaan onnitella. Olemme iloisia, että olemme onnistuneet löytämään ratkaisun yhteistyössä jäsenvaltioiden kanssa. On olennaista vahvistaa OLAFin, petostentorjuntaviraston, tulevaisuutta, jotta se voi parantaa ja tehostaa asemaansa EU:ssa. OLAFin osoittamista ja nyt käsittelemistämme tapauksista voimme vain onnitella itseämme. Olemme ylpeitä saavutuksista, koska niihin on päästy näiden asiantuntijoiden ansiosta. Ei ollut mikään itsestäänselvyys, että etenisimme tällaisessa aiheessa eli väärennettyjen tupakkatuotteiden tapauksessa tai että jäsenvaltiot tosiaankin osallistuisivat toimintaan.
<P>
Toivoisimme tietysti, että näin tapahtuisi myös muissa tapauksissa, kun kyse on unionin taloudellisten etujen suojaamisesta, esimerkiksi arvonlisäveropetosten vastustamisesta. Tällöin meillä olisi todellisia voittajia, nimittäin Euroopan veronmaksajat, jotka ovat lähettäneet meidät tänne ja joilla on tiettyjä odotuksia.
<P>
Mielestäni savukkeiden salakuljetusta vastaan on tärkeää taistella jatkossakin, OLAF:n tutkija tarvitaan pikaisesti Pekingiin, ja maailmanlaajuista petostentorjunnan edustusta on vahvistettava. Nyt komissiolta olisikin kysyttävä, miten painostamme muita savukkeenvalmistajia kannattamaan sopimusta Philip Morrisin ja yhteisön välillä jäsenvaltioissa. Mielestäni on pohdittava tarkkaan, miten muotoilemme seurannan ja miten jatkamme työtä tästä aiheesta, sillä jos epäonnistumme, menetämme uskottavuutemme.
<SPEAKER ID="235" NAME="Paulo Casaca" AFFILIATION="PSE">
(PT) Esittelijämme, ja tässä tapauksessa myös Euroopan komissio, ansaitsevat kaikki onnittelumme. Tämä on suurin menestys, jonka voin muistaa Euroopan unionin saavuttaneen toistaiseksi salakuljetuksen ja veropetosten torjumisessa.
<P>
Esittelijän ilmaisema ja kaikkien toistaiseksi puhuneiden tukema viesti on kuitenkin, että meidän on vietävä tämä taistelu muillekin kentille. Kyse on ennen kaikkea sen varmistamisesta, että kaikenlaisten materiaalien liikkumista koko tullijärjestelmän läpi olisi hallinnoitava tehokkaasti Euroopan unionin ja kaikkien jäsenvaltioiden taloudellisia etuja suojaten. Tässä asiassa on mielestäni vielä paljon tehtävää. Haluaisinkin pyytää Euroopan komissiota paneutumaan tähän kysymykseen tarkemmin.
<SPEAKER ID="236" NAME="Monica Maria Iacob-Ridzi" AFFILIATION="PPE-DE">
(RO) Euroopan komission ja Philip Morris -yrityksen välinen sopimus on erittäin hyvä esimerkki yhteisön rahoitusvälineestä, jolla tähdätään samanaikaisesti useisiin päämääriin.
<P>
Ensinnäkään tuotantoteollisuuden pääsyä vapaille markkinoille ei estetä, kun taas väärennettyjä tuotteita tuovien veronkiertoa torjutaan ohjelmalla, jonka määrärahat ovat 1,25 miljardia Yhdysvaltain dollaria ja joka on täysin eurooppalaisen yrityksen rahoittama.
<P>
Kuitenkin paljon useampien jäsenvaltioiden olisi osallistuttava allekirjoitettuun sopimukseen.
<P>
Sopimus tehtiin vuonna 2004, jonka jälkeen Romaniasta ja Bulgariasta, molemmat sijainniltaan Euroopan unionin rajalla, on tullut jäsenvaltioita.
<P>
Kun tuotteita, joita ei ole hyväksytty kaikissa unionin jäsenvaltioissa, tuli markkinoille, Euroopan unionin talousarvio on kärsinyt merkittävistä valmisteverotappioista, ja kansalliset talousarviot puolestaan maksamattomista liikevoittoveroista.
<P>
Ne, jotka yrittävät tuoda väärennettyjä tuotteita yhteisöön, valitsevat Euroopan satamista sellaiset, joissa ei ole edistyksellistä teknologiaa, esimerkiksi läpivalaisua ja tavaralavojen rekisteröintiä.
<P>
Koska tämä tilanne vaikuttaa Euroopan unionin tullitariffituloihin, olisi mielestäni oikein, että satamien varustelua nykyaikaistettaisiin yhteisön taloudellisella tuella.
<P>
Markkinoille päässeiden väärennettyjen tuotteiden matalien hintojen takia yhä useammat nuoret ovat aloittaneet tupakoinnin, mikä tietenkin ajan myötä aiheuttaa merkittäviä kustannuksia jäsenvaltioiden sosiaaliturva- ja terveydenhuoltojärjestelmille.
<P>
Maailman terveysjärjestön antamien raporttien mukaan useimmissa tapauksissa väärennetyissä savukkeissa on 75 prosenttia enemmän tervaa, 28 prosenttia enemmän nikotiinia ja 63 prosenttia enemmän hiilimonoksidia.
<P>
Kun tarkastelemme tupakoinnin tuhoisia vaikutuksia yleisesti, riippumatta savukkeiden laillisesta tai laittomasta alkuperästä, meidän olisi pohdittava myös toista aihetta: vaikka Euroopan unioni edistää tupakoinnin torjuntaa, se toisaalta antaa merkittävää tukea tupakkaviljelmille, mikä mielestäni on ristiriidassa eurooppalaisen terveyttä koskevan politiikan kanssa.
<SPEAKER ID="237" NAME="Szabolcs Fazakas" AFFILIATION="PSE">
(HU) Arvoisa puhemies, kiitän teitä puheenvuorosta. Arvoisa komission jäsen Kallas, hyvät naiset ja herrat, Bart Staes on oikeassa. Haluaisinkin onnitella häntä hänen työskentelystään, joka on vakaata, vaikka hän on myös valmis tekemään uhrauksia, ja haluaisin onnitella häntä myös tästä mietinnöstä.
<P>
Euroopan unioni toimielimineen - mukaan lukien komissio, tilintarkastustuomioistuin, OLAF, Euroopan parlamentti ja tietenkin talousarvion valvontavaliokunta - pitävät Philip Morrisin kanssa vuonna 2004 allekirjoitettua sopimusta ja sen myöhempiä vaiheita ja jatkoa todellisena menestystarinana, mikä onkin aivan oikein.
<P>
Salakuljetusta ja petoksia torjuttaessa olemme onnistuneet pääsemään merkittävään tulokseen sekä kauppiaiden että kuluttajien prosessin lopun osalta, mutta myös prosessin alussa olevien suurten kansainvälisten tuottajien osalta. Tällä sopimuksella ei pelkästään korvata menneitä tappioita, vaan ehkäistään niitä myös ennalta.
<P>
Olemme saaneet Philip Morrisin ymmärtämään, että on myös sen etujen mukaista suunnitella yhteinen strategia salakuljetusta ja petoksia vastaan ja varmistaa tarvittavat rahoitusvälineet strategian toteuttamiseksi. On erittäin ilahduttavaa ja - meille äskettäin liittyneille maille - erittäin merkittävää, että yhteistyö ei koske ainoastaan sopimuksen kymmentä jäsenvaltiota, vaan myös uusia maita, joita salakuljetus ja petokset erityisesti uhkaavat. On myös varmistettava salakuljetuksen ja petosten torjumisen rahoitukselliset ja tekniset edellytykset, joskin menestyksen tason vaihdellessa. Kiitos.
<SPEAKER ID="238" NAME="Bogusław Liberadzki" AFFILIATION="PSE">
(PL) Arvoisat puhemies ja komission jäsen, hyväksyn Bart Staesin mietinnön, jossa aivan ensimmäiseksi rajoitetaan salakuljetus mahdollisimman vähäiseksi. Tämä on mietinnön vahvuus. Toiseksi siinä annetaan tärkeitä neuvoja siitä, miten maksut voidaan kerätä mahdollisimman tehokkaasti.
<P>
Olen kotoisin maasta, jolla on erittäin pitkä itäraja, toisin sanoen Puolasta, ja haluaisin kiinnittää huomionne ulkorajoihin. Herbert Bösch on oikeassa puhuessaan kokeneista tullityöntekijöistä. Nämä ihmiset ovat tosiaankin paljon tärkeämpiä kuin varusteet ja järjestelmät, ja niinpä, arvoisa komission jäsen, pyytäisin teitä tarkastelemaan vakavasti ehdotuksia ja suosituksia ja ottamaan ne tosissaan. Salakuljetuksen torjumisen tehokkuudesta ja vaikuttavuudesta tulee merkittäviä tekijöitä yhteisömme maineelle.
<SPEAKER ID="239" NAME="Siim Kallas">
komission varapuheenjohtaja. - (EN) Arvoisa puhemies, kiitän uskollisesta tuestanne esitetyissä kysymyksissä. Suurin ongelma on, että tulliin ja arvonlisäveroon liittyvä toimivalta on yksin jäsenvaltioilla.
<P>
En oikein ymmärrä, miksi jotkut jäsenvaltiot ovat niin vastahakoisia antamaan lisävaltuuksia Euroopan unionin toimielimien välineiden käyttämiseen. Esimerkiksi OLAF on toiminut tehokkaasti useissa tapauksissa, Philip Morris -operaatiossa ja Diabolo-taistelussa väärennöksiä vastaan. Tämä ei olisi onnistunut ilman Euroopan tason yhteistyötä ja ilman erityisten komission yksiköiden tukea.
<P>
Laillisesti asia riippuu kuitenkin täysin jäsenvaltioista, samoin kuin se, myönnetäänkö tullin vahvistamiseen tarpeellisia resursseja. Komissio tekee voitavansa helpottaakseen yhteistyötä. Ilman jäsenvaltioiden välistä yhteistyötä on mahdotonta taistella tehokkaasti savukkeiden salakuljetusta ja erityisesti arvonlisäveropetoksia vastaan.
<P>
Mielestäni etumme on tässä yhteinen, ja meidän olisi käsiteltävä asiaa keskeytyksettä parantaaksemme yhteistyötä. Lisäksi - ymmärsin tosin ehkä tulkkauksesta väärin - Philip Morris -sopimus tehtiin kymmenen jäsenvaltion sekä Euroopan komission ja Philip Morrisin välillä, mikä on jokseenkin harvinaislaatuista. Komissio, sen oikeudellinen yksikkö ja OLAF saivat sopimuksen aikaan, ja Ingeborg Gräßlen sanojen mukaan tällaisen toiminnan on jatkuttava. Uskoisinkin, että tulevaisuudessa voimme kertoa uutisia.
<P>
Tärkeimpänä kysymyksenä on kuitenkin joidenkin jäsenvaltioiden vastahakoisuus hyväksyä molemminpuolista hallinnollisen avunannon ehdotusta, jota on esitetty ja joka voisi toimia pohjana. Tarjoamme pohjaa yhteistyölle, johon jotkut jäsenvaltiot, jotkut suuret jäsenvaltiot, suhtautuvat epäilevästi. Olen itse yrittänyt vakuuttaa suurten jäsenvaltioiden tiettyjä ministerejä olemaan avoimempia tälle ehdotukselle. Kuitenkin ilmassa on epäilyksiä, mutta samaan aikaan tiedän, entisenä valtiovarainministerinä, että taistelu arvonlisävero- ja tullipetoksia vastaan on mahdollista vain, jos jäsenvaltiot tekevät yhteistyötä.
<SPEAKER ID="240" NAME="Puhemies">
(IT) Keskustelu on päättynyt.
<P>
Äänestys toimitetaan torstaina 11. lokakuuta 2007.
<P>
Kirjalliset kannanotot (142 artikla)
<SPEAKER ID="745" NAME="Francesco Musotto  " AFFILIATION="PPE-DE">
kirjallinen. - (IT) EU:n petosten torjunnan esittelijänä olen tyytyväinen merkittävään sopimukseen Philip Morrisin kanssa savukkeiden salakuljetuksen torjunnasta tulleissa. Tullipetokset ovat yksi merkittävimmistä yhteisön taloudellisten etujen tuhoajista, ja savukkeisiin liittyvät petokset ovat kaikkein herkimpiä aloja.
<P>
OLAFin viimeaikaiset operaatiot - esimerkiksi Diabolo-operaatio (135 miljoonaa takavarikoitua savuketta, tappioksi arvioitu 220 miljoonaa euroa) - ovat osoittaneet, että tullipetoksia voidaan ja niitä pitää torjua: on tärkeää vahvistaa Euroopan viranomaisten toimintaedellytyksiä. Philip Morrisin kanssa tehty sopimus on esimerkki paitsi savukealalla, myös muussa väärennösten torjunnassa. Philip Morrisin vastuulla olevan korvauksen tulot, määrältään noin miljardi euroa, olisi käytettävä väärennösten torjumisen tehostamiseen EU:ssa.
