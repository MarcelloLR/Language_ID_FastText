<CHAPTER ID="004">
Puhemiehen julkilausuma
<SPEAKER ID="009" NAME="Puhemies">
Ennen kuin aloitamme esityslistan käsittelemisen joudun surukseni muistuttamaan teitä siitä, että terroristijärjestö ETA on rikkonut viime maaliskuussa julistamansa tulitauon. Sen raaka isku Madridin lentokentällä aiheutti kahden ecuadorilaisen, Carlos Alonso Palaten ja Diego Armando Estacion, kuoleman. Nämä maahanmuuttajat olivat löytäneet paikkansa espanjalaisessa yhteiskunnassa ja pystyivät siten tukemaan rahallisesti Ecuadoriin jääneitä perheitään.
<P>
ETA on tällä iskulla pannut pisteen Espanjan hallituksen aloittamalle prosessille, josta keskusteltiin lokakuussa 2006.
<P>
Haluan ilmaista Euroopan parlamentin puolesta syvimmän osanottomme ja surunvalittelumme näiden kahden murhatun miehen perheille ja ystäville ja kaikille espanjalaisille ja ecuadorilaisille.
<P>
Lisäksi haluan uudelleen tuomita jyrkästi tämän raa'an terroriteon ja tehdä täysin selväksi, että demokratiassa väkivalta on täysin ristiriidassa vuoropuhelun kanssa, ja ettei rauhasta,
<P>
(Suosionosoituksia)
<P>
rinnakkaiselosta ja vapaudesta sekä ihmisoikeuksien kunnioittamisesta voida neuvotella.
<P>
Haluan myös ilmaista uudelleen tukemme kaikille Espanjan demokraattisille elimille, jotka taistelevat ETA:n terrorismia vastaan, ja ilmaista kaikkien eurooppalaisten demokratioiden toivon siitä, että espanjalaiset saavat mahdollisimman pian lopetettua väkivaltaisuudet kaikkialla Espanjassa.
<P>
Pyydän teitä viettämään minuutin hiljaisuuden Carlos Alonso Palaten ja Diego Armando Estacion muistoksi.
<P>
(Parlamentti vietti minuutin hiljaisuuden.)
