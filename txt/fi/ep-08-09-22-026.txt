<CHAPTER ID="026">
Opettajankoulutuksen laadun parantaminen (lyhyt esittely) 
<SPEAKER ID="186" NAME="Puhemies">
(ES) Esityslistalla on seuraavana Maria Badia i Cutchetin kulttuuri- ja koulutusvaliokunnan puolesta laatima mietintö opettajankoulutuksen laadun parantamisesta.
<SPEAKER ID="187" NAME="Maria Badia i Cutchet">
esittelijä. - (ES) Arvoisa komission jäsen, olemme uskoakseni yhtä mieltä siitä, että mietinnön hyväksyminen niin ajankohtaisesta ja keskeisestä aiheesta kuin opettajankoulutuksen laadusta on hyvä uutinen. Opettajankoulutuksen tavoitteenahan on itse asiassa aivan yksinkertaisesti parantaa oppilaiden sivistystä ja antaa heille tiedot, jotka mahdollistavat älyllisen kypsyyden ja kriittisen ajattelun, samalla kun heille annetaan tarvittavat taidot, joiden ansiosta he voivat osallistua yhä kilpailuhenkisempään ja vaativampaan yhteiskuntaan.
<P>
Tämä asia huolestuttaa monia sidosryhmiä, muun muassa oppilaita ja heidän vanhempiaan sekä opettajakuntaa ja yritysjohtajia. EU:ssa on tällä hetkellä yli kuusi miljoonaa opettajaa, jotka toimivat tässä keskeisessä roolissa kehittämässä yhteiskunnan nuorten jäsenten tietoja ja taitoja ja antamassa ratkaisevan panoksen talouskasvun ja kilpailukyvyn lisäämistä koskevien mahdollisuuksien parantamiseen.
<P>
Opetusalan työolot ovat nykyisin aiempaa monimutkaisemmat ja vaativammat: luokat ovat sosiaalisesti ja kulttuurisesti heterogeenisempiä, opetuksessa keskitytään yksilölliseen oppimiseen, ja opettajat ovat muuttuneet viran puolesta toimivista valmentajista luokkien johtajiksi. Heidän edellytetään hallitsevan hyvin vieraita kieliä ja informaatio- ja viestintäteknologiaa (IVT) paitsi tiedon välittämisen välineinä myös käyttämään niitä opetusvälineinä.
<P>
Käytettävissämme olevat tiedot osoittavat, että opetuksen laadussa on puutteita. Tämä havainto vastaa opettajan ammatin muuttumista yhä monimutkaisemmaksi, kuten edellä mainittiin, minkä vuoksi on erittäin tärkeää investoida enemmän opettajankoulutukseen sekä perus- että täydennyskoulutuksen aikana. Se myös korostaa tarvetta lisätä tukea opettajanuran ensimmäisten vuosien aikana.
<P>
Lisäksi olisi otettava huomioon myös useita muita opettajankoulutukseen liittyviä kysymyksiä: huomattavat palkkaerot jäsenvaltioiden välillä ja opettajien keskipalkkojen erot saman maan sisällä, iäkkäiden opettajien suuri osuus, motivaatiota heikentävät työolot joissakin tapauksissa, opettajaksi haluavien pieni määrä ja niin edelleen.
<P>
Tätä taustaa vasten mietintö laadittiin. Siinä esitetään useita suosituksia, jotka tiivistän nyt seuraavasti:
<P>
Ensinnäkin meidän on houkuteltava alalle parempia hakijoita, mikä liittyy kiinteästi opettajan ammatin yhteiskunnallisen arvostuksen lisäämiseen ja palkkaukseen. Tähän sisältyy opettajien työolojen parantaminen tekemällä ehdotuksia opettajien tukemiseksi ensimmäisten työvuosien aikana. Nuoret opettajat voisivat hyötyä iäkkäiden opettajien tietämyksestä, ja viimeksi mainitut voisivat vähentää opetustuntejaan ja käyttää enemmän aikaa sovellettuun tutkimukseen ja tiedon siirtämiseen.
<P>
Toiseksi on investoitava opettajien perus- ja täydennyskoulutukseen, mukautettava yliopisto-opetusta ammatissa tapahtuneeseen kehitykseen sekä helpotettava nykyisen opetushenkilöstön pätevyyden ja taitojen parantamista.
<P>
Kolmanneksi on kannustettava hyvien käytäntöjen vaihtamista tehostamalla liikkuvuutta koskevia ohjelmia, erityisesti Comenius-ohjelmaa, jolla on myös myönteinen vaikutus kielitaidon päivittämiseen.
<P>
Neljänneksi on edistettävä päätöksentekoa koulutasolla. Toisin sanoen koulujen autonomiaa on lisättävä ja otettava huomioon kunkin koulun erilainen tausta ja kunkin kouluyhteisön eri sidosryhmät: vanhemmat, paikalliset kulttuuripalvelut ja niin edelleen.
<P>
Arvoisa komission jäsen, koulutusta ja ammatillista koulutusta koskevan EY:n perustamissopimuksen 149 artiklan mukaisesti mietintö ei sido jäsenvaltioiden hallituksia. Tästä huolimatta siihen sisältyy päätöslauselma, joka olisi ehdottomasti otettava huomioon.
<P>
Koulutuksen kaltaiset keskeiset kysymykset liittyvät myös kiinteästi tulevan EU:n arvoihin ja EU:n kansalaisuuteen. Pyydänkin komissiota tukemaan kulttuuri- ja koulutusvaliokunnan mietintöä ja puolustamaan kaikin keinoin siihen sisältyviä ehdotuksia neuvostossa.
<P>
Hyvät kollegat, huomautamme parlamentissa käytävissä keskusteluissa usein, että on tärkeää ajatella sitä, millaisen maan aiomme jättää lapsillemme. Meidän pitäisi myös ajatella sitä, millaisia kansalaisia aiomme jättää maillemme, ja juuri tässä koulutus on ratkaisevassa asemassa.
<SPEAKER ID="188" NAME="Ján Figeľ">
komission jäsen. - (EN) Arvoisa puhemies, arvoisat parlamentin jäsenet, pidän mietintöä erittäin myönteisenä, erityisesti koska olen koulutusasioista vastaava komission jäsen. Kiitän Maria Badia i Cutchetia ja kulttuuri- ja koulutusvaliokunnan jäseniä heidän työstään.
<P>
Teidän tapaanne komissio katsoo, että kaikki jäsenvaltiot kohtaavat merkittäviä haasteita, kun ne pyrkivät parantamaan koulutusta ja ammatillista koulutusta koskevia järjestelmiään ja erityisesti niiden laatua. Olemme puhuneet toistuvasti - ja muistutan teitä jälleen kerran - avaintaitojen sekä järjestelmiemme oikeudenmukaisuuden ja tehokkuuden tärkeydestä. Näihin haasteisiin ei voida vastata eikä niitä voida pohtia kunnolla ilman laadukasta opettajakuntaa, joka on avain tähän kaikkeen. Opettajien laatu on ratkaiseva tekijä koulutusjärjestelmämme nykyaikaistamisessa sekä oikeudenmukaisuuden ja tehokkuuden saavuttamisessa. Ilman tällaisia opettajia on vaikea saavuttaa mitään parannuksia.
<P>
Opettajien erityishaasteet lisääntyvät, kun taloudellinen ja sosiaalinen ympäristö sekä opetusympäristö muuttuvat entistä monimutkaisemmiksi ja kun kouluista ja luokista tulee yhä heterogeenisempiä ja monimuotoisempia. Ensimmäisestä tämäniltaisesta mietinnöstä käydyssä keskustelussa puhuimme luovuudesta ja innovoinnista. Voimme lisätä oppilaiden luovuutta ja innovatiivisuutta vain, jos kouluissamme on luovia ja innovatiivisia opettajia.
<P>
Meidän on houkuteltava kaikista parhaimmat hakijat opettajan ammattiin. Meidän on annettava heille parhaat mahdolliset valmiudet uraa varten ja - mikä tärkeintä - jatkettava kaikkien opettajiemme kouluttamista ja kehittämistä koko heidän uransa ajan. Kyse on - kuten jäsen Badia i Cutchet totesi - opettajien rekrytoinnista ja palkkauksesta.
<P>
Jokaisen opettajan on myös oltava itsenäinen oppija ja pohdittava jatkuvasti opetustapaansa, otettava oppia kollegoistaan ja etsittävä uusia tapoja kehittää tietojaan ja taitojaan sekä vastata oppilaiden yksilöllisiin tarpeisiin. Jokaisen opettajan on myös oltava elinikäinen oppija. Hän ei voi opettaa elinikäistä oppimista, jos ei ole itse elinikäinen oppija. Kolme tai neljä vuotta kestävässä peruskoulutuksessa ei voida antaa opettajalle riittäviä valmiuksia elinikäistä opettajanuraa varten. Vain jos opettajat jatkavat opiskelua, he voivat pysyä ajan tasalla ja antaa opetusta, jolla on todella merkitystä heidän oppilailleen.
<P>
Panin hyvin tyytyväisenä merkille, että näistä kysymyksistä vallitsee laaja yksimielisyys - kuten myös neuvoston ministereiden kesken viime vuoden marraskuussa.
<P>
Näiden hyvien aikeiden ja tämän yksimielisyyden pohjalta meidän on nyt pyrittävä saamaan aikaan todellisia parannuksia opettajankoulutuksessa. Meidän on kannustettava jäsenvaltioita investoimaan nykyistä enemmän opetushenkilöstönsä kehittämiseen. Kolme tai neljä päivää täydennyskoulutusta vuodessa ei yksinkertaisesti riitä. Uusien opettajien perusvalmennusta on myös parannettava ja laajennettava. Meidän on kannustettava jäsenvaltioita parantamaan täydennyskoulutuksen laatua ja varmistamaan, että siinä annetaan sellaiset käytännön opetustaidot, joita opettajat todella tarvitsevat nyt ja tulevaisuudessa.
<P>
Meidän on tuettava koulujen johtamista. Nykyiset koulut ovat suuria organisaatioita, jotka vaikuttavat satojentuhansien ihmisten elämään. Koulujen on oltava hyvin hallinnoituja ja hoidettuja, mutta ennen kaikkea ne tarvitsevan hyvän johdon, jolla on selkeä näkemys kaikille oppilaille tarjottavasta laadukkaasta opetuksesta.
<P>
Kiitos vielä kerran mietinnöstänne ja sitoutumisestanne. Odotan innolla sitä, että jatkamme paitsi keskustelujamme myös erityisesti yhteistyötämme tässä tärkeässä asiassa.
<SPEAKER ID="189" NAME="Puhemies">
(ES) Keskustelu on päättynyt.
<P>
Äänestys toimitetaan huomenna.
<P>
Kirjalliset lausumat (työjärjestyksen 142 artikla)
<SPEAKER ID="190" NAME="Nicodim Bulzesc  " AFFILIATION="PPE-DE">
kirjallinen. - (EN) Mietintö pohjautuu Euroopan komission tiedonantoon "Opettajankoulutuksen laadun parantaminen" (SEC(2007)0931), ja siinä korostetaan jäsenvaltioiden tarvetta uudistaa kansallisia koulutusjärjestelmiään opettajankoulutuksen parantamiseksi.
<P>
Esittelijä on tuonut esille muutamia hyvin tärkeitä seikkoja, kuten vaikeuden saada parhaat hakijat opettajan ammattiin, opettajien alhaisen palkkauksen monissa maissa, opettajien heikon yhteiskunnallisen arvostuksen ja opettajien vähäisen vieraiden kielten opiskelun.
<P>
Näiden ongelmien ratkaisemiseksi tarvitsemme johdonmukaisen, monitahoisen ja kokonaisvaltaisen strategian koko EU:ssa. Meillä pitäisi olla enemmän koulutusohjelmia opettajille, ja ohjelmat olisi laadittava siten, että niistä saatavat pätevyydet tunnustetaan kaikissa jäsenvaltioissa. Päästäksemme tähän meidän on jaettava vastuu kansallisten hallitusten kanssa, koska meillä on kylläkin tahtoa mutta niillä taas kyky uudistaa koulutusjärjestelmää.
<P>
Toivon, että mietintö on ensimmäinen askel pitkässä prosessissa, jonka seurauksena opettajankoulutuksen laatu todella paranee kaikkialla Euroopan unionissa.
<SPEAKER ID="191" NAME="Lívia Járóka  " AFFILIATION="PPE-DE">
kirjallinen. - (EN) Euroopassa asuvat romanit joutuvat kärsimään heikkolaatuisesta koulutuksesta, jota annetaan erillisissä kouluissa ja vain romaneista koostuvissa luokissa, paitsi entisissä kommunistimaissa myös koko Euroopassa. Romanilasten on vaikea saada laadukasta koulutusta niin uusissa kuin vanhoissakin jäsenvaltioissa. Romanien maantieteellinen eristyneisyys on merkittävä este tasa-arvolle koulutuksessa. Romanien elinolot vaikeuttavat niiden toimien toteuttamista, jotka ovat välttämättömiä pitkässä taistelussa vain romaneista koostuvien luokkien poistamiseksi. Taistelussa edistyminen edellyttää, että erittäin pätevät opettajat, jotka ovat sekä romaneja että muita kuin romaneja, turvaavat romanilasten tärkeän kehittymisen ja muuttavat nykyistä tilannetta. Sen varmistaminen, että erittäin pätevät opettajat tarjoavat romanilapsille samat haasteet kuin muissakin kouluissa, on valtavan tärkeää koulutuksessa, jota tulevat opettajat saavat opettajankoulutuslaitoksissa. Jos odotamme lapsiltamme tuloksia, meidän on annettava opettajillemme esimerkillistä koulutusta. Tulevassa opettajankoulutuksessa on keskityttävä ensisijaisesti antamaan tietoa monikulttuurisissa luokissa annettavasta edistyksellisestä opetuksesta. Tavoitteeseen yhdenmukaistaa opetuksen laatua kouluissa, estää koulunkäynnin varhainen keskeyttäminen ja varmistaa, että romanilapset pääsevät yliopistoon ja ovat valmiita kohtaamaan elämän haasteet, ei pidä suhtautua kevyesti, vaan meidän on taisteltava sen puolesta.
