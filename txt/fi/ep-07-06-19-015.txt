<CHAPTER ID="015">
Tiedonkeruumatka Andalusian, Valencian ja Madridin alueille (keskustelu)
<SPEAKER ID="307" NAME="Puhemies">
Esityslistalla on seuraavana
<P>
Marcin Libickin ja Michael Cashmanin laatima vetoomusvaliokunnan suullinen kysymys neuvostolle tiedonkeruumatkasta Andalusian, Valencian ja Madridin alueille - B6-0127/2007)
<P>
Marcin Libickin ja Michael Cashmanin laatima vetoomusvaliokunnan suullinen kysymys komissiolle tiedonkeruumatkasta Andalusian, Valencian ja Madridin alueille - B6-0128/2007)
<P>
Kollegojeni tavoin en voi muuta kuin pahoitella, ettei neuvosto ole läsnä vastaamassa parlamentin jäsenten kysymyksiin.
<SPEAKER ID="308" NAME="Marcin Libicki " AFFILIATION="UEN">
laatija. - (PL) Arvoisa puhemies, haluan tarkistaa yhden asian. Minulla on käsittääkseni kaksi ja puoli minuuttia puheaikaa, koska myös jäsen Cashman aikoo ilmeisesti puhua tästä asiasta. Olenko oikeassa siinä, että minulla on kaksi ja puoli minuuttia puheaikaa? Halusin tarkistaa tämän, koska ettette maininnut asiasta aiemmin.
<P>
Arvoisa puhemies, Välimeren rannikko on houkuttelevin kohde matkailijoille ja pohjoiseurooppalaisille, jotka haluavat muuttaa muualle. Erityisesti Espanjan rannikko on kärsinyt voimakkaasta kaavoituskehityksestä. Nämä massiiviset kaavoitushankkeet ovat aiheuttaneet joitakin konflikteja.
<P>
Näissä konflikteissa näyttää olevan kolme osapuolta: grynderit, viranomaiset ja asukkaat. Lisäksi on korostettava, että konflikteissa on osallisina sekä espanjalaisia että muiden jäsenvaltioiden kansalaisia, jotka haluavat asettua asumaan näille alueille tai ovat jo muuttaneet niille.
<P>
Koska vetoomusvaliokuntaan lähetettiin valtavasti tätä asiaa koskevia vetoomuksia, järjestimme erityisen tiedonkeruumatkan. Euroopan parlamentti antoi jo joulukuussa 2005 päätöslauselman, joka perustuu näihin vetoomuksiin, julkisista hankinnoista annettujen direktiivien rikkomiseen, vesihuoltoon ja omistusoikeuksien loukkaamiseen.
<P>
Toinen tiedonkeruumatka tehtiin tänä vuonna, ja 11. huhtikuuta 2007 vetoomusvaliokunta laati asiasta lausunnon, jossa viitattiin Euroopan parlamentin aiemmin antamaan päätöslauselmaan.
<P>
Haluan tässä yhteydessä esittää kysymyksen sekä komissiolle että neuvostolle. Mitä toimia komissio ja neuvosto ovat toteuttaneet varmistaakseen, että yhteisön lainsäädäntöä sovelletaan asianmukaisesti ja että Euroopan unionista tehdyn sopimuksen 6 artiklassa määrättyjä kansalaisten perustavanluonteisia omistusoikeuksia kunnioitetaan?
<SPEAKER ID="309" NAME="Michael Cashman " AFFILIATION="PSE">
laatija. - (EN) Arvoisa puhemies, on surullista, että joudun taas kerran puhumaan tästä asiasta. Parlamentin ylivoimainen enemmistö hyväksyi Fourtoun mietinnön joulukuussa 2005, yli puolitoista vuotta sitten, mutta keskustelemme edelleen samoista asioista, eikä mikään ole muuttunut. Neuvosto ei ole paikalla, ja se on häpeällistä!
<P>
Paikallisviranomaiset vievät monien jäsenvaltioiden kansalaisilta, niin kotimaani kuin myös Espanjan, Saksan, Alankomaiden ja Belgiankin kansalaisilta, heidän laillisesti hankkimaansa maata ilman asianmukaista menettelyä, mikä on varmasti EU:n lainsäädännön vastaista. Lisäksi heidät pakotetaan maksamaan suuria rahamääriä - kymmeniätuhansia euroja - uudesta infrastruktuurista ja uusista asuntoalueista, joita he eivät halua ja joita rakennetaan heidän maalleen.
<P>
Tällaista tilannetta on mahdotonta kuvitella 2000-luvun EU:ssa, mutta se on surullinen tosiasia tuhansille Espanjan kansalaisille. He ovat hankkineet maata tai omaisuutta hyvässä uskossa, ja nyt se otetaan heiltä pois toiminnalla, jota voidaan parhaimmassa tapauksessa sanoa hallinnolliseksi kyvyttömyydeksi tai pahimmassa tapauksessa rikolliseksi välinpitämättömyydeksi ja korruptioksi.
<P>
Vetoomusvaliokunta sai tietää asiasta vuonna 2003. Tuolloin 15 000 kansalaista kirjoitti meille ja pyysi apua. Mitä olemme tehneet? Olemme hyväksyneet Fourtoun mietinnön, jossa Valencian hallitukselle annettiin useita suosituksia. Valencian hallitus ehdotti LUV-lakiin vähäisiä muutoksia, joissa ei käsitellä maan anastukseen liittyviä keskeisiä ongelmia. On syytä mainita, että Valenciassa saatettiin lukuisia hankkeita hätiköiden päätökseen ennen uuden lain voimaantuloa. Tämä osoittaa selvästi, että rakentajat ja grynderit halusivat vielä hyödyntää edellisen lain oikeudellisia aukkotilanteita.
<P>
Olemme järjestäneet nyt kolme tiedonkeruumatkaa. Partido Popular -puolue hyökkäsi häpeällisesti viimeksi järjestettyä tiedonkeruumatkaa vastaan, ja nämä hyökkäykset kohdistuivat parlamentin koskemattomuuteen. Minusta on surullista todeta, ettei parlamentin puhemies Pöttering piittaa parlamentin koskemattomuuteen kohdistuvista hyökkäyksistä.
<P>
Partido Popular -puolueen poliitikkojen mukaan Valenciassa esitetyt vetoomukset ovat kuviteltuja. Tuska on todellista ja toivotonta, minkä vuoksi kansalaiset ovat ottaneet meihin yhteyttä.
<P>
Komissio on tyytymätön tilanteeseen. Se katsoo, että nykyiset menettelyt saattavat olla EU:n lainsäädännön vastaisia. Totean siksi, että asialle on pakko tehdä jotain. Parlamentti on tehnyt jo kaikkensa, ja asia saatetaan yhteisöjen tuomioistuimen tai Strasbourgissa toimivan Euroopan ihmisoikeustuomioistuimen käsiteltäväksi. Tämä on häpeällistä Espanjan Partido Popular -puolueelle.
<SPEAKER ID="310" NAME="Charlie McCreevy" AFFILIATION="komission jäsen" LANGUAGE="EN">
Arvoisa puhemies, haluan aluksi kiittää jäsen Libickiä ja jäsen Cashmania kovasta työstä, jota he ovat tehneet laatiessaan vetoomusvaliokunnan puolesta päätöslauselman Valenciaan tehdystä kolmannesta tiedonkeruumatkasta. Tällä matkalla valiokunnan jäsenillä oli mahdollisuus tavata hallinnon edustajia ja kantelun tekijöitä sekä saada itse kokemusta tilanteesta tapahtumapaikalla.
<P>
Vaarassa olevilla Espanjan alueilla toteutettaviin kaavoitushankkeisiin liittyy kolme keskeistä näkökohtaa: julkinen hankintamenettely, perusoikeudet ja ympäristösäännökset. Selvitän teille hieman näillä alueilla toteuttamiamme toimia.
<P>
Käsittelen ensin julkisia hankintamenettelyjä. Integroitujen toimintaohjelmien hyväksyminen Valencian maankäytön suunnittelua koskevan lain nojalla edellyttää komission mukaan julkisia rakennusurakoita ja palveluja koskevien sopimusten tekemistä. Joitakin toimia toteutettiin nähdäksemme julkisia hankintamenettelyjä koskevan EU:n lainsäädännön vastaisesti. Tiedotin tästä parlamentille joulukuussa 2005.
<P>
Päätimme näin ollen aloittaa Espanjaa vastaan tätä asiaa koskevia rikkomismenettelyjä. Komissio riitautti tuolloin voimassa olleen maankäytön ja kaupunkien suunnittelua koskevan lain. Paikallisviranomaiset hyväksyivät 30. joulukuuta 2005 uuden maankäyttöä koskevan lain, jolla kumottiin ja korvattiin aiemmin voimassa ollut laki. Uudella lailla ei kuitenkaan poisteta kaikkia rikkomuksia, jotka liittyvät tarjouspyyntöilmoituksiin tai tarjouspyyntöilmoituksissa edellytettäviin tietoihin ja sopimuksen kohteen epäselvään määritelmään. Uudessa laissa on myös säännöksiä, jotka ovat ristiriidassa julkisia rakennusurakoita sekä julkisia tavara- ja palveluhankintoja koskevien sopimusten tekomenettelyistä annetun direktiivin kanssa. Jatkoimme oikeudellista menettelyä vuonna 2006. Toimivaltaisilta viranomaisilta saamamme vastaukset eivät olleet vakuuttavia. Aion siksi ehdottaa, että komissio saattaa tämän asian yhteisöjen tuomioistuimen käsiteltäväksi.
<P>
Toiseksi totean perusoikeuksista, ettei komissio voi puuttua tähän alaan. Väitettyihin omaisuusoikeuksien loukkauksiin ei nähdäksemme liity mitään sellaista yhteisön oikeuden säännöstä, jonka nojalla komissio voisi puuttua niihin.
<P>
Kolmanneksi totean ympäristölainsäädännöstä, että tälläkin alalla komissio voi toteuttaa oikeudellisia toimia vain silloin, kun yhteisön lainsäädäntöä rikotaan. Kaavoituspolitiikka ei tosin sinänsä kuulu EU:n toimivaltaan. Kollegani Dimasin vastuualueeseen kuuluvat yksiköt kuitenkin tutkivat kaavoitustapauksia, joiden väitetään olevan yhteisön ympäristölainsäädännön vastaisia. Voin vakuuttaa teille, että komissio varmistaa vastedeskin, että toimivaltaiset Espanjan viranomaiset noudattavat EU:n ympäristösäännöksiä toteuttaessaan kaavoitussuunnitelmia.
<P>
Komissio on jo toteuttanut toimia muissa sen toimialaan kuuluvissa tapauksissa, toisin sanoen tapauksissa, joissa kaavoitushankkeet ovat olleet ympäristödirektiivien vastaisia. Tällaisia direktiivejä ovat esimerkiksi vesien hoitamisesta tai ympäristövaikutusten arvioinnista annetut direktiivit.
<SPEAKER ID="311" NAME="Carlos José Iturgaiz Angulo">
PPE-DE-ryhmän puolesta. - (ES) Arvoisa puhemies, tästä asiasta on keskusteltu aktiivisesti ja passiivisesti, enkä aio käsitellä varsinaista esillä olevaa asiaa, koska siitä on keskusteltu useaan otteeseen vetoomusvaliokunnassa.
<P>
Haluan kuitenkin puhua asiasta, joka on mielestäni tärkeä, nimittäin siitä, että tämän päätöslauselman saattamiseen täysistunnon käsiteltäväksi liittyy toimivaltaa koskeva ongelma. Hyvät kuulijat, puutumme nähdäkseni nyt jäsenvaltioiden toimivaltaan kuuluvaan asiaan. Haluatte tehdä päätöksiä alueparlamenttien ja kansallisten parlamenttien sijasta, ja haluatte korvata perustuslakituomioistuimen sekä Espanjan oikeuslaitoksen. Tämä päätöslauselma on toisin sanoen ennennäkemätön hyökkäys muiden toimivaltaa vastaan.
<P>
Parlamentin oikeudellisen yksikön olisi näin ollen mielestäni selvennettävä meille, voimmeko äänestää aivan kaikista asioista, kun jäsenvaltioiden ja alueiden toimivaltuuksia loukataan, kuten tässä tapauksessa.
<P>
Komission vastaus sai minut todellakin vakuuttuneeksi. Poliittisesta ryhmästäni on rauhoittavaa kuulla, ettei asiaan ole voitu eikä voida puuttua, koska Valencian parlamentti ja hallitus ovat tietenkin aina toimineet laillisesti ja hallituksen aina kannattaman oikeudellisen lähestymistavan mukaisesti.
<P>
Haluan lopuksi ottaa esiin asian, jonka olemme kuulleet myös vetoomusvaliokunnassa. Meille on sanottu, että kansalaiset muistavat tämän, kun tulee seuraavat vaalit, ja että he ilmaisevat silloin mielipiteensä ja saattavat Valencian hallituksen tai Madridin hallituksen vastuuseen tapahtumista.
<P>
Kansalaiset ovat puhuneet ja osoittaneet selvästi kannattavansa ohjelmaa, tunnettua hanketta sekä Valencian ja Madridin alueilla toteutettuja toimia. Kansalaisten enemmistö - eikä suinkaan suhteellinen enemmistö vaan ehdoton enemmistö - on sitä paitsi kannattanut kansanpuoleen johtamia Madridin ja Valencian hallituksia.
<SPEAKER ID="312" NAME="Carlos Carnero González">
PSE-ryhmän puolesta. - (ES) Arvoisa puhemies, en usko, että vetoomusvaliokunnan erinomaisen työn ensisijaisena tavoitteena on kaataa jokin tietty Espanjan aluehallitus, vaikka sen toimet olisivatkin olleet valitettavia. Vetoomusvaliokunta toimii poliittisesti kiistattoman periaatteen mukaisesti.
<P>
Kansalaisten oikeuksia puolustettaessa kansallisella suvereniteetilla ja kansallisilla rajoilla ei ole merkitystä. Kyse on siitä, että joillakin Espanjan itsehallintoalueilla - ei koko maassa - tietyt autonomiset aluehallitukset vahingoittavat ympäristöä, horjuttavat kansalaisten elämän vakautta ja loukkaavat siten yksilöiden oikeuksia sekä kollektiivisia oikeuksia. Tällaista tapahtuu Valenciassa sekä Madridissa, joka on oma itsehallintoalueeni.
<P>
Madridin alueen presidentti ei ole toiminut näin vain aiemmin, vaan aikoo toimia näin vastedeskin. Viimeksi tänään hänen hankkeensa etenivät tähän suuntaan. Kyse ei ole rakennuksista, vaan hän edistää määrätietoisesti esimerkiksi tiehanketta, joka tunnettiin aiemmin nimellä M-50 ja jota hän nyt kutsuu M-61-hankkeeksi. Tässä hankkeessa aiotaan tuhota - ei sen vähempää kuin - Monte de el Pardo, joka ekologisesti ratkaisevan tärkeä alue.
<P>
Haluan kiittää vetoomusvaliokuntaa ja todeta, että se on hyväksynyt vetoomuksen esittäjien ja kansalaisten vaatimukset, jotka hyväksytään myös päätöslauselmassa. Haluan myös ilmaista kannattavani tätä perusteellista työtä ja todeta, että parlamentin ja tiedonkeruuvaltuuskunnan koskemattomuuden loukkauksia on yhtä mahdotonta hyväksyä kuin joitakin täällä esitettyjä väitteitä. Kaikkein tärkeintä on toimia oikein.
<SPEAKER ID="313" NAME="David Hammerstein">
Verts/ALE-ryhmän puolesta. - (ES) Arvoisa puhemies, hyvä jäsen Iturgaiz Angulo, vaalivoitto ei oikeuta ketään suhtautumaan ylimielisesti EU:n lainsäädäntöön. Laajoissa väärinkäytöksissä ei voida vedota yleiseen etuun pelkästään sillä perusteella, että kunnanvaltuutettujen enemmistö on äänestänyt toimien puolesta.
<P>
Poliittisen enemmistön verukkeella ei voida kumota paikallista demokratiaa perustamalla rinnakkaisia paikallisia neuvostoja, joiden johtohenkilöt ovat kyltymättömiä kaupunkisuunnittelijoita ja vaikutusvaltaisten rakennusyritysten edustajia.
<P>
Pelkästään se, että kaupunkisuunnitteluhanke hyväksytään, ei oikeuta ketään vaarantamaan vesivarojen ja useiden sukupolvien arvokkaan maan säilymistä peittämällä kaiken betonilla.
<P>
Tämän toiminnan on oltava avoimempaa, siinä on edes hieman kunnioitettava pienomistajia ja kansalaisten on osallistuttava kaikkiin prosesseihin. Valencian, Andalusian ja Madridin rakennusskandaali on todellakin EU:n laajuinen skandaali, joka edellyttää EU:n laajuisia toimia.
<P>
Vaadimme, että komissio puuttuu kiireesti ja päättäväisesti Valencian viranomaisten ja muiden aluehallitusten menettelyihin, joissa rikotaan ilmiselvästi julkisia hankintamenettelyjä koskevaa direktiiviä, vesipuitedirektiiviä ja luontotyyppidirektiiviä.
<P>
Espanjassa rakennettiin viime vuonna 750 000 asuntoa - eli enemmän kuin Ranskassa ja Saksassa yhteensä - ja monet niistä rakennettiin yhteisön lainsäädännön vastaisesti. Miksei komissio voi ryhtyä saman tien toimiin?
<SPEAKER ID="314" NAME="Proinsias De Rossa" AFFILIATION="PSE">
(EN) Arvoisa puhemies, nyt käsiteltävänä olevat Espanjan asiat eivät selvästikään koske vain Espanjaa. Toivon tämän hieman lohduttavan PPE-DE-ryhmään kuuluvia espanjalaisia kollegojamme. Irlannissa on laajoista infrastruktuurihankkeista johtuvia samanlaisia ongelmia. Ne eivät liity omaisuuteen, mutta epäilemättä ympäristöön kohdistuviin vaikutuksiin, perintöön ja todellakin ihmisten elämänlaatuun. Näyttää siltä, ettei tätä ongelmaa ole onnistuttu käsittelemään EU:n tasolla, koska EU:n lainsäädäntö ei ole tarpeeksi tiukkaa tai koska komissio ei itse asiassa pysty toimimaan riittävän nopeasti kanteluja käsiteltäessä.
<P>
Vieraillessani esimerkiksi Madridissa oivalsin siellä vallitsevan tilanteen. Paikallisviranomainen määritteli Madridia ympäröivän kehän uudelleen kaupunkialueen tieksi, päätti tehdä siitä moottorien, jakoi sen noin kymmeneen eri osaan ja väitti, ettei hankkeen ympäristövaikutuksia tarvitse siksi arvioida. Nyt komissio lopulta päätti, että tämä on väärin, mutta päätöksen tekoon mennessä kolme neljäsosaa moottoritiestä oli jo rakennettu.
<SPEAKER ID="315" NAME="Joan Calabuig Rull" AFFILIATION="PSE">
(ES) Arvoisa puhemies, parlamentti on tehnyt tiedonkeruumatkoja Valencian alueelle, koska sille on raportoitu kaupunkisuunnitteluun liittyvistä väärinkäytöksistä, joita on käsitelty tiedotusvälineissä ja joista monet kansalaiset ovat olleet huolissaan.
<P>
Potentiaaliset asunnon ostajat eivät säikähdä Euroopan parlamentin jäsenten vierailuja. Parlamentin tiedonkeruumatkojen ansiosta nämä kymmenettuhannet EU:n kansalaiset, jotka haluavat asua alueellamme, voivat itse asiassa ostaa asunnon luottaen siihen, että he ovat investoimassa paikkaan, jossa on selkeät säännöt ja jossa kunnioitetaan ympäristöä. Asiakkaat ovat yhä vaativampia, ja nämä kaksi osatekijää ovat sellainen kilpailuetu, jota meillä ei ole varaa tuhota hallitsemattomalla kaupunkisuunnittelulla.
<P>
Kansalaiset ovat valittaneet viime vuosina yhä enemmän tällaisista väärinkäytöksistä. He katsovat joutuneensa sellaisten toimien uhreiksi, jotka ovat vaikuttaneet heidän omaisuuteensa tai jotka ovat pilanneet oleellisesti heidän elinympäristönsä. Tästä huolimatta haluan huomauttaa, etten usko, että nämä tapaukset ovat yleisiä tai että niitä tapahtuu päivittäin.
<P>
Alueviranomaiset eivät ole kuitenkaan täyttäneet ennen parlamentin tiedonkeruumatkoja antamiaan lupauksia. Ne eivät ole myöskään ratkaisseet ongelmia, uudistaneet lakeja, auttaneet asianosaisia eivätkä noudattaneet parlamentin vuonna 2005 antamia suosituksia.
<P>
Valencian alueella järjestettiin vaalit 27. toukokuuta, ja on totta, että nyt on oikea hetki aloittaa uusi vaihe ja ennen kaikkea korjata asiat ja alkaa myöntää tämä ongelma, mitä aluehallitus ei ole vielä tehnyt. Nyt on oikea hetki myös hyväksyä se tosiasia, ettei aluehallitus ole pystynyt toistaiseksi ratkaisemaan ongelmaa. Nyt on aika myös luopua ylimielisestä asenteesta ja lopettaa alueella vierailleiden Euroopan parlamentin jäsenten halveksinta.
<P>
Haluan lopuksi todeta, että oma sosialistipuolueeni haluaa jälleen kerran, kuten monta kertaa aiemminkin, edistää tämän ongelman ratkaisemista. Puolueeni toteaa jälleen Valencian tapauksesta, että kaikkien osapuolten on tehtävä nyt laaja sosiaalinen ja poliittinen sopimus. Sen yhteydessä on uudistettava Valencian kaupunkisuunnittelulakia saattamalla se perustamissopimusten mukaiseksi ja lisäämällä kaikkien osapuolten oikeusvarmuutta sekä perustettava avustus- ja riitojenratkaisumenetelmiä kansalaisille, jotka katsovat joutuneensa kaupunkisuunnitteluun liittyvien väärinkäytösten uhreiksi.
<SPEAKER ID="316" NAME="Charlie McCreevy" AFFILIATION="komission jäsen" LANGUAGE="EN">
Arvoisa puhemies, monet tätä asiaa koskevat vetoomukset osoittavat, että kiinteistön ostaminen voi olla todella haasteellista. Mainituissa tapauksissa tulee esiin joitakin mutkikkaita varallisuusoikeuteen liittyviä asioita. Tämä asia kuuluu jäsenvaltioiden yksinomaiseen toimivaltaan. Komissio ei voi puuttua siihen. Kaikki muutoksenhakupyynnöt on tehtävä kansallisille viranomaisille, emmekä voi antaa vetoomuksen esittäjille turhia toiveita.
<P>
Tapauksissa, joissa tulee esiin EU:n lainsäädäntöön liittyviä kysymyksiä, komissio suhtautuu vakavasti tehtäväänsä perustamissopimusten valvojana. Tällöin tarkistamme, rikotaanko yhteisön lainsäädäntöä. Julkisia hankintamenettelyjä koskevaa lainsäädäntöä on nähdäksemme rikottu. Olemme jo aloittaneet tätä asiaa koskevia rikkomismenettelyjä. Aiomme jatkaa näitä toimia, jotta yhteisön lainsäädäntöä noudatetaan täysimääräisesti.
<SPEAKER ID="317" NAME="Puhemies">
Keskustelun päätteeksi olen vastaanottanut yhden työjärjestyksen 108 artiklan 3 kohdan mukaisesti käsiteltäväksi jätetyn päätöslauselmaesityksen.
<P>
Keskustelu on päättynyt.
<P>
Äänestys toimitetaan torstaina.
<P>
(Istunto keskeytettiin klo 17.35 ja sitä jatkettiin klo 18.00.)
