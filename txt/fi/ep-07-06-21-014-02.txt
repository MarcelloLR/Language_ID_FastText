<CHAPTER ID="014-02">
2. Ihmisoikeudet Etiopiassa
<SPEAKER ID="171" NAME="Puhemies">
Esityslistalla on seuraavana keskustelu Etiopian ihmisoikeuksista.
<P>
Olen vastaanottanut kuusi päätöslauselmaesitystä.
<SPEAKER ID="172" NAME="Carl Schlyter " AFFILIATION="Verts/ALE">
laatija. - (SV) Etiopia on inhimillisellä kehityksellä mitattuna 170 sijalla yhteensä 177 maan joukossa.
<P>
Etiopialla on tärkeämpääkin tekemistä kuin sortaa opposition edustajia, vangita heitä ja kohdella ihmisiä kollektiivisesti sen sijaan, että heitä syytettäisiin joistakin tietyistä rikoksista. Olemme jo lokakuussa 2005 arvostelleet tapaa, jolla Etiopia kohtelee oppositiotaan, mutta vuonna 2006 ja tänä vuonna tilanne on huonontunut entisestään.
<P>
Mielestäni meidän on tiukennettava Etiopialle asettamiamme vaatimuksia. Afrikan unionin päämajahan sijaitsee juuri Etiopiassa. Maan olisi itse toimittava esimerkillisesti, emmekä voi hyväksyä sitä, että maassa, johon yhteistyökumppanimme Afrikan unioni on sijoittautunut, maan koko oikeuslaitos syyllistyy huomattaviin ihmisoikeusloukkauksiin.
<P>
Ennen kuin voimme ryhtyä ratkomaan köyhyyskysymyksiä ja muita köyhyyteen liittyviä ongelmia, meidän on voitava auttaa Etiopiaa ihmisoikeusloukkauksien torjumisessa. Emme voi ratkaista ongelmia ilman toimivaa oppositiota.
<SPEAKER ID="173" NAME="Marco Cappato " AFFILIATION="ALDE">
laatija. - (IT) Arvoisa puhemies, hyvät kollegat, haluaisin komission jäsenen kiinnittävän huomiota erääseen ristiriitaan, johon meillä on vaara langeta.
<P>
Vuonna 2005 Euroopan unioni kannusti jokaista etiopialaista, myös Oromian kansaan kuuluvia ihmisiä, osallistumaan vaaleihin maan demokratisoitumisen edistämiseksi. Lisäksi lähetimme maahan yhden kaikkien aikojen suurimmista vaalitarkkailijavaltuuskunnista. Tällä hetkellä näitä Etiopian liittoparlamenttiin ja Oromian parlamenttiin valittuja parlamentaarisia kollegojamme, jotka uskalsivat tulla päivänvaloon, ajetaan maanpakoon. Nämä henkilöt ovat vedonneet meihin, koska joitakuita heistä on surmattu poliittisista syistä ja osa heistä on joutunut pakenemaan naapurimaahan Somaliaan yhdessä tuhansien oromopakolaisten kanssa etiopialaisten joukkojen takaa ajamina.
<P>
Olen sitä mieltä, että koska rohkaisimme tähän prosessiin ryhtymistä ja autoimme sen käynnistämisessä, emme voi tällä hetkellä hylätä näitä ihmisiä. Meidän on kannettava vastuumme hyväksymällä välittömästi tukistrategia uuteen demokratia- ja ihmisoikeusvälineeseen sisältyvien erityistoimenpiteiden perusteella.
<SPEAKER ID="174" NAME="Zdzisław Zbigniew Podkański " AFFILIATION="UEN">
laatija. - (PL) Arvoisa puhemies, ihmisoikeuksien kunnioittaminen, demokraattiset periaatteet, oikeusvaltio ja vapaus ovat perusta, jonka varaan oikeudenmukaisen valtion rakenteet on rakennettava.
<P>
Komission ja neuvoston olisi kehitettävä yhtenäinen toimintastrategia Etiopian demokraattisen prosessin tueksi ja sellaisten mekanismien käyttöön ottamiseksi, joilla ehkäistään ihmisoikeustilanteen heikkeneminen alueella. Sen ohella, että ihmisiä pidätetään ja vangitaan heidän näkemystensä vuoksi, pidän erityisen hälyttävänä tietoja lasten kärsimyksestä ja hyväksikäytöstä. Meidän on tuomittava puolustuskyvyttömien ja viattomien lasten vahingoittaminen. Mielestäni tämä on vakavin mahdollinen rikos, ja se on tuomittava yksiselitteisesti.
<P>
Ainoastaan yhteisillä toimilla ja yhteistyössä Etiopian naapurimaiden kanssa sekä saadessamme vahvemman tuen koko kansainväliseltä yhteisöltä voimme kohentaa Etiopian huolestuttavaa tilannetta ja palauttaa sen normaalitilanteeksi, jossa yksilöitä kohdellaan henkilöinä eikä välineinä.
<SPEAKER ID="175" NAME="Ana Maria Gomes " AFFILIATION="PSE">
laatija. - (EN) Arvoisa puhemies, johdin vuonna 2005 EU:n Etiopian vaalitarkkailuvaltuuskuntaa. Tuolloin opposition johtajat varoittivat EU:ta siitä, että vaalit olisivat jälleen pääministeri Meles Zenawin yritys harhauttaa kansainvälistä yhteisöä, ja että he kaikki joutuisivat vankilaan tai heidät surmattaisiin. EU eli me itse taivutimme heidät olemaan boikotoimatta vaaleja ja lupasimme huolehtia vaalitarkkailusta ja varmistaa vastuullisuuden. Etiopialaiset uskoivat meitä ja äänestivät sankoin joukoin ja järjestäytyneesti.
<P>
Siitä huolimatta, että ihmiset protestoivat rauhanomaisesti vaalivilppiä vastaan, hallituksen joukot turvautuivat julmaan tukahduttamiseen. Kesäkuussa ja marraskuussa satoja ihmisiä sai surmansa joukkomurhissa ja tuhansia ihmisiä haavoittui ja vangittiin, muun muassa EU:ta varoittaneet johtajat. He ovat niiden 38 poliittisen vangin joukossa, jotka todettiin 11. kesäkuuta syyllisiksi farssinomaisessa oikeudenkäynnissä, jossa heillä ei ollut mahdollisuutta puolustautua. Tuomiot on määrä lukea heinäkuussa, ja kuolemanrangaistus on mahdollinen eräille kaikkein edustavimmille, selväsanaisimmille ja rohkeimmille Etiopian johtajille, jotka ovat parlamentin jäseniä, ihmisoikeuksien puolustajia, lehtimiehiä, kehitysaktivisteja, opettajia ja muita mielipidevankeja. Professori Mesfin Woldemariam, 77-vuotias Etiopian ihmisoikeusneuvoston kunnioitettu perustaja, on yksi heistä. EU on Etiopian tärkein avunantaja. Olen nähnyt omin silmin avustusten hyödyllisyyden. EU voi toimia jälleen tällä tavalla, jos komissio, neuvosto ja jäsenvaltiot lakkaavat katsomasta tilannetta sormiensa välistä.
<P>
EU:n on toimittava välittömästi, saatava Etiopian hallitus vastaamaan Cotonoun sopimuksen nojalla tekemistään ihmisoikeussitoumuksista, katsottava pääministeri Meles Zenawi henkilökohtaisesti vastuulliseksi ja vaadittava vankien vapauttamista viipymättä ja ilman ehtoja. EU:n on noudatettava Euroopan parlamentin useissa päätöslauselmissaan, muun muassa tänään hyväksymässämme päätöslauselmassa, esittämiä suosituksia, joiden mukaan Etiopian kansalle ei saa enää tuottaa pettymystä. Emme saa myöskään enää viedä pohjaa sitoumukselta, jonka EU on antanut Afrikan kehittämisen puolesta, emmekä saa enää pettää omia demokratian ja ihmisoikeuksien perusarvojamme.
<SPEAKER ID="176" NAME="Bernd Posselt " AFFILIATION="PPE-DE">
laatija. - (DE) Arvoisa puhemies, varhaiskeskiajalla Etiopialla oli johtava rooli kristillisen ja islamilaisen maailman välisessä vuoropuhelussa. Etiopia on vanhin itsenäinen valtio Afrikassa, se on ikivanha sivilisaatio, joka taisteli fasismia ja kolonialismia vastaan, ja, kuten edellä on todettu, siellä sijaitsee tällä hetkellä Afrikan unionin päämaja.
<P>
Näiden seikkojen vuoksi voimme vain katsoa kauhistuneina sitä, mitä kommunismi on aiheuttanut tälle maalle. Etiopiassa kaksi vuotta sitten pidetyt vapaat vaalit olivat toivon hetki. Valitettavasti tämä toivo murskattiin heti, koska mielenosoittajia piestiin ja monia pidätettiin. Kuten kollegani Gomes perustellusti totesi, ensimmäisen pidätysaallon uhreiksi joutuivat maan kaikkien puolueiden ja kaikkien väestöluokkien parhaimmisto ja johtohenkilöt, ja he olivat uhreina myös tämänvuotisessa, uusimmassa pidätysten, tuomioiden ja oikeudenkäyntien aallossa. Meidän on nyt otettava tiukempi linja.
<P>
Kehotan neuvostoa ja komissiota tuomaan vihdoin julki näihin näön vuoksi järjestettyihin aiheettomiin lumeoikeudenkäynteihin osallistuneiden tarkkailijoiden laatimat tarkastuskertomukset. Vaadin päätöslauselman mukaisesti riippumatonta tutkintakomiteaa, koska Etiopian parlamentin oman tutkintalautakunnan jäsenet on joko vangittu tai ajettu maanpakoon heidän pyrkiessään selvittämään totuuden näistä tapahtumista. Tätä tilannetta ei voida hyväksyä, ja tarvitsemme nyt riippumatonta tutkintaa. Meidän on käytettävä kiireellisesti vahvaa asemaamme maassa puolustaaksemme oikeusvaltiota ja ihmisoikeuksia.
<SPEAKER ID="177" NAME="Tadeusz Zwiefka">
PPE-DE-ryhmän puolesta. - (PL) Arvoisa puhemies, jos Etiopiassa langetetaan lähiaikoina lisää kuolemantuomioita opposition aktivisteille, se on katastrofi sekä Etiopian kansalle että omalle demokratiallemme. Olen seurannut Etiopian tilanteen kehittymistä ja tullut siihen tulokseen, että Etiopian viranomaisten mielestä vuonna 2005 pidetyt vaalit tarkoittivat pikemminkin tavoitteen saavuttamista kuin tavoitteen saavuttamiseen tähtäävän prosessin alkua.
<P>
Ehkä tämä johtuu siitä, että hallitsevan puolueen toteen näytetyistä ja asiakirjoin osoitetuista väärinkäytöksistä huolimatta näitä vaaleja pidetään demokraattisimpina vaaleina Etiopian koko kolmetuhatvuotisessa historiassa.
<P>
Päätöslauselmaan, josta äänestämme tänään Euroopan parlamentissa, sisältyy monia viittauksia tapauksiin, jotka on yksiselitteisesti tuomittava. Panemme merkille sen, että Etiopian ihmisoikeustilanne on edelleen hyvin huolestuttava. Maan demokratisoitumisprosessi on pysähtynyt täydellisesti. Ei ole olemassa mitään perusteita pidättää opposition johtohenkilöitä, jotka ovat vaarassa saada kuolemantuomion oikeudenkäynneissä, jotka eivät täytä kansainvälisesti tunnustettuja vapaiden ja oikeudenmukaisten oikeudenkäyntien vaatimuksia.
<P>
Emme voi yksinkertaisesti antaa anteeksi perusoikeuksien loukkauksia vetoamalla siihen, että Afrikassa ei ole mahdollista vaatia eurooppalaisten demokratianormien täydellistä noudattamista. Etiopia on maa, jolla on pitkä ja kunniakas historia. Mielestäni etiopialaiset ansaitsevat paljon parempaa, ja meidän on autettava heitä.
<SPEAKER ID="178" NAME="Karin Scheele">
PSE-ryhmän puolesta. - (DE) Arvoisa puhemies, 38 opposition johtohenkilöä todettiin 11. kesäkuuta syyllisiksi rikoksiin, jotka vaihtelivat perustuslain rikkomisesta valtiopetoksiin ja jotka kaikki liittyvät kaksi vuotta sitten pidettyjen kiistanalaisten vaalien jälkeisiin joukkomielenosoituksiin, joissa sai surmansa lähes 200 ihmistä. Ennen Etiopian parlamentin tutkintalautakunnan jäsenten pidätyksiä tai maastakarkotuksia lautakunta totesi, että turvallisuusjoukot olivat turvautuneet kohtuuttomaan voimankäyttöön ja että johtavat oppositiopoliitikot olivat tarkka-ampujien tähtäimessä. Tuomiot luetaan odotettavasti lähikuukausina, ja vaarana on, että useimmat syytetyistä tuomitaan kuolemaan. Vaadimme Etiopian hallitusta vapauttamaan kaikki poliittiset vangit välittömästi ja ilman ehtoja. Etiopian tuomioistuinten on arvioitava tuomiot kiireellisesti uudelleen, ja hallituksen on huolehdittava oikeusjärjestelmän riippumattomuudesta ja lehdistönvapaudesta.
<SPEAKER ID="179" NAME="Marios Matsakis">
ALDE-ryhmän puolesta. - (EN) Arvoisa puhemies, Etiopia, jonka väkiluku on 75 miljoonaa, on yksin Afrikan köyhimpiä valtioita, ja lähes kaksi kolmasosaa etiopialaisista on lukutaidottomia. Maalla on takanaan traumaattinen menneisyys, johon on sisältynyt siirtomaahallintoa, kuninkaallista harvainvaltaa, marxistista diktatuuria ja viime aikojen näennäinen parlamentaarinen demokratia, jonka demokraattisuudessa on vakavia puutteita.
<P>
Emme odota, että Etiopian demokraattiset normit olisivat eurooppalaista vaatimustasoa. Sellainen olisi meiltä epärealistista, kun muistamme maan valtavat ongelmat, mutta odotamme Etiopian hallitukselta osoitusta edes perusihmisoikeuksien kunnioittamisesta.
<P>
Olemme tällä hetkellä hyvin huolestuneita Addis Abeban hallituksen psyykkisesti vainoharhaisesta mielenlaadusta. Tämä hallitus on vastuussa suuressa mittakaavassa harjoitetusta oppositiojohtajien, lehtimiesten ja ihmisoikeusaktivistien tuhoamisoperaatiosta. Olemme erityisen huolestuneita maassa toimivasta, hallituksen valvonnassa olevasta korruptoituneesta oikeus- ja poliisilaitoksesta. Kehotammekin Etiopian viranomaisia tekemään välittömästi perinpohjaisia muutoksia ja ryhtymään toimiin nykyisen katastrofaalisen tilanteen korjaamiseksi sekä osoittamaan ulkomaailmalle olevansa aidosti kiinnostuneita oikeudenmukaisuudesta ja demokratiasta eikä vain väittämään niin.
<SPEAKER ID="180" NAME="Raül Romeva i Rueda">
Verts/ALE-ryhmän puolesta. - (IT) Arvoisa puhemies, hyvät kollegat, olen varma, että olemme tällä kertaa samaa mieltä jäsen Cappaton kanssa.
<P>
Verts/ALE-ryhmän puolesta. - (ES) Arvoisa puhemies, haluan kertoa tukevani työtä, jota eräät kollegamme ovat tehneet jo pidemmän aikaa Etiopian asiassa, ja antavani tälle työlle tunnustusta. Aivan erityisesti otan esiin Ana Gomesin tekemän työn, enkä pelkästään hänen äskettäisen toimeksiantonsa vuoksi, vaan sen vuoksi, että hän on kaikkina näinä vuosina tuominnut Etiopian tilanteen ja suhtautunut siihen hyvin vakavasti.
<P>
Mielestäni tälle tänään hyväksyttävänämme olevalle päätöslauselmalle annettavalla tuella voi olla ratkaiseva merkitys Etiopian tilanteen muuttamisessa.
<P>
Oli mielestäni merkityksellistä huomata, että kaksi vuotta sitten sattuneita tapauksia käsittelevän tutkintavaliokunnan puheenjohtajan ja varapuheenjohtajan oli kummankin paettava maasta. Tämä johtui Melesin hallituksen harjoittamasta painostuksesta, jonka taustalla olivat heidän tutkimustuloksensa.
<P>
Emme voi vaieta tästä asiasta varsinkaan, kun juuri Euroopan unioni pani alulle Etiopian vaalit kaksi vuotta sitten, ja antoi niille laillisen oikeutuksen.
<P>
Tilanne on siis ilmeisen huolestuttava ja vakava ja edellyttää välitöntä vastausta.
<SPEAKER ID="182" NAME="John Attard-Montalto" AFFILIATION="PSE">
(MT) Eurooppa katsoo Etiopian suuntaan epätietoisena. Aluksi se suhtautui hyvin luottavaisesti siihen, että se voisi auttaa tätä maata demokratisoitumaan. Tämän vuoksi lähetimme Etiopiaan yhden suurimmista koskaan lähettämistämme vaalitarkkailuvaltuuskunnista.
<P>
Länsi pitää Etiopiaa lähes liittolaisena, ja länsimailla tarkoitan myös Yhdysvaltoja. Lisäksi länsi osoitti suosiotaan Somalialle, kun se tarjoutui auttamaan Etiopian hallitusta. Entä mitä maan sisällä on tapahtunut? Maan sisäisen tilanteen osalta olemme havainneet, että - maahan on kansainvälisen, erityisesti länsimaiden avun varassa - ihmisoikeuksia ei kunnioiteta, vähemmistöjä rangaistaan monilla eri tavoilla ja korruptio rehottaa poliisi- ja oikeusviranomaisten keskuudessa. Olemme myös havainneet, että maassa on vangittu lähes 40 ihmistä, joita odottaa todennäköisesti kuolemantuomio. Tämän vuoksi katson, että EU:n on pyrittävä aloittamaan maan kanssa neuvottelut uudelleen pikemminkin yhteistyön keinoin kuin autoritaarisesti. Meidän on välitettävä Etiopialle viesti siitä, ettei se voi toimia jatkossa tällä tavalla.
<SPEAKER ID="183" NAME="László Kovács" AFFILIATION="komission jäsen" LANGUAGE="EN">
Arvoisa puhemies, haluan vakuuttaa teille, että komissio jakaa täysin parlamentin huolestumisen siitä, että Etiopian demokratisoituminen ei ole edistynyt vaan tilanne on vuoden 2005 vaalien jälkeisen kriisin myötä jopa heikentynyt.
<P>
Komissio on ryhtynyt koordinoidusti jäsenvaltioiden ja kansainvälisen yhteisön kanssa tarmokkaisiin toimiin jännitteiden lievittämiseksi ja kehottaakseen Etiopian hallitusta pyrkimään käytännön tasolla kohti sovintoa ja maan demokratisoimista, palauttamaan luottamuksen ja vapauttamaan vangitut oppositiojohtajat sekä tiedotusvälineiden ja kansalaisyhteiskunnan edustajat. Suhteissaan Etiopian viranomaisiin komissio korostaa jatkuvasti uudistusten, kuten EU:n vaalitarkkailuvaltuuskunnan vuonna 2005 antamien suositusten toteuttamisen tärkeyttä.
<P>
Puheenjohtaja Barroso ja komission jäsen Michel ovat ilmaisseet huolestumisensa poliittisista vangeista useita kertoja pääministeri Meles Zenawille ja pyytäneet lyhyttä, oikeudenmukaista ja avointa oikeudenkäyntiä vaatien kohtuuttomimpien syytösten peruuttamista ja korostaen sitä, että heidän mielestään oikeudenkäynti ei ole asianmukainen vastaus Etiopian poliittisiin ongelmiin. Lisäksi Etiopian pääministerille on ehdotettu poliittisten vankien armahtamista. Lähettämällä EU:n juristi-tarkkailijan vankien oikeudenkäyntiin EU haluaa muistuttaa Etiopian viranomaisia siitä, että se seuraa tilannetta.
<P>
Vaikka 26 syytettyä alkuperäisestä 131 syytetystä on äskettäin vapautettu ja vaikka syytettyjen osalta on luovuttu joistakin alkuperäisistä syytteistä, komissio on tällä hetkellä erittäin huolestunut siitä, että 38 poliittista vankia todettiin 11. kesäkuuta annetussa tuomiossa syyllisiksi, mikä voi johtaa jopa kuolemanrangaistuksen langettamiseen.
<P>
Komissio, EU:n jäsenvaltiot ja kansainvälinen yhteisö seuraavat tilannetta hyvin tarkasti ja ottavat huomioon myös käynnissä olevat välitystoimet Etiopian viranomaisten ja vankien välillä. Komissio tukee sovittelua, mutta odottaa tämän sovittelun johtavan poliittisten vankien vapauttamiseen ehdoitta.
<P>
Komissio on tietoinen siitä, että poliittinen tilanne on seurausta tekemättömistä demokraattisista uudistuksista ja laajoista ihmisoikeusloukkauksista, kuten ilman syytteitä tehdyistä pidätyksistä ja vangitsemisista. Haluan vakuuttaa teille, ettemme aio koskaan hylätä niitä etiopialaisia, jotka ovat sitoutuneet demokratiaan ja joista monet on vangittu ja pakotettu lähtemään maasta.
<P>
Parlamentaaristen sääntöjen alalla tapahtuneesta hienoisesta edistymisestä huolimatta pääministeri ei ole merkittävässä määrin edistänyt vaalien jälkeen oppositiolle tekemiään sitoumuksia, jotka koskevat erityisesti vaalien uudistamista, kansallisen vaalilautakunnan riippumattomuutta, tiedotusvälineiden uudistamista sekä oikeuslaitoksen ja turvallisuus- ja sotilasvoimien riippumattomuutta.
<P>
Komissio on edelleen vakuuttunut siitä, että meidän on jatkettava Etiopian viranomaisten kanssa tiivistä poliittista vuoropuhelua näistä ratkaisevan tärkeistä kysymyksistä aina, kun siihen tarjoutuu tilaisuus. Komission jäsen Michel, joka on sitoutunut tähän henkilökohtaisesti, on asettanut ensimmäiselle sijalle avoimen ja rakentavan vuoropuhelun käymisen Etiopian viranomaisten kanssa poliittista vuoropuhelua koskevan Cotonoun sopimuksen 8 artiklan perusteella, koska se on tarkoituksenmukaisin tapa edistää parempaa hallintoa, sovintoa ja demokratiaa. Komissio myöntää, että demokratisoituminen vie oman aikansa, ja meidän on pysyttävä valppaina, ja oltava valmiit tukemaan hallituksen tämänsuuntaisia toimia.
<P>
Kuolemanrangaistuksen osalta teimme Etiopian pääministerille täysin selväksi, että Euroopan unioni vastustaa kaikissa olosuhteissa kuolemanrangaistukseen turvautumista ja pitää sen lakkauttamista olennaisena askeleena ihmisarvon edistämisessä.
<SPEAKER ID="184" NAME="Puhemies">
Kiitoksia, arvoisa komission jäsen.
<P>
Keskustelu on päättynyt, ja äänestys toimitetaan kohta.
