<CHAPTER ID="007">
2. huhtikuuta järjestettävän G-20:n huippukokouksen valmistelu - Eurooppa-neuvoston jäsen, Yhdistyneen kuningaskunnan pääministeri Gordon Brown osallistuu keskusteluun (keskustelu)
<SPEAKER ID="330" NAME="Puhemies">
(EN) Hyvät kuulijat, hyvät kollegat, on suuri ilo toivottaa tänne tänä iltapäivänä tervetulleeksi Yhdistyneen kuningaskunnan pääministeri Gordon Brown. Arvoisa pääministeri, tervetuloa Euroopan parlamenttiin.
<P>
(Suosionosoituksia)
<P>
Pääministeri antaa Euroopan parlamentille julkilausuman ensi viikolla pidettävän G20-huippukokouksen valmistelusta. Huippukokous, joka pidetään Lontoossa torstaina, 2. huhtikuuta 2009, ajoittuu nykyisen kansainvälisen talous- ja rahoituskriisin käsittelyssä ratkaisevaan käännekohtaan. Se tarjoaa sekä teollisuusmaiden että voimakkaasti kasvavien talouksien johtajille erittäin tärkeän tilaisuuden tehdä yhteistyötä yhteisen toimintasuunnitelman mukaisesti talouden välittömän vakauttamisen ja sen pitkän aikavälin elvyttämisen hyväksi. Lontoon huippukokouksessa on päästävä yhteisymmärrykseen makrotalouspolitiikasta ja sääntelyrakenteista, joiden avulla pystymme selviytymään nykyisestä kriisistä ja luomaan paremmat ja kestävämmät puitteet tulevaisuutta varten.
<P>
G20:n puheenjohtajana Gordon Brown on toiminut kansainvälisellä foorumilla aktiivisena suunnannäyttäjänä vaiheessa, joka on osoittautumassa yhdeksi lähihistorian vaikeimmista. On sekä rohkaisevaa että vaikuttavaa, millaisella vauhdilla hän on auttanut kehittämään G20:tä uutena kansainvälisen talousjärjestelmän ohjausvälineenä. Pääministeri on myös tehnyt voimakkaan ja myönteisen vaikutuksen osoittaessaan, miten Yhdistynyt kuningaskunta voi työskennellä tehokkaasti kumppaneidensa kanssa Euroopan unionissa, sillä yhdessä löydämme innovatiivisia ratkaisuja edessämme oleviin moniin yhteisiin haasteisiin.
<P>
Olen aina ollut sitä mieltä, että Yhdistynyt kuningaskunta on sitoutunut keskeisen toimijan rooliin Euroopan unionissa.
<P>
(Suosionosoituksia)
<P>
Arvoisa pääministeri, olemme erittäin tyytyväisiä siihen, että olette määrätietoisesti ottanut tämän roolin.
<P>
Minulla on suuri ilo antaa puheenvuoro Yhdistyneen kuningaskunnan pääministerille Gordon Brownille.
<P>
(Suosionosoituksia)
<SPEAKER ID="331" NAME="Gordon Brown">
Ison-Britannian ja Pohjois-Irlannin yhdistyneen kuningaskunnan pääministeri. - (EN) Arvoisa puhemies, kiitän teitä tästä erityisestä kunniasta saada kutsu puhujaksi tänne ja menestyksekkäästä toiminnastanne parlamentin puhemiehenä. Haluan kiittää teitä Euroopan parlamentin jäseniä ja komission puheenjohtajan, José Manuel Barroson, johtaman Euroopan komission jäseniä: teidän työnne ansiosta ja niiden sukupolvien ansiosta, joiden työtä me jatkamme, nykypäivän Euroopassa vallitsee rauha ja yksimielisyys, joka todella lukeutuu ihmiskunnan historian hienoimpiin saavutuksiin ja luo tänään toivoa koko maailmalle.
<P>
(Suosionosoituksia)
<P>
Jos yhdelläkään ihmisellä jossakin maassa tai maanosassa on pienintäkään epäilystä siitä, miten tehtäväänsä paneutuneiden edustajien inhimillisen tahdon ja rohkeuden avulla voidaan rakentaa uusi tulevaisuus menneistä epätoivon vuosikymmenistä, hänen on syytä pohtia yksinomaan sitä, miten eurooppalaiset 60 vuotta sitten puhuivat ikuisiksi ajoiksi juurtuneista vihollisuuksista ja suhteista, joita ei koskaan voida korjata. He puhuivat vaikeasta, pitkästä ja katkerasta kylmästä sodasta. He eivät uskoneet siihen mahdollisuuteen, että Euroopassa voisi koskaan vallita täydellinen rauha, ja vielä vähemmän siihen, että Eurooppa voisi yhdistyä ja tehdä yhteistyötä.
<P>
On syytä pohtia myös sitä, miten nykyään, vuosien yhteistyön ja yhtenäisyyden jälkeen, ainoastaan poliittiset ääriryhmät kyseenalaistaisivat sen, että yhdessä olemme vahvempia ja paremmassa turvassa kuin koskaan olimme erillään.
<P>
(Suosionosoituksia)
<P>
Tämän vuoden marraskuun 9. päivänä juhlistamme sitä, että on kulunut 20 vuotta tapahtumasta, jota jokainen meistä tässä istuntosalissa pitää varmasti yhtenä elämänsä merkittävimmistä: Berliinin muurin murtumisesta. Berliinin muurin murskasi niiden ihmisten määrätietoisuus, jotka olivat päättäneet, ettei minkään muurin, minkään uhkausten tai minkään sorron, sallittaisi koskaan enää jakaa eurooppalaisia.
<P>
Hyvät ystävät, tänään ei ole vanhaa Eurooppaa eikä uutta Eurooppaa, ei Itä- tai Länsi-Eurooppaa. On vain yksi Eurooppa, ja se on kotimme Eurooppa.
<P>
Ylpeänä britannialaisuudestani ja ylpeänä eurooppalaisuudestani edustan täällä maata, joka ei pidä itseään Euroopasta tuuliajolle joutuneena saarena vaan keskeisenä Euroopan maana - maana, joka ei kulje Euroopan imussa vaan mukana sen valtavirrassa.
<P>
(Suosionosoituksia)
<P>
Siksi olen ylpeä myös siitä, että Yhdistyneen kuningaskunnan parlamentti ratifioi suurella enemmistöllä Lissabonin sopimuksen.
<P>
(Voimakkaita suosionosoituksia)
<P>
Mielestäni Eurooppa on ainutlaatuisessa asemassa toimiakseen maailmalle tiennäyttäjänä edessämme olevien aivan uusien ja merkittävien globalisaatiohaasteiden ratkaisemisessa. Ainutlaatuinen asemamme johtuu siitä, mitä olemme EU:ssa saavuttaneet. Haluan kiittää Euroopan parlamentin jäseniä. Teidän pitäisi olla ylpeitä yhteisistä saavutuksistamme, joita ovat maailman merkittävimmät ja laajimmat yhtenäismarkkinat, jotka tarjoavat nykyisin mahdollisuuksia 500 miljoonalle ihmiselle, ja maailman menestyksekkäin taloudellinen yhteistyöhanke. Teidän pitäisi olla ylpeitä siitä, että tämä on Euroopan unionin saavutus.
<P>
Teidän pitäisi olla ylpeitä myös kattavasta ympäristönsuojelujärjestelmästä, jota olemme kehittämässä: se on eurooppalaisen koordinoinnin merkittävä saavutus Euroopan ollessa maailman ensimmäinen maanosa, joka on yksiselitteisesti ottanut tavoitteekseen vähän hiilidioksidipäästöjä aiheuttavan talouden.
<P>
(Suosionosoituksia)
<P>
Teidän pitäisi olla ylpeitä myös siitä, että Euroopan unioni on maailman laajimman avustusohjelman kautta sitoutunut pysyvästi pelastamaan ja muuttamaan elämiä kaikkialla maailmassa.
<P>
Lukuisat kuluttajien ja työntekijöiden oikeudet, joita hyödynnetään yleisesti kautta Euroopan, ovat tulosta yksittäisten parlamentin jäsenten ja parlamenttiryhmien kampanjoinnista.
<P>
Älkäämme unohtako, että Euroopan unionilla on kattavampi sosiaaliturva kuin missään muualla maailmassa. Se käsittää oikeuksia ja vastuita, joita parannettiin Yhdistyneen kuningaskunnan kansalaisten puolesta silloin, kun hallituksemme johdatti Yhdistyneen kuningaskunnan mukaan perustuslakisopimuksen sosiaalipoliittiseen lukuun, kuten ylpeänä totean.
<P>
Arvoisa puhemies, EU:n menestyminen ei olisi ollut mahdollista ilman sitä kansakuntien välistä yhteistyötä, jonka te ja Euroopan parlamentti olette saaneet aikaan. Yksimielisyyttä kyllä edistetään virkamiesten kansainvälisillä tapaamisilla. Johtajien tapaamiset kyllä saavat aikaan yksimielisyyttä. Kestävä yksimielisyys on kuitenkin demokraattista yksimielisyyttä, jonka juuret ovat Euroopan parlamentin edustamien ihmisten yhteisissä arvoissa. Juuri nämä merkittävät arvot yhdistävät meidät tiiviisti, tiiviimmin kuin perustamissopimukset, toimielimet ja yksilöt - samoin kuin Euroopan unionin yhteinen vakaumus, jonka mukaan vapaus, talouskehitys ja sosiaalinen oikeudenmukaisuus kehittyvät yhdessä tai eivät ollenkaan.
<P>
Näiden arvojen juuret ovat niissä kokemuksissa, joita olemme saaneet tekemällä yhteistyötä - siinä tosiasiassa, että vapaudesta ei saa koskaan tulla vapaan kilpailun kohdetta, että markkinoiden pitäisi olla vapaat mutta ei koskaan arvovapaat, ja siinä vakaumuksessa, että oikeudenmukaisuus on tärkeämpää kuin täysin vapaat toimintavaltuudet.
<P>
Kriisi on myös opettanut, ettei hyvinvoinnilla ole yhteiskunnalle suurtakaan arvoa, ellei se hyödytä muitakin kuin rikkaita. Rikkauksilla on arvoa vasta, kun ne rikastuttavat kaikkia yhteisöjä vain muutamien sijasta.
<P>
Tämä ei ole ainoastaan poliittinen ajattelutapa - Euroopassa me uskomme näihin tosiasioihin, koska olemme saaneet niistä kokemusta omissa maissa tekemämme työn kautta.
<P>
Keskellä nykyistä maailmanlaajuista kriisiä, jonka vauhti, vaikutusala ja mittasuhteet ovat ennennäkemättömät kautta historian, haluan pohtia kanssanne sitä, miten Eurooppa ja maailma voivat näitä meille elimellisen tärkeitä arvoja - näitä ajan mittaan Euroopassa saamiamme kokemuksia - hyödyntämällä ratkaista neljä suurta globalisaatiohaastetta: äkillisten maailmanlaajuisten pääomavirtojen aiheuttaman taloudellisen epävakauden, ympäristön pilaantumisen energiapulan vaivaamassa maailmassa, ääriliikkeiden aiheuttaman turvallisuusuhkan maailmanlaajuisen liikkuvuuden lisääntyessä ennennäkemättömästi sekä kasvavan köyhyyden yhä pahemmin eriarvoistuvassa maailmassa.
<P>
Haluan myös käsitellä sitä, miten Aasian ja muiden maanosien miljardiväestöstä, josta suuri osa ainoastaan valmistaa kyseisten maiden omia tuotteita, voi - yhdessä moitteettomasti hallinnoidun maailmantalouden avulla - tulla tulevaisuudessa meidän tuotteidemme kuluttajia, miten keskiluokan työllisyys ja tulot kasvavat seuraavien 20 vuoden aikana ennennäkemättömällä tavalla ja miten odotettavissa on kaikista nykyisistä ongelmista huolimatta maailmantalouden kaksinkertaistuminen, joka luo meille uusia mahdollisuuksia omissa maissamme.
<P>
Haluan käsitellä sitä, miten voimme rakentaa nykyisestä kestämättömältä, turvattomalta ja epätasa-arvoiselta vaikuttavasta maailmasta todellisen maailmanlaajuisen yhteisön, joka on kaikkien kannalta kestävä, turvallinen ja oikeudenmukainen.
<P>
Toistan vielä, että mielestäni Euroopan unioni on ainutlaatuisessa asemassa toimiakseen tiennäyttäjänä tämän tulevaisuuden rakentamisessa nimenomaan siksi, että olemme viimeisten 60 vuoden aikana osoittaneet, pystyvämme EU:n avulla ratkaisemaan ja hallitsemaan haasteet, joita rajatylittävä yhteistyö, kansakuntien välinen koordinointi ja yhtenäisyyden muodostaminen moninaisuudesta asettavat.
<P>
Jotkut teistä tietänevät, että olen monia vuosia ajanut globaalin Euroopan asiaa ja niitä talousuudistuksia, joilla se toteutetaan. Tiedän, että jotkut arvostelijat vihjasivat minun kannattavan enemmän maailmanlaajuisia toimia, koska kannatin vähemmän EU:n toimia. Olen kuitenkin ajanut tätä asiaa viime vuosina niin voimakkaasti juuri siksi, että haluan kiihkeästi Euroopan olevan johtavassa maailmanlaajuisessa asemassa ja katson, että silloin, kun Euroopan maat kokoontuvat neuvottelemaan vapauteen, oikeudenmukaisuuteen ja vastuuseen perustuvista arvoista, niillä on erittäin paljon annettavaa myös maailmanlaajuisissa neuvotteluissa.
<P>
Mielestäni globalisaation perusteita ovat avoimuus, vapaakauppa ja joustavuus, mutta myös uudistukset, osallisuuden edistäminen ja kestävyys. Tämä on se sanoma, jonka Eurooppa voi nykyisessä hyvin haastavassa taloustilanteessa lähettää muulle maailmalle ja jakaa sen kanssa.
<P>
Kuten tiedätte, kansainvälinen pyörremyrsky pyyhkäisee nyt yli maailman. Yksikään Euroopan maa ei ole suojassa sen vaikutukselta. Se iskee jokaiseen yritykseen, jokaiseen työntekijään, jokaiseen asunnonomistajaan ja myös jokaiseen perheeseen.
<P>
Olkaamme toisillemme rehellisiä: maailmanlaajuinen talousjärjestelmä on kehittynyt ja vääristynyt tavoilla, jotka ovat vastoin perheissä, yhteisöissä ja jokaisella muulla elämänalueella kunnioittamiamme ja vaalimiamme arvoja - sellaisia arvoja kuin keskinäinen rehellisyys ja vastuuntunto, ahkeran työnteon kunnioittaminen ja vastuuttomien väärinkäytösten tuomitseminen.
<P>
Monimutkaiset tuotteet, kuten pankkien johdannaiset, joiden oletettiin hajauttavan riskiä ympäri maailman, ovat sen sijaan levittäneet tartuntaa. Emme voi enää sallia riskin siirtämistä vastuuttomasti ympäri maailmaa. Totean, että pankkialan varjojärjestelmä on nyt saatava kokonaisuudessaan valvonnan piiriin.
<P>
(Suosionosoituksia)
<P>
Kaikkien maiden keskinäinen maailmanlaajuinen kilpailu ylittää yhdessä maassa tai yhdellä alueella markkinoille vahvistetut rajat. Mielestäni ei riitä, että tuetaan itsesääntelyä ja sallitaan haitallinen kilpailu sääntelyn karsimiseksi minimiin: avoimuudelle, tietojen ilmoittamiselle ja - kyllä - myös palkkioille on vahvistettava kansainväliset normit.
<P>
(Suosionosoituksia)
<P>
Aivan kuten globalisaatio on ylittänyt kansalliset rajat, tiedämme sen ylittäneen myös moraalin rajat. Kuten olemme omaksi vahingoksemme todenneet, sääntelemättömien vapaiden markkinoiden ongelma valvomattomassa kaupankäynnissä on se, että ne voivat muuttaa kaikki suhteet liiketoiminnaksi, kaikki vaikuttimet oman edun tavoitteluksi, arvon ymmärtämisen kuluttajien valinnanmahdollisuudeksi ja arvokkuuden tajun hintalapuksi.
<P>
Silti hyvässä yhteiskunnassa ja hyvässä taloudessa tarvitaan selkeää arvojen tajua. Ne eivät ole markkinalähtöisiä arvoja, vaan markkinoille tuomiamme arvoja: kestäviä hyveitä kuten rehellisyys, vastuuntunto, oikeudenmukaisuus ja ahkeran työn arvostus - arvoja, jotka eivät ole peräisin markkinoilta, vaan tulevat todella sydämestä.
<P>
Ehdotankin että tämänpäiväisestä keskustelustamme alkaen, valmistautuessamme ensi viikolla Lontoossa pidettävään huippukokoukseen, me EU:ssa otamme keskeisen roolin korvataksemme sen, mikä kerran tunnettiin Washingtonin konsensuksena, uudella ja periaatteellisella, omalle ajallemme sopivalla taloudellisella konsensuksella.
<P>
Emme voi jäädä paikoillemme kaikkien maailmanlaajuisten ongelmien keskellä. Meidän on toimittava. Tietenkin meillä on valinnanmahdollisuus, ja tiedän, että joillakin on kiusaus perääntyä tämän uuden epävarmuuden edessä - hakea turvallisuudentunnetta koettamalla nostaa laskusilta ylös ja kääntää kelloa taaksepäin. Totean kuitenkin, että jos olemme jotain aiemmista kokemuksista oppineet, niin sen, että protektionismi on tappiomielialapolitiikkaa, vetäytymispolitiikkaa ja pelon politiikkaa, joka ei lopulta suojaa ketään.
<P>
(Suosionosoituksia)
<P>
Sen sijaan että suuntaisimme kohti eristäytymisen karikkoja, meidän on yhdessä kartoitettava yhteistyölle suunta. Se on kaikkien kansallisen edun mukaista. Siksi ehdotan, että Eurooppa ottaa johtoaseman rohkeassa suunnitelmassa, jolla varmistetaan, että jokainen maanosa tekee nyt pankkijärjestelmäänsä ne muutokset, jotka antavat mahdollisuuden vaurauden jakamiseen, että jokainen maa osallistuu ja tekee yhteistyötä rahoitusalan sääntelyä koskevien kansainvälisten normien vahvistamiseksi ja että jokainen maanosa sijoittaa tarvittavat varat talouskasvun ja työpaikkojen turvaamiseen.
<P>
Mikä on toimintasuunnitelma? Ensinnäkin markkinat ovat meitä varten emmekä me markkinoita varten. Siksi me Yhdistyneessä kuningaskunnassa, muissa Euroopan maissa ja eilen Yhdysvalloissa olemme poistaneet pankkialan epävarmuustekijät saadaksemme luotonannon uudelleen käyntiin niitä ihmisiä varten, jotka tarvitsevat sitä jatkaakseen tavallista elämäänsä poikkeusolosuhteissa. Käsitykseni mukaan pankkien taseiden siivoamiseksi Yhdysvalloissa, Yhdistyneessä kuningaskunnassa ja Euroopassa laadittujen suunnitelmien yhteiset taustaperiaatteet auttavat palauttamaan luottamusta ja käynnistämään uudelleen luotonantoa koko taloudelle.
<P>
De Larosièren raportista, Paul Volckerin G30-ryhmän raportista, Yhdistyneessä kuningaskunnassa laaditusta Turnerin raportista ja rahoitusjärjestelmän vakautta koskevasta uudistuksesta käy ilmi, että olemme ensimmäisen kerran kautta aikojen saavuttaneet maailmanlaajuisen yksimielisyyden siitä, että ihmisten säästöjen turvaamiseksi on vahvistettava tiukat lainsäädännölliset vaatimukset kaikkialla Euroopassa ja maailmassa. Lisäksi ne on pantava täytäntöön ja niitä on valvottava kattavasti, ei vain yhdessä maassa, vaan kaikissa maailman maanosissa.
<P>
Käsitykseni mukaan pääsemme ensimmäistä kertaa yhteisymmärrykseen myös yhteensovitettujen toimien edellyttämistä suurista muutoksista, jotka merkitsevät lopun alkua ulkomaisille veroparatiiseille ja ulkomaisille rahoituskeskuksille.
<P>
(Suosionosoituksia)
<P>
Todetkaamme yksimielisesti, että säädöksiämme on sovellettava kaikkiin pankkeihin kaikkialla ja kaikkina aikoina, emmekä anna pankkialan varjojärjestelmälle erivapautta jättäytyä toiminnan ulkopuolelle emmekä oman oikeudenmukaisen osuutensa maksamista vältteleville veropakolaisille piilopaikkaa missään maanosassa.
<P>
Tiedämme myös, että maailmanlaajuinen vero- tai rahapoliittinen kannustin taloutemme hyväksi voi olla kaksi kertaa niin tehokas jokaisessa maassa, jos kaikki maat hyväksyvät sen. Käsitykseni mukaan tänä vuonna tehdään maailman kaikkien aikojen suurimmat koronalennukset, ja lisäksi toteutetaan yhteisymmärryksessä maailman kaikkien aikojen suurimmat veropoliittiset kannustimet.
<P>
Luotan siihen, että Lontoon huippukokous voi jatkaa niiden toimien pohjalta, joista Eurooppa-neuvosto ja G20:n valtiovarainministerit sopivat joitakin päiviä sitten. Teemme mitä tahansa tarvittavien työpaikkojen ja kasvun aikaansaamiseksi. Uskon, että koko Eurooppa on samaa mieltä presidentti Barack Obaman kanssa siitä, että päättäväisiä toimia on jatkettava, kunnes elpyminen on saavutettu.
<P>
Olemme vastuussa myös työttömistä. Mielestäni kenenkään ei pitäisi olla kuukausia työttömänä saamatta koulutus- tai työtarjousta tai apua työpaikan löytämisessä, eikä yhdenkään koulunsa keskeyttäneen pitäisi olla pitkään poissa koulusta tai työelämästä ilman, että hänelle tarjotaan mahdollisuutta hankkia tarvittavia taitoja tulevaisuuden varalle.
<P>
Mielestäni meidän on tämän kriisin aikana myös toteutettava kiireellisiä, varteenotettavia ja suurimittaisia toimia kehittääksemme vähähiilistä elvytystä ja muuttaaksemme taloutemme kestäviksi. Eurooppa johti teollista vallankumousta, ja nyt se voi johtaa vähähiilistä vallankumousta tekemällä investointeja energiatehokkuuteen, laajentamalla uusiutuvien energialähteiden ja ydinvoiman käyttöä, demonstroimalla hiilidioksidin erotus- ja varastointimenetelmiä, kehittämällä älykkäitä verkkoja ja kaupallistamalla sähköautot ja äärimmäisen vähän hiilidioksidipäästöjä aiheuttavat autot. Siksi olen ylpeä osallisuudestani EU:n vuoden 2020 energia- ja ilmastonmuutospaketissa, josta pääsimme yksimielisyyteen joulukuussa 2008 - päätöksentekoon osallistui myös Euroopan parlamentti, joka on vahvistanut erittäin tiukat vaatimukset maailmanlaajuiselle johdolle sen neuvotellessa ilmastosopimuksesta, jonka haluamme toteutuvan Kööpenhaminassa myöhemmin tänä vuonna.
<P>
(Suosionosoituksia)
<P>
Joidenkin Itä- ja Keski-Euroopan maiden nykyiset tapahtumat osoittavat, miksi meidän on uudistettava kansainvälinen taloudellinen yhteistyö maiden auttamiseksi silloin, kun ne ovat sen tarpeessa.
<P>
Voimakkaasti kasvavien talouksien on mielestämme oltava paremmin edustettuina uudessa, uudistetussa Kansainvälisessä valuuttarahastossa, jonka varallisuuden on oltava vähintään 500 miljardia Yhdysvaltain dollaria - kaksi kertaa enemmän kuin nykyisin. Se on valtuutettava auttamaan pääomapaosta kärsiviä maita, auttamaan niitä pankkiensa kapasiteetin uudelleenorganisoinnin tukemisessa ja antamaan niille mahdollisuus elinkeinoaloille suunnatun luotonannon uudelleen käynnistämiseen. Mielestäni Kansainvälisen valuuttarahaston ei pidä vain reagoida kriiseihin, vaan estää niitä, ja mielestäni Maailmanpankki tarvitsee voimavaroja torjuakseen köyhyyttä ja tukeakseen maailmankaupan laajentamista ulkomaankaupan rahoituksen romahdettua.
<P>
Muistaessamme ja juhlistaessamme sitä, että Euroopan unioni ja Euroopan parlamentti ovat menestyksekkäästi laajentuneet vastaanottamaan uusia jäseniä, totean itäisessä Euroopassa sijaitseville EU:n jäsenvaltioille, että emme käännä teille selkäämme silloin, kun tarvitsette apua. Teemme kaiken voitavamme seisoaksemme rinnallanne.
<P>
(Suosionosoituksia)
<P>
Emme myöskään saa unohtaa, että sadoille miljoonille ihmisille, jotka elävät kaikkein köyhimmissä maissa äärimmäisessä köyhyydessä, kriisi on todellinen elämän ja kuoleman kysymys. Julma totuus on, että pankkien vararikkoon joutumisen ja markkinoiden ja kaupan romahtamisen takia puoli miljoonaa lasta enemmän - kaiken kaikkiaan 10,5 miljoonaa lasta - kuolee tänä vuonna, koska he ovat sananmukaisesti liian köyhiä elääkseen. Nämä 10,5 miljoonaa lasta eivät ole pelkkiä tilastoja. Kysymys on yhdestä lapsesta, sitten toisesta, kolmannesta ja neljännestä, eikä kukaan heistä ole vain lapsi, vaan jonkun lapsi. Yksiäkään näistä hautajaisista ei olisi koskaan tarvinnut pitää, jokainen näistä hengistä olisi voitu säästää - uskon, että tämä murhenäytelmä koskettaa niin minun kuin teidänkin sisintänne.
<P>
(Suosionosoituksia)
<P>
Vaikeista ajoista ei saa koskaan tulla tekosyy, jonka varjolla käännämme selkämme maailman köyhimmille tai sallimme pankkien vararikon johtaa apua koskevien lupausten rikkomiseen ja sen oikeuttamiseen. Sen sijaan, että annamme EU:n tukea koskevien lupausten vähitellen muuttua pelkiksi aikomuksiksi ja sitten epämääräisiksi toiveiksi ja lopulta valitettavasti ääneen lausumattomiksi petoksiksi, meidän pitäisi mieluummin ponnistella entistä lujemmin varmistaaksemme, että meidän sukupolvemme jättää vihdoinkin köyhyyden historiaan.
<P>
(Suosionosoituksia)
<P>
Yhdessä voimme toteuttaa suurimmat veropoliittiset kannustimet, suurimmat koronalennukset, kansainvälisen rahoitusjärjestelmämme laajimman uudistuksen, pankkialan palkkioita ja standardeja ohjaavat uudet kansainväliset periaatteet, ensimmäiset kattavat maailmanlaajuiset veroparatiisien torjuntatoimet sekä antaa ensimmäisen kerran maailmanlaajuisessa kriisitilanteessa uutta lisäapua köyhille.
<P>
Miten vahvistamme maailmanlaajuista yksimielisyyttä, jota tarvitaan maailmanlaajuisia muutoksia varten? Toteaisin, että yksi suurimmista edessämme olevista mahdollisuuksista on se, että Eurooppa ja muut maanosat tekevät keskenään yhteistyötä. Tänään haluan korostaa myös sitä, että Eurooppa ja Yhdysvallat voivat tiivistää yhteistyötään.
<P>
Eilen puhuin presidentti Barack Obamalle samasta aiheesta, josta haluan tänään puhua teille: uudesta tehostetun yhteistyön aikakaudesta Euroopan ja Yhdysvaltojen välillä. Viime vuosina Yhdysvaltojen johto ei ole koskaan ollut yhtä innokas tekemään Euroopan kanssa kaikentasoista yhteistyötä rahoitusjärjestelmän vakauden, ilmastonmuutoksen, turvallisuuden ja kehityksen alalla. Tällaisesta yhteistyöstä on harvoin ollut näin selvää hyötyä koko maailmalle.
<P>
Muutaman päivän kuluttua, jolloin presidentti Barack Obama saapuu Prahaan, pidetään EU:n ja Yhdysvaltojen huippukokous. Tästä alkaen voimme muuttaa kyseisen huippukokouksen pelkästä vuosittaisesta tapaamisesta vakaasti eteneväksi kumppanuudeksi turvataksemme maailmanlaajuisen muutoksen, jota nyt tarvitaan.
<P>
Ajatelkaa kaikkia niitä edistysaskeleita, joita me - Eurooppa ja Yhdysvallat - voimme transatlanttisen yhteistyön uudella aikakaudella yhteisvoimin saavuttaa. Tehkäämme yhteistyötä uuden maailmanlaajuisen ilmastosopimuksen puolesta - ilmastosopimuksen, jonka liittokansleri Angela Merkel pani alulle G8-maiden kokouksessa vuonna 2005 - jotta saavutettaisiin maailman suurimmat hiilidioksidipäästövähennykset kautta aikojen. Euroopan ja Yhdysvaltojen on tehtävä yhteistyötä torjuakseen lisääntyvää terroriuhkaa Pakistanista ja Afganistanista, jotka voivat milloin hyvänsä tehdä iskun jonkin maan kaduilla.
<P>
Ranskan palattua presidentti Nicolas Sarkozyn johdolla jälleen Naton ytimeen, Euroopan ja Yhdysvaltojen on tehtävä yhteistyötä saavuttaakseen jotakin sellaista, mikä oli kerran unelma, mutta on nyt nähdäkseni mahdollista: maailman, jossa ydinaseiden leviäminen loppuu ja jossa ydinasevallat pääsevät yksimielisyyteen ydinasevarastojensa selvästä vähentämisestä.
<P>
(Suosionosoituksia)
<P>
Tehkäämme yhteistyötä myös erään pakottavan tärkeän asian puolesta, jonka kaikki haluavat toteutuvan elinaikanamme ja jota kaikki Euroopan parlamentin ryhmät käsittääkseni kiihkeästi toivovat: Lähi-idän rauhan puolesta, turvallisen Israelin ja elinkelpoisen Palestiinan valtion rinnakkaiselon puolesta.
<P>
(Suosionosoituksia)
<P>
Kaikkein kiireellisin ja kipeimmin tarvittu lahja, joka Euroopan ja Yhdysvaltojen yhteistyöllä voitaisiin saada, on kuitenkin se, että toimintamme tuloksena työpaikat, yritykset ja kauppa lisääntyvät, sillä yhdessä vastaamme aikamme valtaviin taloudellisiin haasteisiin ja saamme ne hallintaan.
<P>
Michelangelo, joka on yksi kaikkein kuuluisimmista eurooppalaisista, on todennut, että on parempi asettaa tavoitteet liian korkealle ja epäonnistua kuin asettaa ne liian matalalle ja onnistua. Meillä on nyt edessämme tämä sama valinta, josta Michelangelo kirjoitti, sillä katsoessani tänään ympärilleni istuntosalissa huomaan, etteivät paikallaolijat ole vain todistajia ja yleisöä, vaan mahdollisia muutoksentekijöitä, joilla on vapaus muovata omaa kohtaloamme.
<P>
Tapahtumien ei pidä hallita Euroopan kansalaisia. Tapahtumista riippumatta me voimme hallita niitä. Todettakoon siis meistä, että pahimpinakin aikoina ja syvimmässäkin taantumassa säilytimme uskomme tulevaisuuteen ja yhdessä muokkasimme maailmanjärjestystä uudelleen ja uudistimme sitä oman aikamme tarpeita vastaavaksi.
<P>
Käsittääkseni vasta sitten, kun historia on kirjoitettu, kykenemme todella ymmärtämään ne poikkeuksellisen kauaskantoiset ja laajat haasteet, joista kukin maa jokaisella mantereella joutuu selviytymään nykyisen globalisaation takia. Tämä on enemmän kuin käänteentekevä vaihe yhteisessä historiassamme. Muutokset ovat maailmanlaajuisia, ja meidän pitäisi muistuttaa itsellemme, että kaikkein merkittävimpiä vuosikymmeniä Euroopan historiassa ei ole koskaan täysin ymmärretty niiden tapahtumahetkellä.
<P>
Jos tarkastellaan renessanssia, yhtä maailman suurenmoisimmista aikakausista, sen maailmanlaajuisia vaikutuksia ei voida lukea tietyn ajankohdan tai henkilön tai läpimurron ansioksi. Myöskään valistuksesta ei voida varmuudella sanoa, milloin, kenen toimesta tai miten se sai alkunsa, vaan ainoastaan todeta, ettei nyky-Eurooppaa ja nykymaailmaa voisi olla olemassa ilman sitä. Tarkastellessamme teollista vallankumousta emme voi osoittaa sen tarkkaa alkamishetkeä tai korostaa vain yhtä keksijää tai yrittäjää taikka sitä johtanutta hallintokomiteaa. Voimme nykyään vain todeta tapahtumista, joita ei aikanaan täysin ymmärretty, että olemme kaikki hyötyneet niistä.
<P>
Tämän sukupolven aikana meillä on vastassamme muuttuva maailma, jota ei vielä täysin ymmärretä ja jossa voimme joko jouduttaa tai viivyttää kehitystä niillä lukemattomilla päätöksillä, joita päivittäin teemme. Totean, että tässä hämmästyttävästi muuttuvassa maailmassa - ilmastonmuutos, ympäristövaatimukset, energiantarve, terroriuhka, köyhyys ja eriarvoisuus, johon on käytävä käsiksi, ratkaisemista odottava rahoituskriisi - emme saa paeta protektionismiin, joka vie perikatoon.
<P>
Jättäkäämme perinnöksi seuraavat asiat: uuden aikakauden tarpeita vastaavan todellisen globaalin yhteiskunnan suunnittelu ja muodostaminen, globalisaation muuttaminen maailmanlaajuista oikeudenmukaisuutta edistäväksi voimaksi epäoikeudenmukaisuutta ja eriarvoisuutta edistävän voiman sijasta ja maailman uudistaminen yhteisille ihanteille ja arvoille perustuvan yhdistyneen Euroopan avulla vaikeimmistakin haasteista huolimatta.
<P>
(Jatkuvia suosionosoituksia)
<SPEAKER ID="332" NAME="Puhemies">
(EN) Arvoisa pääministeri, kiitän teitä Euroopan parlamentin puolesta varsin merkittävästä puheestanne täällä Euroopan parlamentissa.
<P>
(Suosionosoituksia)
<P>
Nyt minulla on ilo kutsua Euroopan komission puheenjohtaja José Manuel Barroso käyttämään puheenvuoronsa.
<SPEAKER ID="333" NAME="José Manuel Barroso">
komission puheenjohtaja. - (EN) Arvoisa puhemies, Lontoossa pidettävästä G20-huippukokouksesta tulee maailmanlaajuisen kriisin maailmanlaajuisen ratkaisun merkkipaalu. Suhtaudun erittäin luottavaisesti siihen, että pääministeri Gordon Brownin johdolla kokouksesta tulee menestys.
<P>
Aloite maailmanlaajuisen kriisin maailmanlaajuisesta ratkaisusta tuli Euroopasta. Muistutan, että presidentti Nicolas Sarkozy ja minä vierailimme molemmat Camp Davidissa ehdottamassa presidentti George Bushille maailmanlaajuista ratkaisua. Washingtonissa marraskuussa 2008 pidetty G20-huippukokous oli tulosta nimenomaan noista yhteisistä pyrkimyksistä.
<P>
Euroopalla on näin ollen erityinen vastuu nykyisessä G20-prosessissa. Haluamme Lontoon huippukokouksen onnistuvan, ja olen varma sen onnistumisesta. Eurooppa on Lontoossa yksimielinen, ja sillä on yhdenmukainen sanoma. EU:n 27 jäsenvaltiota sopivat viime viikolla Eurooppa-neuvostossa laativansa Lontoota varten aktiivisen toimintasuunnitelman. Haluamme konkreettisia tuloksia, jotka koskevat maailmantalouden elvyttämistä ja kaikkien talouden toimijoiden sääntelyä aina pankeista riskirahastoihin ja luottoluokituslaitoksia koskeviin uusiin sääntöihin.
<P>
Meidän pitäisi selvästi todeta, ettei talouden elvyttämisen ja sääntelyn parantamisen välillä ole kahtiajakoa - molempia tarvitaan. Meidän on ehdottomasti mentävä pidemmälle torjumalla myös kaikki taloudellisen nationalismin ja protektionismin muodot ja uudistamalla kehitysmaille antamamme sitoumukset sekä varmistettava, että EU ottaa huomioon vuosituhannen kehitystavoitteet.
<P>
Talouden laskukausi on erityisen rankka. Näin ollen taloutta on välttämätöntä elvyttää koordinoidusti tukemalla kokonaiskysyntää. Euroopan unioni toimii jo aktiivisesti tällä alalla: harkinnanvaraisia toimia ja automaattisia vakauttajia yhdistävien finanssipoliittisten toimien osuus BKT:sta on lähes 4 prosenttia.
<P>
Elvytyssuunnitelmat on nyt pantava määrätietoisesti täytäntöön. Tiedämme, mitä on tehtävä: saatava luotonanto uudelleen käyntiin, pidettävä ihmiset töissä, parannettava heidän osaamistaan uutta nousukautta ajatellen ja jatkettava tuottavuuteen ja EU:n kilpailukykyyn tehtäviä investointeja. Komissio seuraa ja arvioi, miten jäsenvaltiot hoitavat kriisin kokonaisratkaisun koordinoinnin.
<P>
Euroopan unioni haluaa laajentaa rahoitusalan sääntelyä: yhtään tuotetta, laitosta, markkina-aluetta tai oikeudenkäyttöaluetta ei pitäisi vapauttaa sääntelystä. Sääntely ei kuitenkaan ole itsetarkoitus - lisäsääntelyä tarvitaan, koska markkinat on saatava jälleen toimimaan moitteettomasti ja rahoittamaan työpaikkoja ja investointeja. Vain tällä tavoin palautetaan luottamus, joka on avainasemassa. Avoimissa talouksissa tarvittava luottamus edellyttää myös moraalin palauttamista rahoitusjärjestelmään.
<P>
Euroopan unionissa on jo tartuttu toimeen: komissio on esittänyt vakavaraisuutta ja luottoluokituslaitoksia koskevia ehdotuksia, ja niitä käsitellään parhaillaan myös Euroopan parlamentissa. Lähiviikkoina komissio jättää käsiteltäväksi riskirahastoja, yksityistä pääomaa ja johtajien palkkausta koskevia ehdotuksia, ja aikanaan komissio esittää kesäkuun Eurooppa-neuvostolle EU:n uutta valvontajärjestelmää koskevan paketin. Euroopan unioni toimii: toteamme sen selväsanaisesti Lontoossa, jotta voimme tehdä yhteistyötä kumppaneidemme, nimittäin amerikkalaisten ystäviemme kanssa.
<P>
Haluamme toimia yhdessä muiden kanssa - tarvitsemme maailmanlaajuiselle taloudelle maailmanlaajuisia sääntöjä. Käsittelen seuraavaksi arvoltaan alentuneita omaisuuseriä: on selvää, että talouden luottovirta ei palaudu ennalleen ilman pankkijärjestelmän puhdistamista. Euroopan unionilla on nyt komission edellyttämä kehys tämän asian käsittelemiseksi. G20-ryhmän valtiovarainministerit käsittelivät arvoltaan alentuneiden omaisuuserien hoitamista perinpohjaisesti vajaat kaksi viikkoa sitten. Heidän vahvistamissaan periaatteissa otetaan suureksi osaksi huomioon Euroopan unionin näkemykset asiasta. Saimmekin jälleen kerran ainutlaatuista kokemusta ylikansallisten ja kansainvälisten sääntöjen vahvistamisesta osoittaaksemme, että Euroopan unioni on muita paremmin valmistautunut ehdottamaan - eikä suinkaan määräämään - nykyisiä maailmanlaajuistumista koskevia sääntöjä.
<P>
Lontoossa Euroopan unionin on myös otettava vahvasti kantaa protektionismin torjumisen puolesta. Puolustamme EU:n omia sisämarkkinoita, säilytämme ne avoimina ja edistämme myös avoimia maailmanmarkkinoita. Emme saa luopua toivosta Dohan suhteen, ja meidän on pian päästävä yhteisymmärrykseen. Emme myöskään voi unohtaa kaikkein köyhimpiä maita: meidän on pidettävä kiinni vuosituhannen kehitystavoitteita koskevista sitoumuksistamme.
<P>
Meidän on aina pidettävä mielessä, että toimemme ovat vain keino ihmisten hyvinvoinnin parantamiseksi. Nämä eivät ole toimia rahoitusjärjestelmän - kyseisen talouselämän segmentin - vaan ihmisten hyväksi. Tässä vaiheessa meidän on siis vaimennettava ja lievennettävä Euroopan unionin taloudellisen taantuman vaikutuksia työllisyyteen. Työllisyys on nyt ensisijainen huolenaiheemme. Pidämme työllisyyttä käsittelevän huippukokouksen 7. toukokuuta kehittääksemme ideoita ja toimia, joilla pidetään ihmiset työssä ja koulutetaan heitä uudelleen tulevia työpaikkoja varten. Teemme yhteistyötä työmarkkinaosapuolten kanssa, koska mielestämme ajatus yhteistyöstä EU:n työmarkkinaosapuolten kanssa kuuluu eurooppalaiseen malliin. Lisäksi uskomme tällä tavoin voivamme auttaa työntekijöitä valmistautumaan työskentelyyn kestävässä ja vähän hiilidioksidipäästöjä aiheuttavassa taloudessa, jota toivomme EU:n johtavan
<P>
Lontoossa pidettävän G20-ryhmän kokouksen on näin ollen saatava tuloksia aikaan varsin monella alalla - ohjelmalla on hyvin korkeat tavoitteet. Olen varma, että Gordon Brownin johdolla ja EU:n vahvan panoksen avulla G20 saa aikaan tuloksia ja lujittaa kansainvälistä taloutta koskevaa maailmanlaajuista yksimielisyyttä.
<P>
(Suosionosoituksia)
<SPEAKER ID="334" NAME="Joseph Daul" LANGUAGE="FR">
Arvoisa puhemies, hyvät kollegat, haluan toivottaa tervetulleeksi Yhdistyneen kuningaskunnan pääministerin Gordon Brownin, joka isännöi muutaman päivän kuluttua G20-kokousta, jossa EU:ta on harvoin odotettu yhtä paljon.
<P>
Ensimmäinen opetus, joka kriisistä saatiin, on se, että taloudet ovat nykyisin niin tiiviisti kytköksissä toisiinsa, että kansalliset ratkaisut eivät tule kysymykseen. Arvoisa pääministeri Gordon Brown, todettakoon, että ongelmat, jotka siirtyvät EU:hun pääasiassa Yhdysvalloista sääntelyn puutteen takia, ovat yleistyneet, ja EU:n on ymmärrettävä, että sillä on voimaa ainoastaan, jos se puolustaa yksimielisesti yleisiä etujaan. Sen on oltava riittävän vahva jopa vetämään kaikki alueelliset taloudet uudelle kasvu-uralle. En voi unohtaa José Manuel Barrosoa ja sitä tosiasiaa, että EU:n - ja erityisesti Nicolas Sarkozyn - aloitteesta G20:ltä on pyydetty apua järjestyksen palauttamisessa rahoitusjärjestelmään, joka ei pysy tilanteen tasalla.
<P>
Yhteisvastuu ja vastuuntunto ovat EU:n kaksi pääperiaatetta. Yhdessä olemme valmiita auttamaan ja tukemaan joukostamme niitä, joilla on eniten vaikeuksia. Arvoisa pääministeri, vaikka toivonkin maanne parasta, sitä koskevat uusimmat IMF:n luvut ovat valitettavasti kannaltanne erittäin huolestuttavia, kuten ne ovat muissakin Euroopan unionin jäsenvaltioissa, etenkin Unkarissa.
<P>
Työskentelin vuosia vapaaehtoisena palomiehenä, ja tiedän, että kun talo on tulessa, ei kestä kauaakaan, kun liekit uhkaavat myös naapuritaloa.
<P>
Hyvät kollegat, kun lopetan puheenvuoroni, Euroopan parlamentin vasemmistoryhmään kuuluvat ystävänne vaativat epäilemättä sosiaalisempaa Eurooppaa ja lisäturvaa. Ennen kuin he tekevät näin, vastaisin, että nämä liian mustavalkoiset iskulauseet, jotka edellyttävät meidän käyttävän varoja, joita meillä ei ole, ovat juuri niitä, jotka johtivat 1980-luvulla strategioiden epäonnistumiseen monissa Euroopan maissa.
<P>
(Suosionosoituksia)
<P>
Arvoisa pääministeri, en tietenkään tarkoita teitä. Myönnän, että 1980-luvulla vallassa ei ollut teidän hallituksenne. Edellä mainitsemani parlamentin jäsenet toistavat varmasti, että nykyisen kriisin lähtökohdat ovat maailmanlaajuistumisessa ja markkinataloudessa. Vastaisin heille jo etukäteen, että juuri markkinatalouden ansiosta kansalaisten keskitulo on noussut 40 prosenttia viimeisten 40 vuoden aikana. Muistuttaisin heille myös, että samanaikaisesti, kun Berliinin muurin varjossa olevien suunnitelmatalousmaiden asukkaat elivät hyvin dokumentoituja kohtalonhetkiään, länsieurooppalaiset vaurastuivat maailmanlaajuistumisen ja markkinatalouden ansiosta keskimäärin 2 prosentin vuotuisella kasvuvauhdilla. Kaikki tämä osoittaa, että sosiaalisen Euroopan puolustajat eivät välttämättä ole niitä, joiksi heitä luulemme.
<P>
Arvoisa pääministeri, Euroopan yhdentymisessä on aina ollut kyse sen maiden kansalaisten välisestä yhteisvastuusta, ja nykyisen vaikean vaiheen aikana Euroopalla on entistäkin suurempi velvollisuus osoittaa tämä jälleen tekojensa kautta. Pankkien tukeminen oli tarpeen, koska se esti niihin luottaneita menettämästä kaikkea, ja se on hienoa, mutta se ei riitä. Ensisijaisesti meidän on huolehdittava niiden tukemisesta, jotka menettävät työpaikkansa, ja perheistä, joilla on toimeentulo-ongelmia. Vain palaamalla kasvu-uralle, vain palauttamalla yrittäjyyttä edistävän taloudellisen ja verotuksellisen ympäristön pystymme vahvistamaan luottamusta ja työllisyyttä. EU:n 400 miljardin euron tukiohjelman avulla selviämme tästä kriisistä. Se mahdollistaa uudet investoinnit, se kasvattaa kysyntää ja tukee samalla kasvua ja lisää työpaikkoja.
<P>
EU:n sisämarkkinoilla voi olla merkittävä vipuvaikutus, ja protektionistiset toimet sitä vastoin vain pahentavat asioita. Arvoisa pääministeri Gordon Brown, ulkomaiden harjoittaman protektionismin tuomitseminen eri riitä. Emme myöskään saa sallia kotimaassamme iskulauseita, kuten "Britannian työpaikat briteille", koska tällä tavoin sekaannumme erittäin vaaralliseen taloudelliseen nationalismiin. Luotan kuitenkin komission perussopimusten valvojana huolehtivan siitä, että lakia noudatetaan ja että yrityksemme voivat käydä kauppaa vapailla ja oikeudenmukaisilla markkinoilla. Ensisijainen tavoitteemme on perustaa uusi, maailmanlaajuinen rahoitusjärjestelmä, joka on vakaampi, paremmin valvottu ja ennen kaikkea avoimempi. Meidän on nopeutettava Basel II -sopimukseen perustuvia uudistuksia ja saatava spekulatiiviset rahastot tiukkaan valvontaan.
<P>
Arvoisa pääministeri, ymmärtääkseni ette ole tullut tänne sanelemaan ideoita vaan kuuntelemaan kansalaisten odotuksia. Arvoisa pääministeri, älkää unohtako, että ensi viikolla olette todellinen eurooppalainen.
<P>
(Suosionosoituksia)
<SPEAKER ID="335" NAME="Martin Schulz">
PSE-ryhmän puolesta. - (EN) Arvoisa puhemies, olipa se rohkea puheenvuoro ja nerokas kuvaus oman aikamme edellyttämistä asioista. Arvoisa pääministeri, juuri tätä tietä meidän on kuljettava, ja me Euroopan parlamentin sosialistit ja sosialidemokraatit - enkä puhu vain ryhmäni jäsenten nimissä vaan myös Euroopan sosialidemokraattisen liikkeen johtajan, Poul Nyrup Rasmussenin, nimissä - voimme yhtyä puheenvuoronne jokaiseen sanaan. Se on erinomainen ohje.
<P>
(Suosionosoituksia)
<P>
(FR) Kollegani Joseph Daulin huomautuksista puheen ollen totean, että vähintä, mitä Euroopan parlamentin poliittisen ryhmän puheenjohtajalta voidaan odottaa, on se, että hän kykenee erottamaan toisistaan protektionismin ja sosiaaliturvan. Niiden välillä on valtava ero.
<P>
(Suosionosoituksia)
<P>
Totean suurenmoisesta presidentistänne Nicolas Sarkozysta, että hän saattaa tietää jotain protektionismista, mutta on yksi asia, josta hän ei todellakaan tiedä mitään, ja se on sosiaaliturva.
<P>
(DE) Arvoisa puhemies, olette oikeassa, tämä on todellakin suuri hetki. Gordon Brown on tullut puhumaan Euroopan parlamentille G20-huippukokouksen kynnyksellä. Hänen vierailunsa osoittaa, että Euroopan kansakuntien foorumi, Euroopan parlamentti, on juuri oikea paikka esitellä niitä tulevaisuudennäkymiä, joita te, arvoisa pääministeri, olette tänään kuvaillut.
<P>
Tästä syystä vierailunne on muutakin kuin vain vierailu Euroopan parlamenttiin. Se viitoittaa suunnan eteenpäin, sillä se osoittaa, että maanne pääministerinä ja G20-huippukokouksen isäntänä te annatte Euroopan parlamentille sen ansaitseman merkityksen. Tarkoitan tällä, että pidätte sitä paikkana, jossa ylikansallisista ja kansainvälisistä toimista on keskusteltava Euroopan mantereen sisäisten suhteiden sekä Euroopan ja muiden maanosien välisten suhteiden muodostamissa puitteissa. Arvoisa pääministeri Gordon Brown, suuret kiitokset tästä. Olette tehnyt oikein.
<P>
(Suosionosoituksia)
<P>
Arvoisa pääministeri, mainitsitte kolme perusperiaatetta, jotka haluan ottaa puheeksi, koska ne ovat myös oman liikkeemme perusperiaatteita. Ratkaiseva tekijä ei ollut ahneus - inhimillinen ahneus. Tämä on ollut ihmiskunnan historiassa pysyvä piirre, eikä siitä päästä koskaan eroon. Tässä on kyse järjestelmästä, jossa inhimillinen ahneus voi levitä ja aiheuttaa tuhoa. Vika on nimenomaan järjestelmässä. Sääntelemättömään markkinaradikalismiin ja liberalismiin perustuva järjestelmä on epäonnistunut ja tehnyt vararikon. Siksi sitä on muutettava.
<P>
Näin ollen olette oikeassa todetessanne, että tarvitsemme EU:n säännöstön ja maailmanlaajuisen säännöstön yksityiselle pääomalle, riskirahastoille ja ulkomaisille rahoituskeskuksille, jotka on suljettava, sekä luottoluokituslaitoksia koskevat säännöt. Lisäksi ylimyynti on kiellettävä. Tämä edellyttää koko joukkoa toimenpiteitä, joita olemme Poul Nyrup Rasmussenin johdolla ja muiden ryhmien vastustuksesta huolimatta pitkään vaatineet. Juuri näin on tehtävä.
<P>
(Suosionosoituksia vasemmalta)
<P>
Hyvät oikeistoryhmiä edustavat kollegani, tiedän, että teidän on vaikea hyväksyä sitä, että kymmenen vuotta tukemanne toimintalinja on osoittautunut vääräksi. Teillä on vaikeuksia pysyä tapahtumien tasalla. Ymmärrän sen, mutta se ei muuta sitä tosiasiaa, että vastustitte aina mainitsemiani toimenpiteitä.
<P>
Olette oikeassa todetessanne, että ydinasevarustelukilpa on saatava loppumaan. Olette oikeassa todetessanne, että yhteistyö Yhdysvaltojen kanssa antaa meille mahdollisuuden päästä uuteen vaiheeseen ydinaseriisunnassa. Olette oikeassa myös siinä, että tarvitaan ihmisten välistä yhteiskunnallista yhteisvastuuta, mutta myös valtioiden välistä yhteisvastuuta. Siksi aion ryhmäni nimissä antaa hyväksyntäni sen varmistamiselle, että uudet jäsenvaltiot voivat luottaa EU:hun. Arvoisa pääministeri, tämä on todellakin oikea valinta.
<P>
Haluan esittää vielä viimeisen huomautuksen. Pyydän teitä G20-kokouksessa painottamaan, että jokainen, joka yrittää nykyisen talouskriisin aikana luoda vastakkainasettelua ympäristöpolitiikan ja talouspolitiikan välille, tekee tuhoisan virheen. Talouskriisi menee ohi, mutta ilmastonmuutos on pysyvä. Siksi tarvitsemme molempia politiikanaloja. Ennen kaikkea on ponnisteltava tehokkaasti paremman ilmastopolitiikan puolesta. Nämä ponnistelut tarjoavat myös mahdollisuuksia luoda paljon uusia työpaikkoja. Näiden kahden asian yhdistäminen on juuri oikea toimintatapa.
<P>
(Suosionosoituksia)
<P>
Gordon Brown on pitänyt erinomaisen puheenvuoron. Arvoisa Gordon Brown, mitä enemmän oikeiston edustajat vastustavat esiin tuotuja asioita, sitä selvemmin puheestanne käy ilmi, että olemme oikealla tiellä. Olemme iloisia siitä, että parlamentissa tänään puhunut hallituksen päämies on aito sosialidemokraatti.
<P>
(Suosionosoituksia)
<SPEAKER ID="338" NAME="Graham Watson">
ALDE-ryhmän puolesta. - (EN) Arvoisa puhemies, toivotan pääministerin tervetulleeksi "Brownin G20-maailmankiertueen" ensimmäiselle osuudelle. Arvoisa pääministeri, olette hahmotellut G20-kokoukselle laajan asialistan, joka kattaa aiheita maailman köyhyyden torjumisesta ydinaseriisuntaan ja Lähi-idän rauhaan, ja toivotan teille menestystä. Ryhmäni kiittää teitä ja kollegojanne Eurooppa-neuvostossa yhteisen lähestymistavan muotoilemisesta ensi viikon huippukokousta varten, vaikkakin suppeamman asialistan pohjalta.
<P>
Yhteistyömahdollisuuksia Barack Obaman hallinnon kanssa ei pitäisi pilata transatlanttisella sanasodalla. Tiedän, että olemme tästä yhtä mieltä, mutta Yhdysvallat haluaa edelleen karsia sääntelyn minimiin, ja nykyinen lama osoittaa, että ne, jotka tarkoituksellisesti katsoivat huonoja toimintatapoja läpi sormien, kärsivät nyt kaikkein eniten. Tarvitsemme eurooppalaisen rahoituspalveluviranomaisen. Painostakaa kaikin mokomin muita kannattamaan samoja vaatimuksia, mutta heidän varovaisuutensa ei oikeuta meidän toimettomuuttamme. Kuten sanotte, rehellisyys, avoimuus ja oikeusjärjestys on kytkettävä tiiviisti rahoitusjärjestelmään. Maailmanlaajuisten rahoituslaitosten uudistaminen on myös välttämätöntä, jotta vaihtotaseen ylijäämät ja ylimääräinen maksuvalmius lakkaisivat ruokkimasta maailmanlaajuista noususuhdannetta ja vararikkoa.
<P>
IMF:n on otettava kyseinen tehtävä hoitaakseen. Pystyykö se keräämään enemmän varoja kriisirahoituksen paremman saatavuuden turvin? Pitäisikö siitä tulla osalle maailmanlaajuisia säästörahastoja, jälkiviisaille keinottelijoille, tosiasiallinen varainhoitaja, joka ehkäisisi paniikkia ja vakauttaisi markkinat?
<P>
Miten voimme uudistaa sen päätöksentekorakenteita vastaamaan demokraattisemman valvonnan tarvetta ja voimakkaasti kasvavien talouksien valtaa?
<P>
Laman aiheuttamista vaikeuksista huolimatta on olennaisen tärkeää käydä käsiksi ilmastonmuutoksen asettamaan haasteeseen ja köyhyyden aiheuttamiin ongelmiin.
<P>
Arvoisa pääministeri, puhuitte toiminnan tarpeesta, joten annatteko IMF:lle ja Maailmanpankille täsmälliset valtuudet torjua kuivuutta, tulvia ja tauteja, joita ilmaston lämpenemisestä seuraa kehitysmaissa? Huolehditteko siitä, etteivät ne myönnä ja lainaa varoja ja tee suunnitelmia vain saadakseen voittoa vaan myös yhteiskuntakehityksen ja ympäristötavoitteiden saavuttamiseksi? Tarvitsemme maailmanlaajuisessa yhteiskuntasopimuksessa vahvistetun uuden ja kestävän talouden. Helpon rahan aikakausi on ohi. Tulevan kasvun takia toimeentulo ei saa tarkoittaa samaa kuin äkkirikastuminen.
<P>
Näiden tavoitteiden saavuttamiseksi EU:n on kuitenkin järjestäydyttävä yksimielisesti, ja Yhdistyneen kuningaskunnan on oltava mukana. Arvoisa pääministeri, te ja minä edustamme erilaisia poliittisia aatesuuntia, mutta edistyksellistä politiikkaa vankkumattomasti kannattavina skottilaisina maanmiehinä tiedän meidän molempien ymmärtävän seuraavia Robert Burnsin säkeitä: "Oh would some Power the gift to give us, to see ourselves as others see us" (Kunpa jokin voima antaisi meille lahjan nähdä itsemme sellaisena, kuin muut meidät näkevät). Ne puolueet, jotka työntävät itseään ja Yhdistynyttä kuningaskuntaa syrjään Euroopasta, käyvät maallensa kalliiksi.
<P>
Saakoon Yhdistynyt kuningaskunta olla eurooppalaisessa muotissa valettu hyödyllinen kumppani. Arvoisa pääministeri, arvelen yhtenäisvaluutan selviävän tästä kriisistä vahvempana. Laman kylmissä tuulissa sijoittajat ovat hakeneet turvaa eurosta. Kehititte viisi mutkikasta mittapuuta, joilla estettiin euron käyttöönotto Yhdistyneessä kuningaskunnassa viimeisten kymmenen vuoden ajan. Teettekö nyt töitä saadaksenne euron käyttöön Yhdistyneessä kuningaskunnassa laman jälkeisenä aikana? Yhdistyneen kuningaskunnan ei pitäisi vetäytyä seinänvierustalle muiden siirtyessä tanssilattialle. Yhdistyneen kuningaskunnan pitäisi osallistua tähän tanssiin.
<P>
(Voimakkaita suosionosoituksia)
<SPEAKER ID="339" NAME="Brian Crowley" LANGUAGE="EN">
Arvoisa puhemies, lankeamatta sosialismin, liberalismin, konservatismin tai minkään muunkaan parlamentissa säännöllisesti käsitellyn ideologisen "ismin" omaan ansaan haluan ensimmäiseksi kiittää pääministeriä hänen halukkuudestaan tulla parlamenttiin ajamaan asiaansa, puolustamaan sitä voimakkaasti, mutta ennen kaikkea rakentamaan Euroopan ja Yhdysvaltojen välille siltaa, jonka avulla ratkaista joitakin vastassamme olevista ongelmista ja vaikeuksista, etenkin kun olemme nyt keskellä maailmanlaajuista kriisivaihetta. Maailmanlaajuisen kriisin varjolla ei kuitenkaan pitäisi sallia aiempien saavutusten unohtamista.
<P>
Viimeisten 15 vuoden ajan talous ja työllisyys ovat kasvaneet ennennäkemättömällä tavalla, vaurautta on luotu suunnattomasti ja toiminta kehitysmaiden auttamiseksi ja tukemiseksi on ollut ennennäkemättömän laajaa. Uusissa suunnitelmissa, joita esitämme, ei pitäisi heittää lasta pois pesuveden mukana. Niissä olisi hyödynnettävä aiempia saavutuksia, myönnettävä tehdyt virheet ja varmistettava, että voimme molemmat laatia maailmanlaajuista elvyttämistä koskevan kunnianhimoisen etenemissuunnitelman, joka perustuu yhteisten arvojen yhteisille päämäärille ja jolla on yhteinen suunta. Yhteisen suunnan perustana on aina oltava vaatimus parempien asioiden tarjoamisesta ihmisille, ei markkinoille tai taloudelle.
<P>
Arvoisa pääministeri, siteerasitte aiemmin puheenvuorossanne Michelangeloa, ja seuraava hyvä sitaatti on peräisin irlantilaiselta runoilijalta Oscar Wildelta: "Kaikkihan me olemme katuojassa mutta jotkut meistä katsovat tähtiin". Me voimme nyt tavoitella tähtiä! Käynnissä oleva uusi kriisi on mahdollisuus. Barack Obama on perustellusti nähnyt siinä mahdollisuuden palauttaa Yhdysvaltojen kansainvälinen asema. On tosiasia, että toisen maailmansodan jälkeiseen Marshall-apuun verrattuna nykymaailmassa ei ole sellaista kansainvälistä voimatekijää, joka voisi pelastaa muun maailman talouden. Keskinäinen riippuvuutemme koskee sekä kohtaamiamme haasteita että niitä ratkaisuja, jotka voimme saavuttaa.
<P>
Silloin, kun meillä on suurin tarve suunnitella uutta etenemissuunnitelmaa, voimme mielestäni tietenkin puhua hiilineutraalista taloudesta, sen tarjoamista työpaikoista - tämä on erittäin tärkeää - sekä uudelleenkoulutuksesta ja uusien taitojen hankkimisesta, joilla on ratkaiseva merkitys. Kaikkein vähävaraisimpien sosiaaliturva on kehityksen välttämätön edellytys, mutta emme saa tyytyä toteamaan, että ratkaiseva tekijä esittämämme ratkaisun kannalta on se, miten paljon rahaa pankit saavat. Parempi sääntely, tiukempi valvonta - mutta myös säädösten noudattamisen parempi valvonta - sillä useissa pankkitoiminnan kriisiin liittyvissä tapauksissa kyse ei ollut sääntelyn vaan pikemminkin valvonnan ja sääntöjen toimeenpanon puutteesta.
<P>
Mielestäni yksi keskeisistä tekijöistä, johon meidän on pyrittävä ja joka on selvitettävä tulevaisuuden varalta, on varmistuminen paitsi markkinoiden toimintavoista ja poistuvista suojapaikoista sekä veroparatiisien ja varjopankkien lopettamisesta. Tämän lisäksi on kuitenkin myös palautettava ihmisten luottamus. Osoittakaamme heille, että kriisistä voidaan selvitä, että tunnelin päässä on valoa, mutta ennen kaikkea osoittakaamme heille, että he ovat mukana ratkaisemassa asioita.
<P>
Iirin kielessä on sanonta, "meitheal", joka tarkoittaa ihmisten kokoontumista yhteen, yhteistoimintaa sadon pelastamiseksi. Nyt meidän kaikkien on aika kokoontua yhteen, ei vain sadon pelastamiseksi, vaan maailman pelastamiseksi.
<SPEAKER ID="340" NAME="Monica Frassoni" LANGUAGE="EN">
Arvoisa puhemies, olen iloinen nähdessäni pääministerin täällä. Ottaen huomioon sen, miten vähälle huomiolle hän on pitkään jättänyt EU:n ja Euroopan parlamentin, pidän hänen läsnäoloaan täällä hyvänä merkkinä siitä, että ihmiset voivat muuttua.
<P>
Arvoisa pääministeri, luotan myös siihen, että tämän päivän jälkeen ilmoitatte muutamien vapauttavien lausekkeiden päättymisestä tai jopa, kuten ystäväni Graham Watson totesi, ilmoitatte Yhdistyneen kuningaskunnan liittymisestä euroon.
<P>
Joudun kuitenkin muistuttamaan teille, että useimmissa mainitsemissanne kysymyksissä - demokraattiset uudistukset, sosiaaliset kysymykset, työaikadirektiivi, verotus - hallituksenne oli väärällä puolella.
<P>
(IT) Arvoisa puhemies, hyvät kollegat, arvoisa pääministeri, te ja varsin monet kolleganne sekä Euroopan komission puheenjohtaja José Manuel Barroso olette vastuussa siitä, ettei Euroopan unionilla ole lainkaan rahoitussäädöksiä eikä vero- ja finanssipolitiikkaa, joista olisi suurta hyötyä nykyisen kriisin selvittämisessä. Se on hyvä pitää mielessä, sillä silloin, kun tarkoituksena on esittää uskottavia ratkaisuja, kuuluu hyviin tapoihin myöntää, että aluksi tehtiin virheitä.
<P>
Tarkastellaanpa siis tämän veroparatiisien vastaisen kampanjoinnin uskottavuutta. Ne vaikuttavat helpolta kohteelta - kaikki vihaavat niitä - mutta todellisuus on hieman toisenlainen. On jopa epäilty, että puhumme niistä niin paljon, koska emme pääse yksimielisyyteen kovinkaan monista muista puheenaiheista.
<P>
Arvoisa pääministeri, mielestämme on tärkeää lakata ajattelemasta, että pääoman vapaata liikkuvuutta on mahdotonta rajoittaa ja että keinotteluun haaskattuja miljoonia euroja ei voida hyödyntää järkevästi. Spekulatiivisia rahastojen toimintaa ei pidä säännellä, vaan siitä on tehtävä loppu. Pankit on palautettava siihen asemaan, että ne tekevät sen työn, jota varten ne perustettiin Toscanassa vuosisatoja sitten, eli rahoittavat reaalitalouden.
<P>
Markkinoiden valvonnan parantaminen ei riitä, vaan keinottelijoiden voittoja on leikattava. On tuotava esiin, että mafialla on nykyisin 120 miljardia euroa kätkettynä veroparatiiseihin. Meidän on otettava määrätietoisesti tavoitteeksi kaksinkertaiset ilmoitukset ja kaksinkertainen avoimuus: niiden, jotka tallettavat rahaa toisessa maassa, on ilmoitettava siitä. Talletuksia vastaanottavien pankkien on ilmoitettava niistä. Muita vaihtoehtoja ei ole. Kaikki muu on turhaa puhetta, ja pelkään, että hukumme turhiin puheisiin, jos G20-kokous ei tuota vakuuttavampaa tulosta kuin ympäriltämme kuuluva lörpötys.
<P>
Arvoisa pääministeri, edeltäjänne tavoin olette käyttänyt täällä vaikuttavia ja tunnepitoisia sanoja Shakespearen kielellä, mutta edeltäjänne tavoin teette vain vähän konkreettisia ehdotuksia. Puhuitte ympäristön ekologisesta kunnostamisesta. Silti hallituksenne suunnitelmissa on kohdentaa vain 7 prosenttia investoinneista ympäristöhankkeisiin, vaikka Etelä-Korea ja Kiina ja jopa Yhdysvallat etenevät sellaista vauhtia, että emme korulauseinemme pysy perässä.
<P>
Puhuitte Kööpenhaminasta, mutta taaskaan Eurooppa-neuvosto ei päässyt yhteisymmärrykseen kehitysmaille tarkoitetusta ilmastonmuutosrahastosta. Silti tiedätte liiankin hyvin, että ilman huomattavaa rahoitussitoumusta Kööpenhamina on tuomittu epäonnistumaan, ja sen myötä myös ilmastonmuutoksen hillitsemistä koskevat tavoitteemme.
<P>
(EN) Arvoisa pääministeri Gordon Brown, puhuitte hyvin, mutta mihin konkreettisiin toimiin olette valmis?
<P>
(Suosionosoituksia)
<SPEAKER ID="343" NAME="Francis Wurtz">
GUE/NGL-ryhmän puolesta. - (FR) Arvoisa puhemies, arvoisa Jacques Barrot, arvoisa Gordon Brown, kuten muistutitte, Berliinin muuri murtui 20 vuotta sitten ja teki kertakaikkisesti lopun siitä mallista, jota se ilmensi ja joka oli joka tapauksessa ollut kuolemaisillaan jo jonkin aikaa.
<P>
Näissä olosuhteissa oli liian suuri kiusaus antaa sääntelemättömälle kapitalismille vapaat kädet. Euroopan unioni on muiden tavoin langennut tähän kiusaukseen. Tämän uuden mallin perustajat tai heidän seuraajansa ovat nyt joutuneet oman vaikeasti hallittavan luomuksensa valtaan. Selviytyäksemme kriisistä, joka koskee myös olemassaoloamme, meidän on ensin uskallettava kyseenalaistaa. Minusta ei vaikuta siltä, että toimisimme näin.
<P>
Edellisessä Eurooppa-neuvoston kokouksessa komission puheenjohtaja totesi meidän olevan tilanteen tasalla. Neuvoston puheenjohtaja totesi olevansa erittäin tyytyväinen saavutettuihin tuloksiin, vaikka ensimmäinen palkinto meni, kuten se usein menee, Silvio Berlusconille, jonka mielestä Euroopan unioni on viruksen vahingoittama terve ruumis. Aika näyttää.
<P>
Toistaiseksi niukka itsekritiikki on tullut talouselämän edustajien keskuudesta, kuten Morgan Stanleyn Aasian pääjohtajalta, joka totesi meidän kaikkien olevan vastuussa: rahoituslaitosten, sääntelyviranomaisten, luokituslaitosten, johtokuntien, poliitikkojen ja keskuspankkien. Hän totesi myös, että meidän on otettava tämä kaikki yhdessä vastaan. Tämä saa meissä aikaan muutoksen.
<P>
Arvoisa pääministeri, luullakseni olette ensimmäinen eurooppalainen poliittinen johtaja, joka on vuorostaan tunnustanut virheensä. Se liittyi kymmenen vuotta sitten Aasian kriisin jälkeen omaksumaanne kantaan: kantaan, jota nykyään pidätte liian löyhäkätisenä niitä kohtaan, jotka kuvittelivat näiden olevan ohimeneviä ongelmia.
<P>
Totesitte, ettei enää voida palata entiseen ajattelutapaan, jonka mukaan markkinat olivat tehokkaat ja pystyivät itsesääntelyyn. Todettakoon, että pidän enemmän tästä nöyrästä eleestä kuin siitä epäasianmukaisesta puheesta, jonka edeltäjänne piti aikoinaan juuri täällä Euroopan parlamentissa.
<P>
Olen kuitenkin vakuuttunut siitä, että ongelma on toisaalla. Kuten Yhdistyneiden Kansakuntien kauppa- ja kehityskonferenssin sihteeristön hiljattain laatimassa raportissa todettiin, suuri kasino on suljettava. Edelliset 20 vuotta sovellettu oppirakennelma on uskomattoman epäonnistunut.
<P>
Tästä syystä ne, jotka ilmoittivat mahtipontisesti G20:n olevan uusi Bretton Woods, jossa kapitalismi muotoiltaisiin uudelleen tai sille annettaisiin jopa moraali, ovat pettäneet Euroopan kansalaiset. Lontoossa ei 2. huhtikuuta valmistella vallankumousta.
<P>
Yhdistyneen kuningaskunnan suuri ammattijärjestö, Unit, on mielestäni ilmoittanut hyvin yksinkertaisesti ja tarkasti, mistä kenkä puristaa. Sen iskulause ensi lauantaina Lontoossa järjestettävälle marssille on sananmukaisesti "Put people first" (Ihmiset etusijalle). Tämä saattaa vaikuttaa itsestäänselvyydeltä, mutta vallitsevaan järjestelmään verrattuna se hipoo kopernikaanista vallankumousta.
<P>
Tämä puhuu selvää kieltään aikamme haasteiden luonteesta.
<P>
(Suosionosoituksia)
<SPEAKER ID="344" NAME="Nigel Farage">
IND/DEM-ryhmän puolesta. - (EN) Arvoisa puhemies, pääministeri on saanut tänä iltapäivänä osakseen arvostelua kommentistaan "Britannian työpaikat briteille". Arvostelun voi kuitenkin sivuuttaa, sillä samalla hetkellä kun hän sanoi näin, en usko kenenkään ottaneen vakavasti sitä, että, Yhdistyneen kuningaskunnan pääministeri asettaisi brittiläisten työntekijöiden edut eurooppalaisen unelmansa yläpuolelle. Hyvänen aika sentään, tehän osoititte sen tänä iltapäivänä, arvoisa pääministeri.
<P>
Harmi vain, että UKIP:ia lukuun ottamatta käytännöllisesti katsoen kukaan ei näytä vaivautuneen paikalle teitä kuuntelemaan. Olette hyvin suosittu täällä. Olette todellakin hyvin suosittu, sillä muutaman päivän kuluttua siitä, kun irlantilaiset sanoivat "ei" Lissabonin sopimukselle, olitte runnonut perustamissopimuksen läpi Yhdistyneen kuningaskunnan parlamentissa rikkoen Yhdistyneen kuningaskunnan kansalaisille antamanne lupauksen perustuslakisopimusta koskevan kansanäänestyksen järjestämisestä.
<P>
Arvoisa pääministeri, tämän takia teidän on syytä hävetä. Olette heikentänyt demokratian asemaa maassamme, olette heikentänyt luottamusta, jota äänestäjät osoittivat teille, Yhdistyneen kuningaskunnan pääministerille. Tiedämme tietenkin syyn tähän. Syy on se, että olisimme hylänneet sopimuksen. Totesitte puheenvuorossanne, että ainoastaan ääriliikkeiden edustajat vastustavat Euroopan unionia. Tämä saattaa olla totta ammattipoliitikkojen keskuudessa, mutta selvä enemmistö Yhdistyneen kuningaskunnan kansalaisista haluaa pitää yllä ystävällisiä suhteita ja vapaakauppaa Euroopan unionin kanssa, mutta ei kannata poliittisen unionin jäsenyyttä.
<P>
Ette voi jatkaa Euroopan unionin kehittämistä vastoin yleistä mielipidettä. Jos teette sen vastoin kansalaisten tahtoa, kasaatte tulevaisuuteen valtavasti yhteiskunnallisia ja poliittisia ongelmia. Olkaa hyvä ja antakaa Euroopan kansakuntien päättää kohtalostaan. Älkää panko Euroopan parlamenttia ja Westminsterin kaltaisista parlamenttia tekemään sitä. Se ei toimi!
<P>
Taloudesta puheen ollen olette kertonut meille olevanne jonkinlainen talousguru, mies, joka voi pelastaa maailman. No, muistan erittäin hyvin ensimmäisen merkittävän toimenne valtiovarainministerinä, kun myitte 400 tonnia kultaa maailman pörsseissä 275:llä Yhdysvaltain dollarilla unssilta. Nykyisen arvon mukaan hinta olisi 10 miljardia Yhdysvaltain dollaria korkeampi. Kyse ei ollut vain siitä, että te erehdyitte, sillä voimme kaikki erehtyä. Kyse oli siitä, että ilmoititte etukäteen myyntimäärän ja -päivän. Se oli niin alkeellinen virhe, ettei edes taloustiedelinjalla opiskeleva keskiverto lukiolainen - nykyisen heikentyneen koulutustasonkaan aikana - olisi tehnyt sitä. Sen lisäksi olette tuhonnut yksityisen eläkejärjestelmämme ja poistitte Bank of Englandilta oikeuden pankkien sääntelyyn ja annoitte sen rahoituspalveluviranomaisen pikkuvirkamiehille Canary Wharfilla.
<P>
Emme ole kuulleet anteeksipyyntöä. Hallituksenne on pyytänyt anteeksi Amritsarin verilöylyä ja olette pyytänyt anteeksi orjuutta, olette pyytänyt anteeksi käytännöllisesti katsoen kaikkea. Voisitteko ystävällisesti pyytää anteeksi toimianne Yhdistyneen kuningaskunnan valtiovarainministerinä? Silloin saattaisimme kenties kuunnella teitä.
<SPEAKER ID="345" NAME="Daniel Hannan" AFFILIATION="NI">
(EN) Arvoisa puhemies, huomaan, että pääministeri on jo oppinut hallitsemaan eurooppalaisille poliitikoille olennaisen taidon: nimittäin kyvyn sanoa yhtä täällä Euroopan parlamentissa ja aivan jotain muuta äänestäjille kotimaassa.
<P>
Arvoisa pääministeri, olette puhunut täällä vapaakaupasta, ja annan sille siunaukseni. Kukapa olisi äsken teitä kuunnellessaan arvannut, että te olitte lauseen "Britannian työpaikat briteille" takana ja että olette tukenut - ellette suorastaan kansallistanut - teollisuudenalojamme, autoteollisuus ja monet pankit mukaan luettuina?
<P>
Kenties teillä olisi enemmän moraalista arvovaltaa Euroopan parlamentissa, jos tekonne vastaisivat sanojanne. Kenties asemanne kansainvälisissä neuvotteluissa olisi legitiimimpi, jos Yhdistynyt kuningaskunta ei olisi joutumassa lamaan huonokuntoisempana kuin yksikään toinen G20-maa.
<P>
Totuus on, että olette kuluttanut rahamme loppuun. Koko maan pääoma on nyt kääntynyt negatiiviseksi. Jokaisella Yhdistyneeseen kuningaskuntaan syntyvällä lapsella on velkaa noin 20 000 Englannin puntaa. Velan koronmaksuun kuluu enemmän rahaa kuin lapsen kouluttamiseen.
<P>
Yritätte tänään jälleen kerran levittää syyllisyyttä ympärillenne. Puhuitte kansainvälisestä lamasta, kansainvälisestä kriisistä. On totta, että purjehdimme yhdessä tyrskyihin, mutta kaikki alukset eivät ole samassa rappiotilassa. Toiset alukset käyttivät hyvät vuodet runkonsa tiivistämiseen ja takilansa kunnostamiseen - toisin sanoen velanmaksuun - mutta te otitte hyvinä vuosina vielä lisää velkaa. Näin ollen aluksen runko on teidän komennossanne painunut syvälle vesilinjan alle kerryttämänne velkataakan painosta.
<P>
Alijäämämme hipoo nyt 10:tä prosenttia BKT:sta, mikä on lähes uskomaton luku. Se on enemmän kuin Pakistanilla ja enemmän kuin Unkarilla - mailla, jotka ovat jo pyytäneet avuksi IMF:ää.
<P>
Kysymys ei ole siitä, että ette pyydä anteeksi. Kaikkien muiden tavoin olen pitkään hyväksynyt sen, että olette patologisesti kykenemätön ottamaan vastuuta näistä asioista. Kyse on siitä, että jatkatte harkitusti tilanteemme heikentämistä ja tuhlaatte mielivaltaisesti sen vähän, mitä meillä on jäljellä.
<P>
Viimeisten 12 kuukauden aikana yksityiseltä sektorilta on menetetty 100 000 työpaikkaa, ja silti olette luonut julkiselle sektorille 30 000 uutta työpaikkaa. Arvoisa pääministeri, ette voi ikuisesti jatkaa talouden tuottavan osan kuiviin puristamista rahoittaaksenne sen valtaisaksi paisunutta tuottamatonta osaa. Lamasta ei selvitä kuluttamalla eikä velasta ottamalla velkaa, ja toistaessanne puisevasti ja rutiininomaisesti, että tilanteemme on parempi kuin muiden ja että olemme hyvin valmistautuneet kestämään myrskyn, on sanottava, että kuulostatte puolueensa linjapuhetta pitävältä Brežnevin valtakoneiston edustajalta.
<P>
Me molemmat tiedämme, että te tiedätte meidän tietävän, että tämä on roskaa. Jokainen tietää, että nykyisessä vaikeassa tilanteessa Yhdistynyt kuningaskunta on huonommassa kunnossa kuin yksikään muu maa. IMF on todennut sen. Euroopan komissio on todennut sen. Markkinat ovat todenneet sen, ja siksi valuuttamme arvo on heikentynyt 30 prosenttia, ja pian äänestäjätkin saavat tilaisuuden todeta sen.
<P>
He huomaavat saman, minkä markkinat ovat jo huomanneet: te olette arvonsa menettäneen hallituksen arvonsa menettänyt pääministeri.
<SPEAKER ID="346" NAME="Gordon Brown">
Ison-Britannian ja Pohjois-Irlannin yhdistyneen kuningaskunnan pääministeri. - (EN) Arvoisa puhemies, on todella kunniaksi Euroopan parlamentille, että niin monet ihmiset voivat hyvin lyhyen ajan sisällä ilmaista lukuisia erilaisia näkemyksiä, ja kiitän teitä näkemyksistänne.
<P>
Toivon kuitenkin, että senkin jälkeen kun politikointi on laantunut, muistamme kolme asiaa. Ensinnäkin on tärkeää, että maailma yhdistää voimansa kriisin ratkaisemiseksi. Erillään ja syrjässä pysyttely ja haluttomuus tehdä yhteistyötä muiden maiden kanssa johtaa varmaan epäonnistumiseen ja kykenemättömyyteen ratkaista ongelmaa, joka on itse asiassa koko teollistuneeseen talouselämään levinnyt maailmanlaajuinen pankkitoiminnan häiriö. Jos emme ymmärrä ongelmaa, emme pysty ymmärtämään ratkaisua.
<P>
Koko pankkijärjestelmässä oli toimintakatkos kautta maailman. Havaitsimme, että pankit, joiden luulimme olevan riippumattomia, olivat täysin kytköksissä muihin pankkeihin eri maissa, ja meidän on ratkaistava kyseinen ongelma. Riippumatta niistä poliittisista näkemyksistä, joita ihmiset haluavat tästä asiasta omaksua, totuus on se, että meidän on ratkaistava pankkialan maailmanlaajuista rakenneuudistusta koskeva ongelma.
<P>
Eurooppa oli tiennäyttäjä. Vahvistimme pankkiemme pääomapohjaa. Muut maat ovat nyt tehneet samoin. Eri puolilla maailmaa on käytetty yli biljoona dollaria pankkien pääomapohjan vahvistamiseen. Olemme perustaneet arvoltaan alentuneiden omaisuuserien käsittelyä varten vakuutusjärjestelmiä ja muita järjestelmiä. Tämä on välttämätöntä, ja se on tehtävä maailmanlaajuisen yhteistyön avulla.
<P>
Toinen asia, joka meidän on ymmärrettävä parlamentin erilaisista poliittisista näkemyksistä huolimatta, on se, että maailmanlaajuisen yhteistyön on oltava erittäin tärkeä osa toimintastrategiaamme tulevaisuudessa - ei ainoastaan pankkialan laitoksissa vaan muillakin aloilla, kuten vero- ja rahapolitiikan sekä kaupan alalla, tehdyn maailmanlaajuisen yhteistyön. Pidimmepä siitä tai emme, maailma muuttuu uskomatonta vauhtia. Tuotteiden valmistaminen keskittyy enemmän Aasiaan kuin Eurooppaan. Maailmanlaajuinen kaupankäynti on niin nopeaa, ettei vastaavaa ole ennen nykyistä kriisiä nähty, ja siihen on reagoitava luomalla maailmankaupan toimintaympäristö, joka on vapaa mutta myös oikeudenmukainen. Parlamentissa esitetyistä näkemyksistä riippumatta ihmisten on mielestäni hyväksyttävä myös se.
<P>
Kolmas asia, joka minulle käy tästä keskustelusta ilmi, on se, että maailmanlaajuisten ratkaisujen löytäminen maailmanlaajuisiin ongelmiin edellyttää tehokkaiden EU:n toimielinten lisäksi myös tehokkaita maailmanlaajuisia instituutioita. Ihmiset, jotka vastasivat puheenvuorooni, kysyivät minulta, mitä voisimme tehdä näiden maailmanlaajuisten instituutioiden uudistamiseksi. Sellaiset organisaatiot kuin IMF, Maailmanpankki ja Maailman kauppajärjestö on kaikki perustettu 1940-luvulla ratkaisemaan 1940-luvun ongelmia. Elämme vuotta 2009. Meillä oli kansalliset pääomamarkkinat. Nyt meillä on maailmanlaajuiset pääomamarkkinat. Meillä oli kotimainen kilpailu. Nyt kilpailu on maailmanlaajuista. Maailma on muuttunut perinpohjaisesti, ja tarvitsemme instituutioita, joiden menettelytavoissa otetaan huomioon maailmantalous ja jotka ratkaisevat nykyisiä ongelmia.
<P>
Minulta kysyttiin, huolehtisinko, tai yrittäisinkö huolehtia siitä, että Kansainvälisellä valuuttarahastolla olisi tarvittavat voimavarat ratkaista niiden talouksien ongelmat, jotka eivät kyenneet pysymään pystyssä pääomapaon aikana. Vastaan, että meidän on tehtävä se. Minulta kysyttiin, pystyisivätkö Maailmanpankki ja muut kansainväliset instituutiot auttamaan niitä maita, joissa kriisi aiheuttaa huomattavaa köyhyyttä. Meidän täytyy tehdä se. Mielestäni tämä kriisi on opettanut, että elämme nyt maailmantaloudessa. Ongelmat ovat maailmanlaajuisia ja edellyttävät maailmanlaajuisia ratkaisuja. Tämä edellyttää, että kehitämme maailmanlaajuisia instituutioita, ja sanomani parlamentille on hyvin selvä. Eurooppa on näyttänyt tietä erittäin monilla muilla aloilla: nyt on aika näyttää tietä niiden maailmanlaajuisten instituutioiden perustamisessa, jotka käsittelevät maailmanlaajuisia ongelmiamme ja tarjoavat maailmanlaajuisia ratkaisuja.
<P>
Näin koetellaan sitä, miten me, jotka olemme kuluneiden 60 vuoden aikana muodostaneet Euroopan, jolla on sosiaaliturva ja kehittyvä talous, pystymme auttamaan sellaisen maailman rakentamisessa, jossa samanaikaisesti kehitetään taloutta, suojellaan ympäristöä ja turvataan sosiaalinen oikeudenmukaisuus. Uskon, että parlamentissa esitetyistä erilaisista näkemyksistä huolimatta maailman kansakuntien keskuudessa vallitsee halu toteuttaa tämä, ja me - Eurooppa - voimme vaikuttaa siihen merkittävästi.
<P>
(Voimakkaita suosionosoituksia)
<SPEAKER ID="347" NAME="Puhemies">
(EN) Hyvät kollegat, tämänpäiväinen vilkas keskustelu on osoittanut sen, miten paljon huomiota Euroopan parlamentti kiinnittää G20-huippukokouksen onnistuneen lopputuloksen varmistamiseen. Tiedän, että pääministerin on lähdettävä piakkoin New Yorkiin tekemään lisävalmisteluja ensi viikon huippukokousta varten.
<P>
Arvoisa pääministeri, olemme iloisia, että pystyitte olemaan kanssamme tänä iltapäivänä, ja toivotamme teille menestystä tärkeän työnne parissa. Yhdistyneen kuningaskunnan pääministerin vastaanottaminen Euroopan parlamenttiin on aina hyvin jännittävä tilaisuus. Tänään käyty erinomainen keskustelu ei ole ollut mikään poikkeus. Arvoisa pääministeri, hyvin paljon kiitoksia.
<P>
(Suosionosoituksia)
<SPEAKER ID="349" NAME="Ilda Figueiredo  " AFFILIATION="GUE/NGL">
kirjallinen. - (PT) Vuosi sitten tällaisia kannanottoja ei olisi voitu edes kuvitella. Samanaikaisesti merkittävimmillä johtajilla on edelleen näkemyseroja. Tämä on toisaalta osoitus pyrkimyksestä karttaa vastuuta uusliberalistisen politiikan vakavista seurauksista ja toisaalta mekkalan nostamisesta, jotta valitut toimintatavat jäisivät hämärän peittoon. Ne ovat olennaisilta osin samat kuin ennenkin, muutamia hyvin vähäisiä muutoksia lukuun ottamatta. Näin ollen jälleen kerran kannatetaan periaatetta, jonka mukaan "asioiden on muututtava, jotta kaikki voi jatkua entisellään". Luchino Visconti käsitteli tätä erinomaisesti elokuvassaan "Tiikerikissa".
<P>
Kun siis Yhdistyneen kuningaskunnan pääministeri Gordon Brown vakuutti, että "markkinat ovat meitä varten", ja lisäsi: "emmekä me markkinoita varten", mutta ei kuitenkaan esitellyt tehokasta markkinavalvontaa koskevia keskeisiä toimenpiteitä ja tyytyi vaatimaan yhteensovittamista ja veroparatiisien sääntelytoimenpiteitä, Euroopan komission puheenjohtaja José Manuel Barroso on vaatinut kansainvälisen kaupan ja Dohan kehitysohjelman vapauttamista.
<P>
Toimenpiteitä, joilla lopetetaan julkisten palvelujen ja taloudellisesti strategisten alojen yksityistäminen, ei ole mainittu sanallakaan. Liberaalin Lissabonin strategian lakkauttamista tai työntekijöiden oikeuksien puolustamista tekemällä loppu työlainsäädännön heikentämispyrkimyksistä ei ole mainittu sanallakaan.
