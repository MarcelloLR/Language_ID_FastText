<CHAPTER ID="013">
Roséviinit ja sallitut enologiset käytännöt (keskustelu) 
<SPEAKER ID="363" NAME="Puhemies">
(EL) Esityslistalla on seuraavana yhteiskeskustelu
<P>
Astrid Lullingin, Jean-Pierre Audyn, Joseph Daulin, Françoise Grossetêten, Véronique Mathieun, Elisabeth Morinin, Margie Sudren, Oldøich Vlasákin ja Dominique Vlaston PPE-DE-ryhmän puolesta, Patrick Louisin IND/DEM-ryhmän puolesta, Jean Marie Beaupuyn, Anne Laperrouzen, Nathalie Griesbeckin ja Marielle De Sarnezin ALDE-ryhmän puolesta, Sergio Berlaton, Cristiana Muscardinin, Roberta Angelillin, Domenico Antonio Basilen, Alessandro Fogliettan, Antonio Mussan, Sebastiano (Nello) Musumecin, Giovanni Robustin, Umberto Pirillin ja Salvatore Tatarellan UEN-ryhmän puolesta komissiolle laatimasta suullisesta kysymyksestä Roséviinit ja sallitut enologiset käytännöt
<P>
Luis Manuel Capoulas Santosin, Katerina Batzelin, Vincent Peillonin, Vincenzo Lavarran, Stéphane Le Follin ja Alessandro Battilocchio PSE-ryhmän puolesta komissiolle laatimasta suullisesta kysymyksestä Roséviinit ja sallitut enologiset käytännöt.
<SPEAKER ID="364" NAME="Astrid Lulling" LANGUAGE="FR">
Arvoisa puhemies, arvoisa komission jäsen, korkealaatuisten viinien tuottajat ja valistuneet kuluttajat - maaperämme tuotteiden todelliset asiantuntijat - eivät halua kuulla puhuttavan sekoittamisesta.
<P>
On ymmärrettävää, että lukuisten Euroopan alueiden viininviljelijät pelkäävät roséviinin valmistamista puna- ja valkoviiniä sekoittamalla koskevan kiellon kumoamisen taloudellisia, sosiaalisia ja ympäristövaikutuksia.
<P>
Tätä seuraava epäreilu kilpailutilanne uhkaa rankaista kokonaisia alueita, jotka ovat erikoistuneet korkealaatuisen roséviinin kasvavan kysynnän mukaan räätälöityyn valmistukseen. Komissio on ryhtynyt jo toimiin suullisen kysymyksemme ensimmäisen pyynnön suhteen lykkäämällä alun perin huhtikuun lopulle suunniteltua päätöksentekoa, ja esitän komissiolle tästä lämpimän kiitoksen.
<P>
Käyttääkö komissio kuitenkin lisäajan hyödyksi vastaamalla toiseen pyyntöömme kuulla laajasti alan toimijoita ja toteuttaa perinpohjainen tutkimus roséviinin valmistamista puna- ja valkoviiniä sekoittamalla koskevan kiellon kumoamisen mahdollisista taloudellisista, sosiaalisista ja ympäristövaikutuksista?
<P>
Lisäksi, jos komissio ei peru ehdotustaan poistaa sekoittamiskielto, mitä ratkaisuja komissio aikoo tarkastella vain vähän aikaa säilyvän roséviinin herkkien markkinoiden romahtamisen ja kokonaisen viininviljelyalaan perustuvaa kulttuuri- ja matkailutoimintaa tarjoavan alueen taloudellisen rakenteen heikentymisen estämiseksi?
<P>
Onko komissio tietoinen, että perinteiset tuotantoalueet ovat jo hylänneet suositellut merkintäratkaisut, koska ilmaisua "rosé" ei varata yksinomaan punaisista rypäleistä näillä alueilla valmistettuja viinejä varten?
<SPEAKER ID="365" NAME="Patrick Louis" LANGUAGE="FR">
Arvoisa puhemies, arvoisa komission jäsen, edunvalvojien ja eurokraattien yhdessä vaatima yhteisen markkinajärjestelyn (YMJ) uudistus aiheuttaa kolme vakavaa ongelmaa. Uudistuksen tarkoituksena on poistaa markkinoiden sääntelyjärjestelmät, vapauttaa istutusoikeudet vuodesta 2015 alkaen ja sallia varsin erilaisten viiniluokkien myynti rinta rinnan ja käytännössä samanlaisten etikettien käyttö. Nämä kolme harhaoppia johtavat Euroopan ja etenkin Ranskan viininkasvatuksen tuhoon. Kuluttajia johdatetaan valinnoissaan harhaan, viininkasvattajien tulot romahtavat ja alan teollistaminen johtaa asiantuntijoiden asiantuntemuksen häviämiseen.
<P>
Euroopan viininkasvatuksen erityisluonteen määrittävien pääperiaatteiden järjestelmällinen purkaminen tapahtuu erään tietyn logiikan mukaisesti. Maailman kauppajärjestölle (WTO) osoittamansa kuuliaisuuden ja kaikkivoivan, suurten eurooppalaisten yritysten edunvalvojan CEEV:n (Comité européen des entreprises vins) vaikutusvallan väliin jäänyt Euroopan komissio on vuodesta 2004 lähtien omistautunut järjestelmällisesti avaamaan Euroopan kanalan ovia kaikille ulkopuolella vaaniville ketuille. Näyttää yhä selkeämmin siltä, että komissio toimii globalisaatiokehityksen kenkälusikkana. Tämä epäselvä logiikka käy selkeästi esiin, kun tarkastellaan kahdenlaisia lukuja.
<P>
Euroopassa on tuhottu 170 000 hehtaaria viiniköynnöksiä, kun taas Uudessa-Seelannissa viiniviljelyala on kasvanut 240 prosenttia, Australiassa 169 prosenttia ja Kiinassa 164 prosenttia. Liikatuotantoaan alhaisin hinnoin kauppaavien ja siten vapautuneet markkinat haltuunsa ottaneiden suurten viinintuottajien toiminta vesittää yritykset pitää Euroopan hinnat kohtuullisella tasolla tarjontaa kaventamalla. Tässä syy hälyyn roséviinimarkkinoilla. Tilanne on tuonut esiin ristiriidat WTO:n sekä niiden periaatteiden välillä, joita tarvitaan sektorin järjestämisessä investointien, laadun ja asiantuntemuksen edistämiseksi. Eilen totesimme, että laatu johtaa ajan myötä määrälliseen kehitykseen. Komission jäsenen esittämät uudistukset antavat ymmärtää varsin selkeästi, että nyt tehdyt päätökset johtavat tulevaisuuden asiantuntemuksen tuhoon.
<P>
Arvoisa komission jäsen, on ratkaisevan tärkeää, että viinien sekoittaminen kielletään 7. kesäkuuta mennessä. Tämän jälkeen viininviljelijät saavat äänensä kuuluville vain äänestämällä.
<SPEAKER ID="366" NAME="Anne Laperrouze" LANGUAGE="FR">
Arvoisa puhemies, mitä meille yritetään juottaa? Roséviiniksi naamioitua puna- ja valkoviinin sekoitusta? Kansalaiset ovat reagoineet erittäin kielteisesti tähän komission aloitteeseen, jolla on jäsenvaltioiden, Ranska mukaan luettuna, tuki.
<P>
Olen pannut merkille kahdenlaisia reaktioita: ensinnäkin kansalaiset ihmettelevät, miksi Euroopan unioni on tarttunut juuri roséviiniin, kun ratkaistavaksi riittää muitakin vakavia ongelmakohtia, kuten talouskriisi. Toiseksi perinteisten roséviinien, joiden valmistuksessa rypäleet maseroidaan nopeasti ja puristetaan varovasti, tuottajat pitävät tätä vakavana hyökkäyksenä rosé-alkuperänimitystä sekä sitä useiden vuosien ajan kehiteltyä laadun mielikuvaa vastaan, joka liitetään esimerkiksi Provencen alueen roséviineihin, joissa maan aromit ovat vielä tallessa ja joita käy kiittäminen roséviinien yleisestä suosiosta.
<P>
Euroopan komission ja jäsenvaltioiden toiminnan motiivit tulivat vihdoin selväksi viinejä käsittelevän parlamentin sisäisen ryhmän viimeisimmässä kokouksessa. Pöytäroséviinien kulutus on kasvussa ympäri maailman ja on lähes 30 prosenttia viinin kokonaiskulutuksesta. Kolmannet maat tuottavat sekoituksia. Nämä kolmansien maiden sekoitukset ovat valtaamassa Euroopan unionin markkinoita.
<P>
Yhdysvaltalaiset viinit hallitsevat erityisesti Yhdistyneen kuningaskunnan markkinoita. Yleisesti on tiedossa, että perinteinen rosé säilyy vain vähän aikaa. On paljon helpompaa valmistaa roséviiniä tarvittaessa hyödyntämällä puna- ja valkoviinivarastoja. Jäsenvaltioiden osalta kysymys on siis pöytäroséviinien tuotannon sovittamisesta kansainvälisiin markkinoihin.
<P>
Jos roséviinien valmistamiseksi ei löydetä muita viininvalmistuskäytäntöjä, voidaan lainata Pierre Dacia, joka on todennut, että luonnollista roséviiniä saadaan oksantamalla ruusuköynnös viiniköynnökseen. Eihän tätä voi sallia. Useiden muiden parlamentin jäsenten tavoin katson, että Euroopan komission ja jäsenvaltioiden on tarkistettava luonnoksensa, tehtävä töitä roséviini-alkuperänimityksen hyväksi ja varmistettava, että nimitys rosé varataan yksinomaan tavanomaisin menetelmin valmistetuille viineille, tapahtuipa se sitten Euroopan unionissa tai kolmansissa maissa.
<P>
Sillä aikaa, arvoisa komission jäsen, kutsun teidät maistelemaan - kohtuudella luonnollisesti - yhtä Gaillacin alueen roséviineistä, josta heijastuu Tarn-joen värit.
<SPEAKER ID="367" NAME="Cristiana Muscardini">
laatija. - (IT) Arvoisa puhemies, arvoisa komission jäsen, hyvät parlamentin jäsenet, viini ei ole pelkkä maataloustuote, vaan se edustaa myös kulttuuria ja perinteitä.
<P>
Tässä kokoussalissa on todettu usein, että Euroopan viinimarkkinoiden tulevaisuus on taattava. Tulevaisuus voidaan taata vain painottamalla laatua, ja siihen päästään vain kunnioittamalla perinteisiä tuotantokäytäntöjä. Tämän vuoksi, arvoisa komission jäsen, voimme vain vastustaa uusia kyhäiltyjä viinintuotantokäytäntöjä, joilla ei ole mitään tekemistä todellisen viininvalmistuksen kanssa ja jotka voivat mielestämme johtaa viinin kuvan rappeutumiseen ja heikentää kuluttajan luottamusta tuotteisiin ja joilla on vakavia seurauksia laatuun ja mahdollisesti jopa terveyteen.
<P>
Eurooppalaisten laatutuotteiden asema on saavutettu kunnioittamalla valmistusaineita, pienimuotoisia valmistuskäytäntöjä, perinteitä sekä tiettyjen tuotteiden ja valmistustapojen avulla luotuja ominaismakuja. Pelkään, että hyväksymällä kaikki nämä perinteiset viininvalmistuskäytännöt kumoavat myönnytykset EU sallii puutynnyrin palasten lisäämisen maun muodostumisen nopeuttamiseksi, mikä johtaa keinotekoiseen maustamiseen, ja ennen kuin huomaammekaan, viiniä valmistetaan vedestä ilman rypäleitä.
<P>
Arvoisa komission jäsen, en usko, että tämä on oikea tapa edistää ja kehittää kansallisia ja kansainvälistä viinialaa. Roséviinin kansainvälinen kysyntä ei ole laskussa vaan nousussa, ja tässä tilanteessa oikea lähestymistapa ei ole lisätä tuotantoa lähinnä kemistin taitoihin nojaavien viininvalmistuskäytäntöjen avulla, vaan panostaa eurooppalaisten viinien laatuun, erikoistumiseen ja ominaispiirteisiin sekä yleisesti oikean viinin markkinointiin ja edistämiseen, jotta markkinat laajenevat ja nuorten pääsy viininvalmistusalalle helpottuu.
<SPEAKER ID="368" NAME="Gilles Savary" LANGUAGE="FR">
Arvoisa puhemies, arvoisa komission jäsen, sattumoisin en käy vaalikampanjaa, sillä en tule olemaan seuraavan parlamentin jäsen. Näin ollen, arvoisa komission jäsen, voitte luottaa siihen, etten sorru liioitteluun. Olen kuitenkin kotoisin Bordeaux'sta. Olette itsekin käynyt kotiseudullani, jossa tuotetaan hyvin vähän roséviiniä mutta joka arvostaa suuresti tuota tuottamaansa viiniä.
<P>
Olin todella järkyttynyt, kun sain tietää, että Euroopan komissio aikoo laillistaa roséviinin valmistuksen puna- ja valkoviiniä sekoittamalla. Mielestäni tuote on ruokaväärennös hetkellä, jolloin teollisuuden alan väärennöksiä yritetään torjua. Kyse on viininviljelyn johdannaistuotteen hyväksymisestä tai keksimisestä hetkellä, jolloin johdannaisia yritetään torjua.
<P>
Itse asiassa uusien tuotteiden kehittämisen motiivina on kasvattaa tuloja. Mikä ettei, kunhan Euroopan unionin tulot ja kilpailukyky varmistetaan. Sallinette minun ehdottaa seuraavaa: Tässä meillä on näyte roséviinistä. Valmistin juuri roséviiniä täällä Euroopan parlamentissa sekoittamalla valkoviiniä ja punajuurimehua. Lupaan, että tämä on aivan samanväristä ja että tarvittaessa on mahdollista luoda koko väriskaala sekä mahdollisesti tietyt aromaattiset ominaisuudet. Näin voidaan ratkaista myös sokeriteollisuuden ja sokeroinnin ongelmat luonnollisten elintarvikkeiden avulla. Yksinkertaisesti sanottuna, jos tämä sallitaan, loppua ei näy. Kuten muut jäsenet ovat jo todenneet, näin annetaan lähtölaukaus elintarvikeväärentämiselle. Riittää, että kiinnitämme huomiota siihen, mitä joissakin maissa jo tapahtuu.
<P>
Tällä hetkellä noin viidennes roséviinituotannosta saadaan sekoittamalla. Pyydän uudelleen, ettei komissio valuta järjestelmällisesti kuiviin loppuja neljää viidettäosaa. Todelliset ihmiset ovat tehneet töitä varmistaakseen aitoja enologisia käytäntöjä soveltaen valmistetun roséviinin olemassaolon ja aitouden. Nyt heiltä vedetään matto alta sillä verukkeella, että roséviinimarkkinoilla liikkuminen on tuottavampaa, kun viini valmistetaan sekoittamalla puna- ja valkoviiniä. Mielestäni tämä on täysin moraalitonta. Henkilökohtaisesti katson, että tilannetta ei ratkaista etikettien avulla, tai jos tähän päädytään, sekoitettua viiniä ei saa kutsua roséksi. Arvoisa komission jäsen, mielestäni sopiva nimi olisi tiskivesi.
<SPEAKER ID="369" NAME="Mariann Fischer Boel">
komission jäsen. - (EN) Arvoisa puhemies, roséviinin historia on erittäin pitkä, mutta roséviiniä ei ole määritetty EU:n lainsäädännössä tai Kansainvälisessä viinijärjestössä (O.I.V.). Nämä tahot pysyvät hiljaa.
<P>
Tietyillä alueilla viininvalmistajat ovat ponnistelleet lujasti luodakseen tarkkaan tuotemäärittelyyn perustuvan korkealaatuisen roséviinin ja rajoittuneet valmistamaan roséviiniä perinteisin menetelmin. Muut suojatut alkuperänimitykset (SAN) eivät kuitenkaan aseta rajoituksia roséviinin valmistukselle. Samppanjan valmistevaatimukset sallivat rosésamppanjan valmistamisen puna- ja valkoviiniä sekoittamalla. EU:n tasolla puna- ja valkoviinin sekoittamista koskevaa kieltoa sovelletaan vain pöytäviinin tuotannossa.
<P>
Keskustelu viininvalmistustavoista, sekoittaminen mukaan luettuna, alkoi vuona 2006 viinialan uudistusta koskevien keskustelujen yhteydessä. Uudistuksen myötä komissio sai toimivallan hyväksyä uusia enologisia käytäntöjä ja se pohjaa toimintansa Kansainvälisen viinijärjestön suosituksiin.
<P>
Komissio ehdotti sidosryhmien ja kaikkien jäsenvaltioiden kanssa viime syksynä käytyjen laajojen keskustelujen pohjalta puna- ja valkoviinin sekoittamista koskevan kiellon purkamista. Asiasta äänestettiin Kansainvälisessä viinijärjestössä tammikuussa 2009, ja suurin osa jäsenvaltioista, Ranska mukaan luettuna, äänesti asian puolesta.
<P>
Maailman kauppajärjestölle on ilmoitettu asetusluonnoksesta kaupan teknisiä esteitä (TBT) koskevan sopimuksen menetelmän mukaisesti, ja kolmansille maille annettiin hiljattain lisäaikaa tutustua ehdotukseemme. Näin ollen viinialan sääntelykomitea äänestää asetuksesta virallisesti myöhemmin kesäkuussa, todennäköisesti 19. kesäkuuta, sillä viivästeleminen estäisi meitä soveltamasta uusia enologisia käytäntöjä 1. elokuuta 2009 lähtien, kuten neuvoston asetuksessa on suunniteltu.
<P>
Parlamentti on pyytänyt erityistä vaikutusten arviointia, ennen kuin sekoittamiskielto poistetaan. Komission yksiköt toteuttivat syvällisen vaikutusarvion viinialan uudistuksen laatimisen yhteydessä, eikä tarkoituksena ole toistaa vuonna 2006 ja 2007 tehtyä työtä tai arvioida syvällisesti kaikkia yksittäisiä viininvalmistuskäytäntöjä, joten työskentelemme Kansainvälisessä viinijärjestössä toteutetun työn pohjalta.
<P>
Tiedossa on jo, että viinialan taloustieteilijät painottavat, ettei uudistus heikennä perinteisten roséviinien asemaa, sillä roséviinit, joilla on alkuperänimitys, eivät kilpaile pöytäviinien kanssa. On selvää, että perinteinen rosé on korkealaatuinen tuote, jota kuluttajat pitävät suuressa arvossa ja jonka valmistuspaikalla on merkitystä.
<P>
Pöytäviinien sekoittamisen salliminen edistää reilua kilpailua Euroopan maiden ja kolmansien maiden välillä, sillä kolmansille maille on annettu lupa, kuten täällä tänään jo todettiin, tehdä näitä sekoituksia. Olen täysin samaa mieltä Anne Laperrouzen kanssa. Miksi Euroopan viinintuottajien pitäisi olla huonommassa asemassa kuin Euroopan unionissa viiniä myyvät tuottajat?
<P>
Joitakin viikkoja sitten osallistuin täällä Strasbourgissa kokoukseen Ranskan Provencen alueen roséviinintuottajien kanssa, ja keskustelimme erittäin avoimesti ja suorasti tämänhetkisestä tilanteesta. Toki ymmärrän heidän yrityksensä suojella perinteistä roséviiniä ja tämän vuoksi komissio on tarkastellut useita tapoja ratkaista etikettiongelma. Komissio on itse asiassa ehdottanut kahta merkintävaihtoehtoa: "perinteinen rosé" ja "sekoitettu rosé". Jäsenvaltiot voivat päättää, käytetäänkö valtion alueella valmistettujen roséviinien kohdalla jompaakumpaa vai molempia merkintävaihtoehtoja. Näin tuottajille annetaan mahdollisuus saada parempi käsitys siitä, mitä he ostavat.
<P>
Viinintuottajat esittivät, että perinteinen roséviini on hieman sameaa, ja he katsovat roséviinin valmistuksen olevan nykyaikainen tapa valmistaa viiniä. Olen ilmoittanut selvästi, että tarkastelen mielelläni muitakin ratkaisuvaihtoehtoja, mutta tähän mennessä en ole saanut muita roséviiniä koskevia ehdotuksia. Maataloustuotteista vastaavana komission jäsenenä haluan löytää oikeat ratkaisut ja tarjota viinintuottajillemme tasavertaiset toimintaedellytykset.
<SPEAKER ID="370" NAME="Agnes Schierhuber" LANGUAGE="DE">
Arvoisa puhemies, arvoisa komission jäsen, on mukavaa nähdä teidät jälleen. Vuosia kestäneen - Itävallassa ja lähes 15 vuotta Euroopan parlamentissa - poliittisen toimintani aikana viiniä koskevat keskustelut ovat aina olleet erittäin tunnepitoisia. Näin on tänäänkin.
<P>
Mielestäni viini on yksi hienostuneimmista maataloustuotteista. On Euroopan - ja erityisesti Itävallan - viininviljelijöiden korkealaatuisen tuotannon edun mukaista, että etusijalle asetetaan laatu ja eri alueiden viinien ominaispiirteet.
<P>
Viinien sekoittaminen ei ole enologinen käytäntö. Roséviini valmistetaan soveltamalla erityistä, erittäin perinteistä enologista käytäntöä. Näin ollen, arvoisa komission jäsen, asetun kaikkien niiden jäsenten kannalle, jotka vastustavat puna- ja valkoviinin sekoittamista. On aika määrittää selkeästi, miten perinteinen roséviini valmistetaan.
<P>
Arvoisa komission jäsen, kuten mainitsitte, jäsenvaltioille on annettava mahdollisuus saada tietoa, jotta ne voisivat tarkastella joitakin päätöksiä eri tavalla tai tehdä niihin tarkistuksia. Pyydän komissiota tekemään näin Euroopan viinintuotannon laadun takia.
<SPEAKER ID="371" NAME="Alessandro Battilocchio">
PSE-ryhmän puolesta. - (IT) Arvoisa puhemies, hyvät parlamentin jäsenet, jälleen kerran tapaamme tässä kokoussalissa puolustaaksemme ikivanhojen perinteiden meille lahjoittamaa ruoka-, kulttuuri- ja maatalousperintöä; se on kunnioitettava perintö, jota kadehditaan ja joka tuo taloudelle sekä Euroopan unionin identiteetille uskomattomia rikkauksia.
<P>
Nykyään tämä perintö on vaarassa joutua vakaviin ongelmiin, sillä komissio ja neuvosto aikovat perua kiellon valmistaa roséviiniä sekoittamalla. Tämä aloite on vahvan painostuksen tulosta ja se ratifioidaan ilman, että sen kohteena olevia miljoonia kansalaisia, tuottajat ja kuluttajat mukaan luettuina, edustavalla Euroopan parlamentilla on mahdollisuutta puuttua siihen.
<P>
Komissio ehdottaa, että nyt hyväksyttäisiin roséviinien valmistus yksinkertaisesti puna- ja valkoviinejä sekoittamalla, kuten tehdään maissa, joissa ei ole eurooppalaista ammattitaitoa, sillä verukkeella, että näin vastataan kansainväliseen kilpailuun.
<P>
Asiakysymyksen allekirjoittajana haluan korostaa, että tuotannon laadun - joka on tulosta vuosisatojen perinteistä ja tutkimuksesta, suurista investoinneista, intohimosta ja pikkutarkkuudesta - alentaminen ei ole hakemamme vastaus varsinkaan talouskriisin aikana, jolloin keskivertokuluttaja kiinnittää varmasti enemmän huomiota hintaan kuin etiketin tekstiin.
<P>
Tämä päätös voitaisiin korvata yksinkertaisesti etsimällä nimi uudelle tuotteelle ja tiedottamalla kuluttajille kahdesta erilaisesta roséviinistä, jotka ovat erilaatuisia, sekä alan ammattilaisten työn ja panosten tunnustamisen merkityksestä. Kuka tämän kaiken maksaa? Onko komissio hyväksynyt jonkinlaisen tukiohjelman vai jääkö tämä valmistajien maksettavaksi, kun heitä pyydetään ensin torjumaan halpatuotannosta aiheutuvaa kilpailua epäoikeudenmukaisin asein jo valmiiksi erittäin vaikeana aikana.
<P>
Toivon, että komissio ja neuvosto tekevät oikean ratkaisun ja tarkastelevat koko menettelyä tarvittaessa uudelleen.
<SPEAKER ID="372" NAME="Jean-Claude Martinez" AFFILIATION="NI">
(FR) Arvoisa puhemies, arvoisa komission jäsen, olemme tarkastelleet ilman kaakaota valmistettua suklaata sekä raakamaidosta valmistettua juustoa koskevaa kieltoa. Ranskalaiselle Roquefort-juustolle on asetettu 300 prosentin tullimaksut, kanamme olivat vähällä tulla pestyiksi valkaisuaineella ja käsittelyssä on ollut myös imetyshormoni, somatotropiini.
<P>
Nyt mietitään ajatusta valmistaa roséviiniä värjäämällä valkoviini punaviinillä. Sallinette minun sanoa ranskalaisittain, että tämä on viimeinen pisara vedestä, josta voidaan nyt sekoittaa viiniä, samaan tapaan kuin jo aiemmin hyväksyttiin, ettei puutyöviiniä valmistetakaan puutynnyreissä vaan puuhakkeesta, tai kuten oltiin vähällä hyväksyä viinin valmistaminen tuodusta rypälemehusta. Viiniä voidaan valmistaa myös Thaimaassa.
<P>
Ongelmana on tämän ajatuksen aiheuttama psykoanalyyttinen reaktio, sillä tämä on hyökkäys kulttuuria vastaan. Miten viini määritellään? Jos kyseessä olisi teollisuustuote, sitä voitaisiin sekoittaa kuten viiniä ja Coca Colaa. Kun kyseessä on kuitenkin maataloustuote, ei siihen voida koskea, ellei tarkoituksena ole aiheuttaa kulttuurisokkia. "Tämä on minun vereni, juokaa se muistokseni." Jos verta sekoitetaan, veri saastuu.
<P>
Ymmärrättekö tämän suhteettoman reaktion? Tällä roséviiniajatuksella kyseenalaistetaan barbaareja vastaan taistelleen Rooman valtakunnan ajoilta peräisin oleva 2 500 vuoden perintö. Arvoisa puhemies, olen sanonut sanottavani: ajatus on freudilainen, ei viininviljelyyn liittyvä.
<SPEAKER ID="373" NAME="Françoise Grossetête" AFFILIATION="PPE-DE">
(FR) Arvoisa puhemies, arvoisa komission jäsen, kokouksen alkaessa olin erittäin tyytymätön. Kuullessani puheenvuoronne tulin vihaiseksi. On mahdotonta hyväksyä, että sallitte, ja vielä vaalien alla, valko- ja punaviinin sekoittamisen.
<P>
Vierailin hiljattain Provencessa ja Korsikalla, ja keskustelin vaalipiirini viininviljelijöiden kanssa, jotka ovat valinneet laadun ja jotka tuntevat itsensä nyt hylätyiksi. Muistan hyvin, miten José Manuel Barroso totesi kaksi vuotta sitten pitämässään puheessa, että viininviljely on tärkeää ja osa taloutta. Hän totesi, että vientiä pitää lisätä ja että tämä edellyttää laatuun panostamista. Muistan puheen erittäin hyvin.
<P>
Laadun parantamiseksi ja määrän vähentämiseksi Euroopan komissio päätti raivaamistoimista. Etelä-Ranskan viininviljelijät ovat osallistuneet tähän peliin, mutta mikä on lopputulos. Viininviljelijät ovat raivanneet niin paljon, että heidän on pian tuotava viiniä voidakseen vastata kotimaiseen kysyntään.
<P>
Politiikkanne on viininviljelijöiden kuolemantuomio. Nyt komissio aikoo hyväksyä valko- ja punaviinin sekoituksen, jota nimitetään roséviiniksi. Tämä on loukkaus viininviljelijöitä kohtaan. Heitä pyydetään nyt lisäämään perinteisin menetelmin valmistettuun viiniin lisämerkintä "perinteinen viini", koska espanjalaisten ystäviemme, jotka eivät ole raivanneet köynnöksiään, on myytävä ylijäämävalkoviininsä. Laadun valinneiden ranskalaisten viininviljelijöiden ei pitäisi joutua perustelemaan viininsä arvoa. Se tästä vielä puuttuisi.
<P>
Sekoitettu viini ei ole roséviiniä, se on sekoitettua valkoviiniä. Puhutaan asioista niiden oikeilla nimillä. Arvoisa Mariann Fischer Boel, viininmyyjät, jotka tukemanne valinnan mukaisesti asettavat voitot laadun edelle, eivät saa enää huiputtaa kuluttajia. Kehotan niitä parlamentin jäseniä, jotka tulevat valituksi seuraavalle toimikaudelle: meidän on kaksinkertaistettava ponnistelumme varmistaaksemme, että tämä komission toimenpide estetään lopullisesti, eikä vain väliaikaisesti. Pitäkää varanne 19. kesäkuuta.
<SPEAKER ID="374" NAME="Ioannis Gklavakis" AFFILIATION="PPE-DE">
(EL) Arvoisa puhemies, arvoisa komission jäsen, hyvät parlamentin jäsenet, Kreikassa on valmistettu viiniä kolmen tuhannen vuoden ajan. Haluan ilmaista vastustukseni, pahoitteluni ja huolenaiheeni siitä, mitä nyt ollaan tekemässä. Viini on käymistuote, ei sekoitettu tuote. Jos ehdotus hyväksytään, hienoja viinejä valmistavat tuottajamme joutuvat epäreiluun kilpailutilanteeseen.
<P>
Toinen tärkeä seikka on, että eurooppalaisen viinin maine kärsii jälleen. Jos tälle liukkaalle tielle lähdetään, loppua ei ymmärtääkseni ole näkyvissä. Jokin aika sitten keskusteltiin ja hyväksyttiin puupalojen lisääminen viiniin. Tätä perusteltiin kypsymisellä ja taloudellisilla kustannuksilla. Lisäksi hyväksyttiin sokerin lisääminen viiniin. Taloudellisista syistä, sanottiin, eikä kukaan uskaltanut vaatia, että nämä valmistustavat pitäisi mainita etiketissä. Eikä rohkeutta löydy nytkään.
<P>
Eurooppa voi pitää puoliaan vain erittäin korkealaatuisilla viineillään. Jumala meitä auttakoon, jos kuvittelemme voivamme kilpailla halpojen australialaisten tai amerikkalaisten viinien kanssa - tässä asiassa ei saa antaa periksi. Sanoin samaa hyväksyessämme sokerin lisäämistä viiniin koskevan käytännön. Me päätöksentekijät jäämme Euroopan enologian historiaan ihmisinä, jotka väheksyivät erinomaisten eurooppalaisten viinien perustaa. Näin ollen pyydän, että emme lähde tämänkaltaisten päätösten liukkaalle tielle.
<SPEAKER ID="375" NAME="Elisabetta Gardini" AFFILIATION="PPE-DE">
(IT) Arvoisa puhemies, arvoisa komission jäsen, hyvät parlamentin jäsenet, yhdyn Françoise Grossetêten mielipiteeseen, sillä tarkoitukseni oli ilmaista Italian viinintuottajien tuska, mielipaha ja tyytymättömyys, sillä olin saanut osakseni vain välinpitämättömyyttä, kuin olisin puhunut tiiliseinälle. Olin toivonut, että kyseessä olisi vain persoonattoman käännöksen sivutuote, mutta sen perusteella, mitä olen kuullut, näyttää siltä, ettei asiassa ole avauksia tai toivoa, edessä on vain kuilu.
<P>
Jokin aika sitten Veneton alueella, josta olen kotoisin, järjestettiin Vinitaly-tapahtuma, joka on yksi tärkeimmistä viinimaailman tapahtumista ja jossa laadittiin erittäin onnistunut vetoomus roséviinien puolesta. Sen allekirjoittivat suuret italialaiset viininvalmistamot, suuret viinintuottajat, mutta mukana oli myös allekirjoituksia eri puolilta Eurooppaa - vetoomuksessa on Alankomaiden, Ranskan, Espanjan, Belgian, Luxemburgin, Slovenian, Puolan, Liettuan ja Ukrainan kansalaisten allekirjoituksia. Kuten tiedämme, intohimo roséviiniin on aitoa, eikä tunne rajoja nähtävästi muualla kuin Euroopan komissiossa, vaikka puhutaankin kulttuurista, paikallisista arvoista ja perinteistä.
<P>
Haluan antaa myös naisen näkökulmasta jotakin ajateltavaa: uskotteko, että alkoholin väärinkäytön torjunnassa tuleville sukupolville annetaan hyvä esimerkki tarjoamalla heille huonolaatuinen juoma, jota en edes kutsuisi viiniksi, halpa alkoholijuoma, jolla ei ole mitään tekemistä minkään alueen, kulttuurin tai laadun kanssa? Onnistutaanko tuleville sukupolville opettamaan, että viinin ja alkoholin käyttö on osa yleisiä hyviä tapoja ja käytäntöjä?
<P>
Halusin esittää mielipiteeni, sillä nyt on kysymyksessä suuren monisäikeisen vastuun kantaminen.
<SPEAKER ID="376" NAME="Christa Klaß" AFFILIATION="PPE-DE">
(DE) Arvoisa puhemies, arvoisa komission jäsen, viime vuosien aikana olette nähneet, miten arkaluonteinen tuote viini on. Tänään käsiteltävänä on viinimarkkinoiden sääntöjen vapauttaminen. Puhutaan avaamisesta maailmanmarkkinoille. Joskus ihmettelen, kuka täällä ohjaa ja ketä.
<P>
Perinteinen viininvalmistus on saanut alkunsa Euroopassa. Perinteemme ja alueellinen identiteettimme luonnehtivat viiniämme, ja tämän pitäisi olla johtolankana myös tässä viinimarkkinoiden sääntöjä koskevassa keskustelussa. Olin mykistynyt ajatuksesta, että valiokunta on tehnyt viinimarkkinoiden sääntöihin lisäyksiä, joista parlamentti ei ole keskustellut lainkaan.
<P>
Arvoisa komission jäsen, kysymys kuuluu, mitä kansallisia ja alueellisia sääntelyvaihtoehtoja on enää jäljellä? Mitä rajoituksia tai kieltoja jäsenvaltiot voivat soveltaa niihin alueisiin, jotka osallistuvat alimman viinilaadun valmistukseen? Siitä tässä on kyse, ei täällä puhuta alkuperämerkinnällä varustetuista viineistä tai kotiviineistä, vaan alimmasta viiniluokasta. Olisiko esimerkiksi puna- ja valkoviinin sekoittamiskielto alueellinen vai kansallinen kielto? Olisiko kieltoa mahdollista soveltaa tulevaisuudessa näihin alimman viiniluokan viineihin?
<P>
Tai kielto ilmoittaa rypälelaji tai vuosikerta: tämä aiheuttaa myös ongelmia, sillä haluamme erotella viinimme, alimmat viiniluokat kotiviineistä tai alkuperämerkinnällä varustetuista viineistä. Näin ollen ranskalaista Roséta tai saksalaista Rieslingiä varten on määritettävä selkeät ja yksiselitteiset säännöt. Näitä viinejä valmistetaan perinteisin menetelmin ja tällä on suurta merkitystä tulevaisuudessa. Tämän vuoksi pyydämme tukeanne.
<SPEAKER ID="377" NAME="Astrid Lulling" LANGUAGE="FR">
Arvoisa puhemies, arvoisa Mariann Fischer Boel, vastasitte kieltävästi toiseen kysymykseemme ja väititte, että pyytämämme arvio toteutettiin jo viinin yhteisen markkinajärjestelyn uudistuksen aikaan. Olen yllättynyt: tämän uudistuksen aikana kyse ei missään vaiheessa ollut roséviinin valmistamista puna- ja valkoviiniä sekoittamalla koskevan enologisen käytännön sallimisesta.
<P>
Saanen kysyä, miksi ette voi vastata varsin järkevään pyyntöömme alan kuulemisesta? Haluatte tehdä päätöksen 19. kesäkuuta mennessä, mutta eihän tällä asialla ole kiire! Eihän kukaan ole missään vaiheessa edes pyytänyt teitä hyväksymään tällaista enologista käytäntöä. En ymmärrä, mikä on saanut teidät tekemään tämän ehdotuksen, kun kukaan Euroopassa ei ole sitä edes pyytänyt!
<P>
Lisäisin vielä merkinnän osalta, että voitte olla varma, ettei yksikään perinteisen roséviinin valmistaja hyväksy, että tätä - tai Gilles Savaryn valmistamaa - litkua kutsutaan roséksi. Kehottaisin teitä ryhdistäytymään. Arvoisa komission jäsen, pyydän teitä vastaamaan kahteen pyyntöömme myönteisesti.
<SPEAKER ID="378" NAME="Françoise Grossetête" LANGUAGE="FR">
Arvoisa komission jäsen, sanoitte edellä, että ette ole saanut ehdotuksia ja että odotatte niitä ja niin edelleen.
<P>
Mutta onhan teille tehty ehdotuksia. Olette tavanneet viininvalmistajiemme. He ovat kertoneet teille vastustavansa tätä ajatusta. He ovat kertoneet, etteivät he henkilökohtaisesti halua joutua merkitsemään viiniään perinteiseksi roséviiniksi, jotta se erottuisi roséviinistä, jota ei tarvitse merkitä sekoitetuksi. Näin ollen ette voi väittää, ettei teille olisi tehty ehdotuksia.
<P>
Kaikki tietävät ennen kaikkea, että rosésamppanja on enologinen tuote, jolla ei ole mitään tekemistä täällä esitetyn valko- ja punaviinin sekoittamisen kanssa. Arvoisa Mariann Fischer Boel, pyydämme teitä keräämään rohkeutenne ja olemaan kutsumatta valko- ja punaviinin sekoitusta roséviiniksi. Tätä teiltä pyydetään. Tätä teille ehdotetaan. Älkää rangaisko todellisia viininviljelijöitä.
<P>
Miten kuvittelette kansalaisten ymmärtävän, että Euroopan komissio tekee jotain tällaista? Olette kuuro kaikille argumenteille: tämä on täysin käsittämätöntä.
<SPEAKER ID="379" NAME="Gilles Savary" LANGUAGE="FR">
Arvoisa komission jäsen, sallinette että käytän toisen puheenvuoron kertoakseni, että kuulin puheenvuoronne ja olen varma, ettei ajatus ole teidän. Ajatuksen on oltava lähtöisin tietyiltä edunvalvojilta.
<P>
En kuitenkaan usko, että on Euroopan edun mukaista pyrkiä huonoon laatuun varsinkaan elintarvikealalla. Teollisuudessa korkealle tähdänneet maat ovat nyt maailman markkinajohtajia kaupankäynnissä. Erityisesti saksalaiset ovat aina vastustaneet huonon laadun houkutusta. Näin ollen Euroopan on mielestäni vastustettava huonon laadun jatkuvaa houkutusta elintarvikealalla.
<P>
Tämän vuoksi ehdotammekin, että vastustaisimme kaikin mahdollisin tavoin kahta roséviinin määritystä, perinteinen tai sekoitettu. Meillä on roséviiniä ja jotain muuta. Jos tästä muusta halutaan tehdä laillista, voitte järjestää Euroopan laajuisen nimikilpailun. Henkilökohtaisesti uskon, että Eurooppa toimisi oikein vastustaessaan tämänkaltaista tuotetta WTO:ssa. Toteatte yhtenään, että antaudumme muualta peräisin olevan edessä.
<SPEAKER ID="380" NAME="Patrick Louis" LANGUAGE="FR">
Arvoisa komission jäsen, roséviinimerkintä pullon kyljessä on turhaa, sillä merkintää ei ole hyvien roséviinien, kuten teille tuomani Bandolin, kyljessä.
<P>
Samoin on tyhmää käyttää merkintää "perinteinen rosé". Rosé on nuorten suosima viini, se on nykyaikainen viini, vaikka sen valmistus edellyttääkin perinteistä asiantuntemusta. Tässä on nyt liikaa tulkinnanvaraisuutta. Asiaan ei ole useita vaan yksi ainoa ratkaisu, kuten edellä selvitettiin erittäin hyvin, rosé on kulttuurisidonnainen viini, se on asiantuntijoiden valmistama viini. Kyseessä ei ole mikä tahansa yritystoiminta. Kaikenlainen sekoittaminen on yksinkertaisesti kiellettävä Euroopassa, erityisesti Ranskassa.
<SPEAKER ID="381" NAME="Mariann Fischer Boel">
komission jäsen. - (EN) Arvoisa puhemies, olen kuunnellut puheenvuoroja mielenkiinnolla, sillä huomaan, että kaikki puhujat suhtautuvat asiaan samalla intohimolla, energialla ja tunteella kuin viinialan edustajat viinialan uudistuksen yhteydessä käydyissä keskusteluissa. Viiniin liittyvät kulttuuriperintö ja perinteet ovat edelleen voimissaan täällä Euroopan parlamentissa.
<P>
Osassa täällä tänään esitetyistä kysymyksistä kyseenalaistetaan kuitenkin viinialan uudistuksen yhteydessä tehty poliittinen kompromissi, enkä ota niihin kantaa, vaan keskityn tämän keskustelun keskeiseen asiakohtaan.
<P>
Olen täysin samaa mieltä niiden puhujien kanssa, jotka totesivat, että Euroopan maataloustuotteiden tulevaisuuden on perustuttava laatuun. Tämän vuoksi viinialan uudistuksessa - olen varma, että muistatte tämän - varattiin suuria summia, vuosittain 125 miljoonaa euroa, Euroopan viinien edistämiseen kolmansien maiden markkinoilla. Tiedämme, että tuotteemme on korkealaatuinen ja sillä on kysyntää uusissa nopeasti kehittyvissä kehitysmaissa. Olemme asiassa siis samalla aallonpituudella.
<P>
Tunnen kuitenkin myötätuntoa Euroopan viinintuottajia kohtaan, joiden on kilpailtava muita kolmansissa maissa sallittuja enologisia käytäntöjä soveltaen tuotetun viinin kanssa. Esimerkkinä mainittakoon rosén valmistaminen puna- ja valkoviiniä sekoittamalla. Se on sallittua ja kuuluu Kansainvälisen viinijärjestön enologisiin käytäntöihin, joten Euroopan unioniin tuodaan tällä hetkellä näin valmistettua roséviiniä. Miksi meidän pitäisi estää omien viinintuottajiamme kilpailu tuodun viinin kanssa Euroopan unionissa? Tämän vuoksi katson, että asiaa on lähestyttävä tasapainoisesti.
<P>
On tärkeää löytää tapa merkitä viinimme varmistaaksemme, että kuluttajat tietävät, mitä ostavat, ja etiketin alkuperänimitysten (SAN) avulla kuluttajalle voidaan ilmoittaa, että viini on valmistettu perinteisin menetelmin. Totesin ensimmäisessä puheenvuorossani tavanneeni joitakin Provencen alueen viinintuottajia. He eivät pitäneet merkinnästä "perinteinen rosé" juuri mainitsemastanne syystä - koska se kuulostaa vanhanaikaiselta. Näin ollen pyysin ehdotuksia vaihtoehtoisesta tavasta merkitä, että viini on valmistettu perinteisin menetelmin, mutta en saanut ehdotuksia. Tarkoituksena on, että jäsenvaltiot saavat itse päättää, onko niiden alueella pakollista merkitä etikettiin, onko viini leikattu vai perinteinen tuote.
<P>
Asiasta keskustellaan uudelleen sääntelykomiteassa. Kuten totesin, asiasta äänestetään todennäköisesti 19. kesäkuuta 2009, minkä jälkeen tarkastellaan äänestyksen, jossa jäsenvaltiot edustavat hallitustensa kantaa asiassa, tulosta. Tämä on varmasti mielenkiintoista, mutta olen edelleen varsin vakuuttunut siitä, että ehdotuksemme, joka on Kansainvälisen viinijärjestön enologisten käytäntöjen mukainen, antaa viinintuottajillemme mahdollisuuden säilyttää kilpailukykynsä maailmanmarkkinoilla.
<SPEAKER ID="382" NAME="Puhemies">
(EL) Keskustelu on päättynyt.
<P>
Kirjalliset lausumat (työjärjestyksen 142 artikla)
<SPEAKER ID="383" NAME="Stéphane Le Foll  " LANGUAGE="FR">
Euroopan roséviinintuottajat ovat tällä hetkellä huolissaan roséviinin valmistamisen puna- ja valkoviiniä sekoittamalla koskevan kiellon kumoamiseen liittyvästä komission toteutussuunnitelmasta.
<P>
Tämä uusi käytäntö on haitaksi korkealaatuiselle tuotannolle ja jättää huomiotta sen, että tuottajat ovat työskennelleet vuosien ajan lujasti luodakseen rosétuotteen, jota karsastettiin pitkän aikaa mutta joka on nyt löytänyt paikkansa markkinoilla ja lukuisten kuluttajien pöydissä. Huoli on sitäkin perustellumpi, kun otetaan huomioon, että kuluttajia saatetaan johtaa näin harhaan.
<P>
Jos jäsenvaltiot vahvistavat komission sekoittamissuunnitelman lähiviikkoina, toivomme kollegani Gilles Savaryn kanssa, että käyttöön otetaan pakollinen merkintä, jotta aito roséviini erottuu uudesta tuotteesta, joka valmistetaan sekoittamalla, eikä sitä näin ollen voi kutsua roséksi.
<SPEAKER ID="384" NAME="Véronique Mathieu  " LANGUAGE="FR">
Saatuaan osakseen Euroopan viininviljelijöiden vihan Euroopan komissio on päättänyt lykätä 19. kesäkuuta saakka äänestystä harkitsemattomasta päätöksestään sallia roséviinin valmistaminen puna- ja valkoviiniä sekoittamalla.
<P>
Lykkäyspäätös ei ole millään muotoa tyydyttävä. Sitä ei ole myöskään päätös ehdottaa "perinteisen rosén" ja "sekoitetun rosén" erottamista markkinoilla olevien tuotteiden etiketissä, sillä se ei ole riittävä tapa torjua tehokkaasti epäreilua kilpailutilannetta, johon tuottajat joutuvat, jos tämä päätös tehdään.
<P>
Euroopan unionin viininviljelijät ovat useiden vuosien ajan panostaneet ja investoineet korkealaatuisen roséviinin luomiseen ja komission päätös tekee tyhjäksi nämä valtavat ponnistelut, joilla on kuitenkin ollut myönteisiä vaikutuksia talouteen ja Ranskan alueiden alueelliseen kehitykseen.
<P>
Kollegoideni kanssa komissiolle tänään esittämäni kysymyksen tarkoituksena on pyytää komissiota selventämään motiivejaan ja varmistamaan, että sen tekemä päätös perustuu Euroopan roséviinin valmistajien kuulemiseen.
<SPEAKER ID="989" NAME="Vincent Peillon  " LANGUAGE="FR">
Arvoisa komission jäsen,
<P>
En yritäkään peitellä tyytymättömyyttäni siitä, miten yritätte vähätellä sekoitettua "roséviiniä".
<P>
Ette anna lainkaan vastauksia Provencen viinintuottajille, joiden kanssa olen keskustellut pitkään ja joiden toiminta perustuu heidän tuotteidensa laatuun. He pelkäävät, että 30 vuoden ajan tehdyt ponnistelut roséviinin maineen luomiseksi haihtuvat nyt ilmaan.
<P>
Ette anna lainkaan vastauksia niille, jotka katsovat, että sekoittamisen salliminen on valtavassa ristiriidassa kivuliaiden ja massiivisten raivauspolitiikkojen kanssa. Kansainvälisessä kilpailussa ei selvitä voittajaksi alentamalla tuotantokustannuksia hinnalla millä hyvänsä. Voittajaksi päästään parantamalla edelleen viiniemme mainetta.
<P>
Ette anna lainkaan vastauksia kaikille niille, jotka ovat kertoneet teille, etteivät merkinnät riitä, sillä niillä ei ole mitään vaikutusta "sekoitettuihin" roséviinipulloihin.
<P>
Lykkäämällä päätöksenteon 7. kesäkuuta pidettävien vaalien jälkeen komissio käyttää euroskeptikon korttiaan.
<P>
Tämän vuoksi pyydän hartaasti, että komissio peruu tämän haitallisen luonnoksensa, joka uhkaa niin taloutta kuin kulttuuriakin.
<SPEAKER ID="385" NAME="Dominique Vlasto  " LANGUAGE="FR">
Käyttäen tekosyynä luvallisten enologisten käytäntöjen tarkistamista Euroopan komissio on sallimaisillaan roséviinin valmistamisen puna- ja valkoviiniä sekoittamalla.
<P>
Vastustan sitä, että sekoittamalla valmistettua viiniä kutsutaan roséviiniksi. Ei nimi perustu pelkästään viinin väriin, vaan rypälelaatuun, maaperään ja viininviljelijän asiantuntemukseen siitä, miten viini valmistetaan, eikä siitä, minkä väristä yksi jos toinenkin neste on.
<P>
Sekoitetun rosén pohja on yli 95-prosenttisesti valkoviiniä, ja se värjätään punaviinillä. Todellisuudessa roséviini valmistetaan käyttämällä pääasiassa punaisia viinirypäleitä tai rypälemehua. Näin ollen salliessaan viinien sekoittamisen Euroopan komissio sallii roséviinin todellisen väärentämisen: tämä on kuluttajien pettämistä.
<P>
Samoin se on loukkaus etenkin Provencen laatupolitiikkaa soveltavia viininviljelijöitä kohtaan, on mahdotonta hyväksyä lopullisista tuotteista sekoittamalla valmistetun sivutuotteen laillistaminen ja harhaanjohtavan viittauksen roséviinin väriin salliminen.
<P>
Jos muuta ratkaisua ei löydy, näiden juomien etiketissä on mainittava ainakin niiden todellinen sisältö: "sekoitettu viini" tai "viinisekoitus".
