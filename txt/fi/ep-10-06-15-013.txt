<CHAPTER ID="013">
Arvopapereiden yleisölle tarjoaminen ja kaupankäynnin kohteeksi otettavien arvopaperien liikkeeseenlaskijoita koskeviin tietoihin liittyvien avoimuusvaatimusten yhdenmukaistaminen (direktiivien 2003/71/EY ja 2004/109/EY muuttaminen) (keskustelu) 
<SPEAKER ID="473" NAME="Puhemies">
(EN) Esityslistalla on seuraavana Wolf Klinzin talous- ja raha-asioiden valiokunnan puolesta laatima mietintö ehdotuksesta Euroopan parlamentin ja neuvoston direktiiviksi arvopapereiden yleisölle tarjoamisen tai kaupankäynnin kohteeksi ottamisen yhteydessä julkistettavasta esitteestä annetun direktiivin 2003/71/EY ja säännellyillä markkinoilla kaupankäynnin kohteeksi otettavien arvopaperien liikkeeseenlaskijoita koskeviin tietoihin liittyvien avoimuusvaatimusten yhdenmukaistamisesta annetun direktiivin 2004/109/EY muuttamisesta - C7-0170/2009 -.
<SPEAKER ID="474" NAME="Wolf Klinz" LANGUAGE="DE">
Arvoisa puhemies, arvoisa komission jäsen, jos käytän tähän puheenvuoroon hiukan yli neljä minuuttia, tiivistän loppupuheenvuoroani hiukan, jotta en ylitä minulle varattua kuutta minuuttia.
<P>
Esitedirektiivi laadittiin alun perin vuonna 2003 sillä edellytyksellä, että sitä tarkistettaisiin syyskuussa 2009. Tarkistukset tehtiin suunnitellusti. Esitedirektiivi koskee esitteiden laatimista, hyväksymistä ja julkistamista edellytyksenä arvopapereiden yleisölle tarjoamiselle tai kaupankäynnin kohteeksi ottamiselle säännellyillä markkinoilla Euroopan unionissa. Tämänhetkinen tarkistus koskee pääasiassa direktiivin teknisiä seikkoja ja sen tarkoituksena on poistaa joitain oikeudellisia epävarmuustekijöitä ja kohtuuttoman raskaita vaatimuksia.
<P>
Haluan ensin kiittää kaikkia parlamentin jäseniä, jotka ovat tehneet kanssamme yhteistyötä, ja kaikkia varjoesittelijöitä. Yhteistyömme on ollut erinomaista, myös komission kanssa. Ilman tällaista toimivaa yhteistyötä tätä pakettia ei olisi saatu valmiiksi ensimmäisessä käsittelyssä alle kymmenessä kuukaudessa. Esittelen nyt lyhyesti aikaan saamamme sopimuksen; tähän sisältyvät myös kolmikantaneuvottelut. Käyn läpi kahdeksan pääkohtaa, joista pääsimme yhteisymmärrykseen.
<P>
Ensinnäkin yksi tavoitteistamme oli helpottaa pääoman saatavuutta markkinoilla pienten ja keskisuurten yritysten näkökulmasta. Kuten tiedätte, Yhdysvalloissa paljon suurempi osa yrityksistä ja myös pk-yrityksistä saa rahoitusta markkinoiden kautta, kun taas Euroopassa tavanomainen käytäntö erityisesti pienyrityksillä on hankkia rahoitusta pankkilainojen avulla. Me pyrimme tarjoamaan pienyrityksille mahdollisuuden käyttää markkinoita aiempaa yleisemmin. Tästä syystä me olemme nostaneet esitevaatimuksesta vapauttamisen kynnysarvoa 2,5 miljoonasta eurosta 5 miljoonaan euroon, mikä vähentää pk-yrityksille aiheutuvaa hallinnollista taakkaa ja kustannuksia.
<P>
Toinen asiani koskee sijoittajansuojaa. Me haluamme varmistaa, että tällaisten helpotusten yhteydessä pienille yksityisille sijoittajille voidaan taata riittävät takeet. Tämän vuoksi me olemme nostaneet esitevaatimuksesta vapauttamisen kynnysarvoa nimellisarvoltaan 50 000:n arvoisista arvopapereista nimellisarvoltaan 100 000:n arvoisiin arvopapereihin.
<P>
Kolmas asia, jonka haluan ottaa esiin, koskee sitä, miten työntekijät voivat osallistua yrityksen osakepääomaan ilman, että yrityksen on kannettava esitteen julkistamisesta aiheutuvat suhteellisen korkeat kustannukset. Kyse on siis esitevaatimuksen poistamisesta työntekijöiden osakeomistusjärjestelmien yhteydessä. Tarkistukseen on sisällytetty suhteellisuuslauseke tarpeettoman julkistamisvaatimuksen poistamiseksi. Me olemme samalla kuitenkin varmistaneet, että saatavilla on perustiedot sisältävä asiakirja, jotta osakepääomaan osallistuvat työntekijät tietävät, missä he ovat mukana. Me olemme myös varmistaneet, että kolmannessa maassa - siis Euroopan unionin ulkopuolella - pörssiin listautuneet yritykset vapautetaan esitevaatimuksesta eurooppalaisten yritysten tavoin niiden tarjotessa osakkeita työntekijöilleen sillä edellytyksellä, että ne voivat todistaa julkistamisvelvollisuuksien vastaavuuden.
<P>
Neljäs asia, josta keskustelimme ja josta pääsimme sopimukseen, koskee niin kutsuttua esitetiivistelmää. Esite on tavallisesti laaja ja paksu asiakirja, joka sisältää usein satoja sivuja. Tämän lisäksi tulee myös tiivistelmä, jossa on usein vielä 50-70 sivua. Me haluamme parlamentin lyhentävän tiivistelmää siten, että se vastaa sijoittajille annettavia avaintietoja, toisin sanoen asiakirjaa, joka sisältää sijoittajalle keskeiset tiedot ja jollaisia tarjoavat perinteiset sijoitusrahastot, yhteissijoitusyritykset. Komissio ei itse asiassa ole tarkastellut tätä, sillä se piti tarpeellisena ainoastaan varmistaa, että tiivistelmä sisältää avaintiedot.
<P>
Me olemme nyt sopineet, että tiivistelmä säilytetään nykymuodossaan, mutta että samalla sen täytyy sisältää avaintiedot, jotka asetetaan mahdollisesti direktiivin vaatimuksissa ja tarkastelun toisessa vaiheessa. Tiivistelmää saadaan näin lyhennettyä huomattavasti nykyisestä 60-80 sivusta kenties noin 20-30 sivuun. Lisäksi siitä saadaan helppotajuisempi ennen kaikkea piensijoittajien kannalta. Tämä on tärkeää, sillä piensijoittajia ei pidä tässä yhteydessä unohtaa.
<P>
Viides asia on vastuu. Kuka takaa laaditun esitteen sisällön oikeellisuuden? Erityisesti jos välittäjä käyttää esitettä ja tekee siihen mielivaltaisia muutoksia, niin vastuullinen osapuoli on tällöin välittäjä. Esitevaatimus raukeaa tarjousajan päätyttyä tai vaihdon käynnistyttyä sen mukaan, kumpi tapahtuu myöhemmin.
<P>
Seitsemäs kohta on tarkistuslauseke. Tämä direktiivi on tarkistettava viiden vuoden kuluttua edelliseen tapaan.
<P>
Viimeinen kohta, jonka haluan ottaa esiin, on se, että tämä asiakirja on ensimmäinen säädös, joka on yhdenmukaistettu Lissabonin sopimuksen määräysten kanssa. Haluan lopuksi huomauttaa, että talous- ja raha-asioiden komitean puheenjohtaja on onnistunut varmistamaan, että parlamentille varataan riittävästi aikaa. Meillä on kolme kuukautta aikaa vastata komissiolle ja sen jälkeen tarvittaessa kolme kuukautta lisäaikaa. Mikäli kaikki vaihtoehdot epäonnistuvat, me olemme sitoutuneet aikaiseen hyväksymiseen, jotta tämä säädös saadaan läpi mahdollisimman lyhyessä ajassa.
<P>
Kaikki osapuolet ovat tämän kannalla.
<SPEAKER ID="475" NAME="Michel Barnier">
komission jäsen. - (FR) Arvoisa puhemies, hyvät parlamentin jäsenet, kun olin Euroopan parlamentin kuultavana 13. tammikuuta ennen nimittämistäni komission jäseneksi, lupasin parantaa sijoittajansuojaa ja vähentää yrityksille ja erityisesti pk-yrityksille aiheutuvia hallinnollisia kuluja; kuten tiedämme pk-yritykset muodostavat 80-90 prosenttia yhtenäismarkkinoiden taloudellisesta rakenteesta. Pidän tästä syystä erittäin myönteisenä sitä, että parlamentti on hyväksynyt tarkistetun esitedirektiivin ensimmäisessä käsittelyssä. Tämä on muutettu direktiivi, jolla yksinkertaistetaan ja selvennetään arvopapereiden liikkeeseenlaskemista koskevia sääntöjä, jolla tuetaan pieniä ja keskisuuria yrityksiä pääomamarkkinoille pääsyssä, kuten jäsen Klinz juuri totesi, ja jolla vahvistetaan sisäisiä pääomamarkkinoita. Tätä direktiiviä koskevia neuvotteluita käytiin tiiviissä yhteistyössä parlamentin kanssa. Lisäksi parlamentti ja neuvosto ehdottivat merkittäviä parannuksia, ja komissio teki tietenkin myös osansa.
<P>
Haluan tästä syystä esittää komission puolesta lämpimät kiitokset parlamentin esittelijälle, jäsen Klinzille, sekä talous- ja raha-asioiden valiokunnalle heidän tehokkaasta toiminnastaan ja rakentavasta yhteistyöstään. Me olemme tyytyväisiä nyt käsiteltävänä olevaan, kompromissina syntyneeseen tekstiin, joka noudattaa alkuperäisen ehdotuksen henkeä.
<P>
Vuoden 2003 esitedirektiivin ansiot olivat selviä ja kiistattomia. Direktiivissä asetettiin yhteisiä sääntöjä siitä, mitä eurooppalaisten yritysten on julkaistava laskiessaan liikkeelle arvopapereita, ja siihen sisältyi yksi merkittävä uudistus. Sen jälkeen kun esite on hyväksytty yhdessä jäsenvaltiossa, se on pätevä kaikkialla unionin alueella. Vuoden 2003 kehystä oli kuitenkin tarpeen tarkistaa esitejärjestelmän oikeudellisen selkeyden ja tehokkuuden parantamiseksi sekä hallinnollisten kulujen vähentämiseksi.
<P>
Sen vuoksi teidän ja tarkistuksen ansiosta arvopapereiden liikkeeseenlaskeminen edellyttää tästä lähtien tietyissä tapauksissa vähäisempiä julkistamisvelvollisuuksia pienyritysten ja pienten luotonantajien sekä uusmerkintöjen ja valtion takausjärjestelmien ollessa kyseessä. Esitetiivistelmän muotoa ja sisältöä parannetaan. Vapautuksia esitteen julkistamisvelvollisuudesta on selkeytetty tapauksissa, joissa yritykset myyvät välittäjien tai myyntiketjujen kautta tai jakavat osakkeita työntekijöilleen. Lisäksi julkistamisvelvollisuudet, jotka ovat tällä hetkellä päällekkäisiä avoimuusdirektiivin vaatimusten kanssa, kumotaan.
<P>
Tämä on yhteistyömme tulos. Tarkistettu direktiivi tarjoaa tasapainoisen työvälineen, joka vastaa sijoittajien ja liikkeeseenlaskijoiden pääomamarkkinoita koskeviin monimutkaisiin kysymyksiin, oli sitten kyse pk-yrityksistä tai suurista, vakiintuneista yhtiöistä. Tämän tekstin hyväksyminen ensimmäisessä käsittelyssä antaa vahvan viestin siitä, että Euroopan unioni noudattaa lupaustaan yksinkertaistaa ja vähentää hallinnollista taakkaa samalla ylläpitäen tai jopa parantaen sijoittajansuojaa. Tästä syystä haluan vielä kerran kiittää parlamentin esittelijää ja kiittää teitä siitä, että hyväksytte tämän dynaamisen kompromissin, jonka tavoitteena on edistää yksinkertaistamista ja ennen kaikkea tukea eurooppalaisia pk-yrityksiä.
<SPEAKER ID="476" NAME="Diogo Feio">
PPE-ryhmän puolesta. - (PT) Haluan aluksi todeta, että talous- ja raha-asioiden valiokunnan sisäinen yhteistyö on ollut onnistunutta sen jäsenten esittämien ehdotusten ansiosta. Haluan lisäksi korostaa esittelijän, jäsen Klinzin, merkittävää asemaa myönteisen lopputuloksen aikaansaamisessa. Kun puhe on esitteistä, niin puhe on tietenkin julkisuudesta, markkinoiden turvallisuudesta ja investointien paremmasta saannista. Tästä syystä olen toisinaan kokenut, että kuluttajien tarvitseman suojan ja niin ikään tarpeellisen sijoittajansuojan välillä on selvä ristiriita.
<P>
Me olemme onnistuneet löytämään tasapainon näiden kahden välille. Ratkaisut eivät usein olleet samoja, mutta sitä tärkeämpää on korostaa, että loppujen lopuksi tässä tarkistuksessa on kiinnitetty huomiota pienten ja keskisuurten yritysten tilanteeseen, tarpeeseen kunnioittaa piensijoittajia, yksinkertaistaa ja selkeyttää vapautuksia sekä pienentää yrityksille aiheutuvia kustannuksia vähentämällä usein kohtuutonta hallinnollista taakkaa.
<P>
Neuvoston, komission ja parlamentin kannat eivät tietenkään ole kolmikantakokouksissa aina täysin yhteneväisiä. Me onnistuimme kuitenkin löytämään tasapainon eurooppalaisten markkinoiden turvallisuuden takaamiseksi tulevaisuudessa, ja sitä pidän erittäin myönteisenä.
<SPEAKER ID="477" NAME="Catherine Stihler" LANGUAGE="EN">
Arvoisa puhemies, haluan kiittää esittelijää ja kaikkia varjoesittelijöitä heidän yhteistyöstään.
<P>
Uskon, että S&D-ryhmä hyväksyy aikaansaadut kompromissit, koska ne ovat oikeudenmukaisia ja koska uskomme niiden lisäävän sijoittajansuojaa erityisesti pienten yksityissijoittajien kannalta. Kuten komission jäsen totesi, se on mielestäni alkuperäisen direktiivin hengen mukaista.
<P>
Jos tarkastelemme tiivistelmää ja avaintietoasiakirjaa, joista jäsen Klinz puhui, sekä selkeyden lisäämistä, uskon, että aikaansaatu muotoilu parantaa selkeyttä varmistaen, että siviilioikeudellinen vastuu on mukana perusesitteessä.
<P>
Me olemme lisäksi selventäneet ajanjaksoa, jona esitteen tai lisätietojen julkistamista vaaditaan. Me olemme myös selventäneet esitevaatimusta ja sitä koskevaa vastuuta tapauksissa, joissa arvopapereita myydään välittäjien kautta sen sijaan, että liikkeeseenlaskija myisi ne suoraan.
<P>
Kynnysarvosta toteaisin sen, että kyse oli pikemminkin pienestä nipistämisestä kuin dramaattisesta muutoksesta, mutta aikaan saadut kompromissit olivat oikeudenmukaisia ja tasapainoisia, ja S&D-ryhmä tukee niitä.
<P>
Mielestäni päätös tehdä selväksi määritelmät kokeneesta sijoittajasta ja kolmannen maan kaupankävijästä on tervetullut.
<P>
Paremman sääntelyn mukaisesti päätös siitä, että työntekijöiden osakeomistusjärjestelmät eivät edellytä esitteen julkistamista, vaikuttaa perustellulta. Loppujen lopuksi, jos työntekijät eivät ole halukkaita sijoittamaan omaan yritykseensä, johtoportaan olisi kenties syytä ottaa siitä vaari.
<P>
Jäsen Klinz otti puheeksi delegoituja säädöksiä koskevan työn. Kolmen kuukauden kompromissi on oleellisen tärkeä ja se on askel parlamentin suuntaan.
<P>
Aion käyttää esitedirektiiviä koskevaa päätöstä vertailukohtana toimiessani rakennustuotteita koskevan asiakirjan esittelijänä, siinä missä neuvosto käyttää vertailukohtanaan lemmikkieläindirektiiviä.
<P>
Pidän esitteiden sähköistä julkistamista myönteisenä muutoksena. Myös viiden vuoden tarkistuslauseke on tervetullut.
<P>
Arvoisa puhemies ja hyvä esittelijä, S&D-ryhmä kannattaa aikaan saatua kompromissia ja me aiomme tukea ensimmäisessä käsittelyssä saavutettua tulosta huomisessa äänestyksessä.
<SPEAKER ID="478" NAME="Olle Schmidt" LANGUAGE="SV">
Arvoisa puhemies, rahoituskriisin jälkimainingeissa vaaditaan oikeutetusti nykyistä suurempaa avoimuutta ja rahoitusmarkkinoiden parempaa sääntelyä. En vastusta tätä, mutta uutta sääntelyä laadittaessa on aina pyrittävä tasapainoiseen ratkaisuun. Huonosti laaditut ehdotukset eivät lisää Euroopan talouden kasvukykyä, vaikka niiden tavoitteet olisivatkin oikeutettuja.
<P>
Haluan tästä syystä kiittää esittelijää, kollegaani jäsen Klinziä, hänen erinomaisesta työstään, joka vastustaa tällaisia tarpeettoman seikkaperäisiä sääntöjä ja säännöksiä. Jäsen Klinzin ehdotus parantaa oikeusvarmuutta ja poistaa kohtuuttoman tiukkoja vaatimuksia yritysten hallinnollisen taakan keventämiseksi 25 prosentilla vuoteen 2012 mennessä. Olen ryhmäni tavoin tyytyväinen jäsen Klinzin ja muiden neuvottelemaan kompromissiin. Ehdotuksella vähennetään pienten ja keskisuurten yritysten hallinnollista taakkaa kuitenkaan heikentämättä sijoittajansuojaa - tämä on mielestäni tärkeä muistaa. Myös komission jäsen Barnier mainitsi tämän.
<P>
Keskustelussa on tietenkin keskitytty esitteiden julkistamisessa noudatettaviin kynnysarvoihin sekä muun muassa oikeuksiin. Pidän kynnysarvoja tasapainoisina ja uskon niiden edistävän sisämarkkinoiden toimintaa. Ehdotus vapauttaa pienet ja keskisuuret yritykset velvollisuudesta laatia esitteitä, mikä helpottaa niiden pääoman saantia. Kynnysarvo nostetaan 2,5 miljoonasta eurosta 5 miljoonaan euroon. Tämä on tasapainoinen ehdotus. Lisäksi se auttaa alueellisia pankkeja ottamaan helpommin joukkovelkakirjoja, sillä kynnysarvoja nostetaan 50 miljoonasta eurosta 75 miljoonaan euroon muiden kuin oman pääoman ehtoisten arvopapereiden, kuten korkoa tuottavien velkojen ja strukturoitujen instrumenttien, osalta.
<P>
Yhteenvetona haluan Euroopan parlamentin sosialistien ja demokraattien ryhmään kuuluvan kollegani tavoin kiittää jäsen Klinziä hänen todella erinomaisesta työstään. Tämä mietintö on merkittävä askel kohti miljoonien eurooppalaisten pienyritysten olosuhteiden parantamista.
<SPEAKER ID="479" NAME="Vicky Ford">
ECR-ryhmän puolesta. - (EN) Arvoisa puhemies, tiedän, että tämä mietintö ei ole juuri päässyt otsikoihin, mutta se ansaitsisi kyllä päästä, sillä esitedirektiivillä on ratkaisevan tärkeä asema eurooppalaisten yritysten pääoman saannin sääntelyssä. Pääoman saanti on taas elintärkeä tekijä Euroopan talouden tulevien kasvumahdollisuuksien kannalta.
<P>
Varjoesittelijöiden kanssa on ollut ilo työskennellä, mutta erityisen miellyttävää työskentely on ollut jäsen Klinzin ohjauksessa. Hän on tuonut komission alkuperäiseen ehdotukseen ja neuvoston kantaan todellista lisäarvoa. Mielestäni aikaan saatu teksti ei ole ainoastaan teknisesti toimiva, vaan siinä on lisäksi saavutettu sopiva tasapaino toisaalta sijoittajansuojan ja toisaalta yritysten eurooppalaisille pääomamarkkinoille pääsyn helpottamisen välillä. Me olemme tehneet paljon työtä oikeusvarmuuden parantamiseksi, ja esitteiden päivittämistä ja täydentämistä koskevia menettelyitä on selkiytetty huomattavasti. Me olemme pyrkineet auttamaan sijoittajia tarkastelemalla tiivistelmän sisältöä ja avaintietojen käsitettä.
<P>
Pidän erityisen myönteisenä sitä, että uusmerkintöjen julkistamisvelvollisuutta on kevennetty. Uskon tämän hyödyttävän niin suuria kuin pieniäkin yrityksiä. Markkinoiden ollessa volatiiliset esitteen aiheuttamat kustannukset voivat estää osaa yrityksistä edes yrittämästä pääomansa kasvattamista. Tämä on näinä aikoina erityisen tärkeää pitää mielessä.
<P>
Tämä on erittäin hyvä ennakkotapaus. Odotan mielenkiinnolla tarkempaa analyysia tästä alasta, kun käsittelemme rahoitusmarkkinadirektiiviä myöhemmin tänä vuonna. Kuten sanoin, tämä on esimerkki konkreettisesta toimenpiteestä, jonka toteutamme parantaaksemme yritysten ja tulevaisuuteen sijoittamisen mahdollisuuksia Euroopassa.
<SPEAKER ID="480" NAME="José Manuel García-Margallo y Marfil" AFFILIATION="PPE">
(ES) Arvoisa puhemies, arvoisa komission jäsen, me tiedämme useita asioita. Me tiedämme, että nykyinen kriisi on kuin muuntuva virus: se alkoi kiinteistökriisinä, mutta muuttui myöhemmin pankkikriisiksi, sitten talouskriisiksi ja päätyi lopulta valtionvelkakriisiksi, joka voi tuoda vanavedessään vielä muita alan kriisejä.
<P>
Me tiedämme myös, että tämä kriisi on tullut erittäin kalliiksi. Komission yksiköiden mukaan rahoitusalan tukisitoumusten kokonaissumma on peräti 3,5 miljardia euroa, mikä vastaa kolmasosaa EU:n bruttokansantuotteesta. Me tiedämme myös, että yksi kriisin pohjimmaisista syistä oli tuotteiden, instituutioiden ja markkinoiden avoimuuden puute.
<P>
Siksi mietintö, josta nyt keskustelemme, on erityisen tärkeä. Jos haluatte tilastotietoja, voin muistuttaa teitä siitä, että yksinomaan Yhdysvalloissa vuosina 2000-2006 omaisuusvakuudelliset arvopaperit nousivat neljällä asteella ja asuntolainavakuudelliset arvopaperit nousivat seitsemällä asteella. Lisäksi aivan hiljattain pidetyssä oikeudenkäynnissä hyvämaineisen pankin neuvonantajat kertoivat, että heillä ei ollut kovin tarkkaa käsitystä myymistään tuotteista.
<P>
Kolmanneksi me tiedämme myös, että monet G20-kokouksissa tekemistämme sitoumuksista ovat jääneet toteuttamatta, kuten eräs espanjalainen runoilija sanoisi: ne eivät ole päässeet "muusien luota teatteriin".
<P>
Me tiedämme myös, että tässä rahoitusalan uudistuksessa on noudatettava, nähdäkseni, kolmea avainperiaatetta: Yleiseurooppalaisten yksiköiden tulee olla yleiseurooppalaisten viranomaisten valvonnassa. Meillä on oltava tarvittavat välineet ongelmanaiheuttajien havaitsemiseksi ja ongelmien estämiseksi. Meidän on toimittava niin, että tavalliset kansalaiset eivät joudu maksamaan ongelmista, joita he eivät ole aiheuttaneet.
<P>
Arvoisa komission jäsen, teillä on vielä paljon työtä tehtävänänne ennen kuin Eurooppa on valmis kohtaamaan seuraavan kriisin.
<P>
Päätän puheenvuoroni ranskankieliseen toivotukseen: toivon teille tehtävässänne "de l'audace, encore de l'audace et toujours de l'audace" - rohkeutta, lisää rohkeutta ja loputtomasti rohkeutta.
<SPEAKER ID="482" NAME="George Sabin Cutaş" AFFILIATION="S&amp;D">
(RO) Päällekkäisten avoimuusvaatimusten poistaminen ja pörssiarvoltaan pieniä yrityksiä koskevien julkistamisvaatimusten keventäminen tuottavat arviolta 110 miljoonan euron vuosittaiset kokonaissäästöt. Tätä kautta esitedirektiivin tarkistus parantaa pienten ja keskisuurten yritysten kilpailukykyä Euroopan unionissa. On syytä muistaa, että pienet ja keskisuuret yritykset ovat Euroopan unionin talouden moottori. Ne loivat Euroopan unionissa 9,4 miljoonaa työpaikkaa vuosina 2002-2008 ja työllistävät tällä hetkellä 90 miljoonaa eurooppalaista.
<P>
Samaan aikaan rahoitusta koskevat avoimuusvaatimukset on yhdenmukaistettava kaikkialla Euroopan unionissa eurooppalaisten yritysten hallinnollisen taakan keventämiseksi. Tämän seurauksena vastaperustetun Euroopan arvopaperimarkkinaviranomaisen on valvottava esitteiden tutkimista ja hyväksymistä koskevan jäsenvaltioiden lainsäädännön yhdenmukaistamista.
<SPEAKER ID="483" NAME="David Casa" AFFILIATION="PPE">
(EN) Arvoisa puhemies, Euroopan markkinat ovat viime vuosina olleet erittäin epävakaat, ja monet ovat joutuneet kärsimään huomattavia tappioita. Tästä syystä meidän on varmistettava, että sijoittajat ja erityisesti yksityissijoittajat saavat Euroopan unionissa tarvitsemansa suojan. Sijoittajien on saatava riittävästi tietoa tehdäkseen asiantuntevia päätöksiä. Hyvin jäsennellyt puitteet edistävät lisäksi eurooppalaisten markkinoiden turvallisuutta ja lisäävät siten houkuttelevuutta vakavasti otettavien sijoittajien kannalta.
<P>
Esitedirektiivillä on ollut yhteissijoitusyrityksiä koskevan direktiivin tavoin erittäin tärkeä asema Euroopan unionin kattavia alan standardeja asetettaessa. Tämä ala on jatkuvassa muutoksessa, joten sitä säätelevää teknistä lainsäädäntöä on tarkistettava, hienosäädettävä ja päivitettävä säännöllisesti, jotta se pysyy merkityksellisenä ja ajankohtaisena. Olen yhtä mieltä siitä, että jotkin direktiivin säännökset olivat tarpeettomia ja että organisaatioille asetettuja vaatimuksia tulisi karsia kovalla kädellä. Niiden sijoittajille tuottama hyöty on vähäinen, mutta ne muodostavat yrityksille huomattavan taakan. Määritelmien yhdenmukaistaminen tulkintaongelmien välttämiseksi eri jäsenvaltioissa yhdenmukaistaa myös koko alaa.
<P>
Haluan lopuksi onnitella esittelijää, jäsen Klinziä, hänen tekemästään erinomaisesta työstä. Haluan onnitella myös kaikkia varjoesittelijöitä. Mielestäni tämä mietintö on tasapainoinen ja oikeasuhteinen.
<SPEAKER ID="484" NAME="Sari Essayah" AFFILIATION="PPE">
(FI) Arvoisa puhemies, hyvä komission jäsen, pidän mietintöä esitedirektiivin muuttamisesta myönteisenä, sillä monet näistä tehdyistä muutoksista vähentävät yritysten hallinnollista taakkaa, joten esittelijä on tehnyt erinomaisen hyvää työtä yhdessä varjoesittelijöiden kanssa.
<P>
Esitevaatimuksia pienennettäessä täytyy vastapainona ottaa huomioon aina sijoittajan suoja. Esitetiivistelmän oikeusperustaa täsmennettiin ja laajasta oikeusperustasta luovuttiin, mikä on hyvä, sillä pitkä esitetiivistelmä olisi ollut vaikeaselkoinen ja sijoittajalle olisi saattanut tulla sellainen tunne, ettei varsinaiseen esitteeseen tarvitsekaan perehtyä. Nyt esitetiivistelmän täytyy vain vastata itse esitettä, eikä se siis saa olla ristiriidassa sen kanssa. Varsinainen oikeudellinen vastuu on itse esitteen antamien tietojen totuudenmukaisuudessa. Pidän myös myönteisenä esitetiivistelmän sisältövaatimusten täsmentämistä, sillä yhdenmukainen rakenne edistää esitetiivistelmien ymmärrettävyyttä.
<P>
Toisessa tekemässäni tarkistuksessa toivoin, ettei esitevaatimuksesta luovuttaisi henkilöstöanneissa. Tämä perustui ajatukseen siitä, että kaikkia sijoittajia tulee kohdella yhdenvertaisesti. Ei voida aina johdonmukaisesti olettaa, että henkilöstöön kuuluva piensijoittaja tietää tarpeeksi yrityksestä ja sen arvopapereista. Tähän on ehkä vielä syytä palata ja kiinnittää huomiota jatkossa.
<P>
Tällä direktiivillä on tärkeä tavoite: se, että sijoittaja voi perustaa sijoituspäätöksensä helposti saatavilla olevaan selkeään ja ymmärrettävään tietoon. Uskon, että direktiivin muuttaminen, mainitsemastani ongelmasta huolimatta, antaa oman panoksensa muutoksella hyvään suuntaan.
<SPEAKER ID="485" NAME="Elena Băsescu" AFFILIATION="PPE">
(RO) Haluan onnitella jäsen Klinziä hänen erinomaisesta työstään tämän mietinnön parissa. Lisäksi haluan esittää seuraavat täsmennykset. Komission ehdotus esitedirektiivin yksinkertaistamiseksi ja parantamiseksi tarjoaa paremman sijoittajansuojan ja takaa sijoittajille tarvittavat tiedot. Sama esite on käytettävissä missä tahansa Euroopan unionin jäsenvaltiossa sen jälkeen, kun yhden jäsenvaltion toimivaltaiset viranomaiset ovat rekisteröineet ja hyväksyneet sen.
<P>
Hallinnollisen taakan vähentäminen edellyttää mielestäni sopivaa sääntelykehystä, jolla poistetaan vastaanottavan jäsenvaltion ilmoitusta koskevat epätarkkuudet. Yrityksille asetettuja tarpeettomia tehtäviä karsimalla kohtuuttomia kustannuksia ja hallinnollista taakkaa voidaan lisäksi vähentää 25 prosentilla vuoteen 2012 mennessä. Haluan lopuksi todeta, että uudet säännökset parantavat sijoittajansuojaa ja tarjoavat sijoittajille mahdollisuuden analysoida arvopapereihin liittyviä riskejä paremmin ennen sijoituspäätöksen tekemistä.
<SPEAKER ID="486" NAME="Franz Obermayr" AFFILIATION="NI">
(DE) Arvoisa puhemies, vastuullisuutta koskeva selkeä sääntely on luonnollisesti avointen arvopaperimarkkinoiden tärkeä osa. Tässä suhteessa meidän on ennen kaikkea kiinnitettävä huomiota piensijoittajien suojaan. Sijoittajan täytyy arvopapereiden myöhemmän jälleenmyynnin yhteydessä tietää, kuka on vastuussa tietojen oikeellisuudesta ja ajantasaisuudesta. Jos sijoittajaa ajatellaan kuluttajana, jota on syytä suojella, niin hänelle on erittäin tärkeää taata tiedot, joita hän tarvitsee tuotteen - tässä tapauksessa arvopapereiden - arvon määrittämiseen. Muutoin sijoittaja ei voi tehdä asiantuntevia päätöksiä.
<P>
Vastaavasti EU:n yhteisillä pääomamarkkinoilla on tärkeää kerätä vertailevaa tietoa vastuuta sääntelevien kansallisten lainsäädäntöjen välisistä eroista. Näinä kriisien ja epävarmuuden aikoina arvopaperimarkkinoiden avoimuuden lisääminen voisi palauttaa sijoittajien luottamuksen.
<SPEAKER ID="487" NAME="Angelika Werthmann" AFFILIATION="NI">
(DE) Arvoisa puhemies, hyvät parlamentin jäsenet, esite säätelee arvopapereiden julkistamista ja liikkeeseenlaskua yhteisön säännellyillä markkinoilla. Se on eräänlainen passi, joka sallii tuotteen pääsyn EU:n kaikkien jäsenvaltioiden markkinoille. Pidän piensijoittajille tarjottua suojaa ja erityisesti ilmoitusvaatimusta tervetulleina valvonnan ja avoimuuden edistämisen kannalta. Pienten ja keskisuurten yritysten arvopapereiden saannin helpottaminen hallinnollista taakkaa keventämällä on mielestäni sijoitus tulevaisuuteen.
<SPEAKER ID="488" NAME="Michel Barnier">
komission jäsen. - (FR) Arvoisa puhemies, haluan jälleen kerran kiittää kaikkia puhujia heidän tuestaan ja lisähuomautuksistaan. Hyväksyttävä teksti on selvästi dynaaminen kompromissi. Näin ollen se ei voi sisältää jokaista esitettyä ajatusta ja ehdotusta. Katson kuitenkin, että Euroopan parlamentti, jäsen Klinz, valiokuntanne, oikeudellisten asioiden valiokunta ja muut tahot voivat syystä olla tyytyväisiä, sillä uskon vilpittömästi, että nykyinen teksti on hyötynyt huomattavasti teidän huomautuksistanne, ehdotuksistanne ja rakentavasta kritiikistänne neuvotteluiden alusta loppuun saakka.
<P>
Tekstiin on sisällytetty lukuisia niistä tarkistuksista, joita te olette jättäneet yhdessä muiden talous- ja raha-asioiden valiokuntaan kuuluvien jäsenten kanssa. Tämä koskee erityisesti direktiivin soveltamisalaa, esitetiivistelmään sisällytettäviä avaintietoja koskevaa säännöstä, työntekijöihin sovellettavaa järjestelmää ja jopa esitedirektiivin "lissabonisointia", jos sallitte tällaisen ilmaisun.
<P>
Jäsen Feio mainitsi sijoittajansuojan ja pk-yritysten tarpeiden välisen ristiriidan. Haluan muistuttaa häntä siitä, että pienille ja keskisuurille yrityksille laaditaan oikeasuhteinen esite. Myös jäsen Cutaş otti esiin tämän sitoumuksen, pienten ja keskisuurten yritysten erityiskohtelun. Hyvä jäsen Feio, pienille ja keskisuurille yrityksille laaditaan siis oikeasuhteinen esite, tason 2 esite, joka samalla kunnioittaa sijoittajansuojaa.
<P>
Jäsen Essayah otti juuri äsken esiin kokeneet sijoittajat ja yksityishenkilöiden kohtelun. Direktiivissä huomioidaan täysin näiden kahden välinen ero. Tiivistelmällä on ratkaiseva merkitys yksityishenkilöiden asianmukaisen ja oikeudenmukaisen suojelun takaamisessa.
<P>
Hyvät parlamentin jäsenet, komissio hyväksyy kaikki tarkistukset ja tukee näin ollen tekstiä, kuten havaintojeni mukaan tukevat myös jäsen Klinz sekä eri ryhmien puhujat, jäsen Feio, jäsen Stihler, jäsen Schmidt ja jäsen Ford, jotka hyväksyivät tämän erinomaisen kompromissin ryhmiensä puolesta. Tämä direktiivi tulee varmasti parantamaan sijoittajansuojaa ja vähentämään liikkeeseenlaskijoille aiheutuvia hallinnollisia kuluja. Samalla se tulee vaikuttamaan sitäkin merkittävämmin todellisten pääomamarkkinoiden luomiseen Euroopan unionissa. Me emme saa hukata tätä mahdollisuutta.
<P>
Haluan lopuksi kiittää jäsen García-Margalloa hänen puheenvuorostaan, sillä hän asetti tämän tekstin aikaansaaman kehityksen paljon laajempaan kontekstiin, ja hän työstää tätä asiaa hyvin ansiokkaasti käsiteltävänä olevan valvontapaketin, avoimuuspaketin, yhteydessä. On syytä muistaa, että tämä tarkistus parantaa avoimuutta ja sovittaa sen liikkeeseenlaskijoille, erityisesti pienille ja keskisuurille yrityksille, kunnioittaen samalla, kuten jo totesin, sijoittajansuojaa. Valvonta sisällytettiin valvontapakettiin, kokoomatekstiin, jota meitä kaikkia rohkeuteen kehottava jäsen García-Margallo parhaillaan työstää yhdessä muiden jäsenten kanssa.
<P>
Te olette osoittaneet rohkeutenne tässä tekstissä, joka on todellinen merkkipylväs. Toivon, että me voimme kaikki yhdessä osoittaa samanlaista rohkeutta laatimalla neuvoston kanssa yhtä dynaamisia kompromisseja lähipäivien keskusteluissa, joissa käsitellään riskirahastoja ja pääomasijoituksia koskevaa asetusta sekä ennen kaikkea tämän tekstin edellyttämää suurta eurooppalaista hanketta äsken käsiteltyjen luottoluokituslaitosten valvomiseksi ja monia muita sääntelyä, avoimuutta ja valvontaa koskevia kysymyksiä, jotka kriisi on avannut silmämme huomaamaan. Se on meidän velvollisuutemme.
<SPEAKER ID="489" NAME="Wolf Klinz" LANGUAGE="DE">
Arvoisa puhemies, esitän vain joitain lyhyitä huomautuksia. Haluan ensiksi kiittää komission jäsentä ja kaikkia parlamentin jäseniä heidän ystävällisistä sanoistaan. Olen ilahtunut siitä, että yhdytte näkemyksiini. Yhteistyömme on itse asiassa auttanut saattamaan eri tavoitteet tasapainoon. Nämä tavoitteet ovat toisaalta pk-yritysten pääoman saannin helpottaminen ja hallinnollisen taakan vähentäminen ja toisaalta sijoittajansuojan parantaminen ja takaaminen sekä todellisten eurooppalaisten sisämarkkinoiden luomisen edistäminen.
<P>
Kun tämä esitedirektiivin uusi versio tulee tarkistettavaksi muutaman vuoden kuluttua, toivon, että voimme silloin luoda yhteyden esitedirektiivin sekä väärinkäyttöä koskevan direktiivin ja avoimuusdirektiivin välille. Toivon, että voimme kenties jopa valita muiden kuin oman pääoman ehtoisten arvopapereiden kohdalla liikkeellelaskun aloituspaikaksi kotimarkkinoiden sijaan jonkin toisen jäsenvaltion markkinat.
<SPEAKER ID="490" NAME="Puhemies">
(EL) Keskustelu on päättynyt.
<P>
Äänestys toimitetaan keskiviikkona 16. kesäkuuta 2010.
