<CHAPTER ID="006">
Saharov-palkinto 2010 (ilmoitus palkinnon saajasta) 
<SPEAKER ID="108" NAME="Puhemies">
(EN) Hyvät kollegat, olen juuri tullut puheenjohtajakokouksesta. Minulla on suuri etuoikeus ja kunnia ilmoittaa teille meidän kaikkien kannalta tärkeistä tuloksista. Me puolustamme täällä parlamentissa ihmisoikeuksia 500 miljoonan kansalaisen puolesta.
<P>
Käytyään tänään merkittävän keskustelun, jossa asiaa tarkasteltiin laaja-alaisesti ja syventävästi, puheenjohtajakokous päätti myöntää mielipiteenvapauden Saharov-palkinnon 2010 Guillermo Fariñasille.
<P>
(Suosionosoituksia)
<P>
Guillermo Fariñas on riippumaton toimittaja ja poliittinen toisinajattelija. Hän oli valmis uhraamaan ja vaarantamaan oman terveytensä ja henkensä painostuskeinona muutoksien aikaansaamiseksi Kuubassa. Hän ryhtyi nälkälakkoihin vastustaakseen ilmaisunvapauden puutetta Kuubassa ja kyseenalaistaakseen sen, ylläpitäen siten kaikkien niiden toivoa, jotka kannattavat vapautta, ihmisoikeuksia ja demokratiaa.
<P>
Toivon voivani joulukuussa luovuttaa palkinnon hänelle henkilökohtaisesti täällä Strasbourgissa, mikä olisi hyvin merkittävä hetki Euroopan parlamentin ja kaikkien kuubalaisten mielipidevankien kannalta.
<P>
Toivon vilpittömästi, että Naiset valkoisissa (Las Damas de Blanco) -järjestö - toinen kuubalainen Saharov-palkinnon saaja vuodelta 2005 - pääsee yhdessä Guillermo Fariñasin kanssa noutamaan palkinnon henkilökohtaisesti.
<P>
Saanen lisätä, että kaikki ehdokkaat olivat erinomaisia siltä osin, mitä mieltä olemme ihmisoikeuksista ja niiden puoltamisesta kaikkialla maailmassa. Voimme onnitella heitä kaikkia mutta meidän oli tehtävä valinta, eikä muita mahdollisuuksia ollut. Haluan korostaa, että voittajia on paljon kaikkialla maailmassa ja että tuemme heitä kaikkia. Se on syytä toistaa vielä kerran.
<P>
(Suosionosoituksia)
<SPEAKER ID="110" NAME="Marie-Christine Vergiat" AFFILIATION="GUE/NGL">
(FR) Arvoisa puhemies, haluan käyttää työjärjestyspuheenvuoron. Saharov-palkinnon tämänvuotiset myöntämisperusteet ovat mielestäni pöyristyttävät. Katson, että poliittiset valinnat on asetettu ihmisoikeuksien puolustamisen edelle.
<P>
(Suosionosoituksia)
<P>
Saharov-palkinto on nyt myönnetty kuubalaiselle kolmatta kertaa palkinnon historian aikana. Tuomitsen ensimmäisenä tavan, jolla ihmisoikeuksia uhataan Kuubassa. Asiasta ei ole epäilystäkään. Olen aina puolustanut ihmisoikeuksien suojelemista poikkeuksetta. Katson kuitenkin, että Saharov-palkinnon myöntäminen kuubalaiselle kolmatta kertaa palkinnon noin 20-vuotisen historian aikana on jo hieman liikaa, ja antamamme poliittinen merkki heikentää Saharov-palkinnon merkitystä. Tästä syystä ehdotan, että päätöksen Saharov-palkinnon saajasta tekee koko parlamentti eikä puheenjohtajakokous.
<P>
(Suosionosoituksia)
<SPEAKER ID="111" NAME="Puhemies">
(EN) Esityslistalla on seuraavana äänestykset.
<P>
(Äänestysten tulokset ja niiden kulkua koskevat yksityiskohdat: ks. pöytäkirja)
