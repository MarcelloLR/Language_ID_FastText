<CHAPTER ID="012-01">
1. Irak - erityisesti kuolemanrangaistus (mukaan lukien Tariq Azizin tapaus) ja hyökkäykset kristittyjen yhteisöjä vastaan
<SPEAKER ID="309" NAME="Puhemies">
(EN) Esityslistalla on seuraavana keskustelu kuudesta päätöslauselmaesityksestä, jotka koskevat Irakia - erityisesti kuolemanrangaistusta (mukaan lukien Tariq Azizin tapaus) ja hyökkäyksiä kristittyjen yhteisöjä vastaan.
<SPEAKER ID="310" NAME="Bastiaan Belder">
laatija. - (NL) Arvoisa puhemies, komission jäsen, hyvät kollegat, marraskuun 12 päivänä saksalaisen sanomalehden otsikkona oli "Irakin kristittyjä jahdataan kuolemaan asti". Artikkelin kuva esitti kristittyä perhettä, joka haki suojaa pääkaupungissa Bagdadissa sijaitsevasta kirkosta. Perhe oli paennut kirkkoon, kun islamistiterroristit olivat alkaneet määrätietoisesti hyökätä kristittyjen koteihin. Kauhistuttava verilöyly syyrialaisen katolisen kirkon jumalanpalveluksessa 31. lokakuuta ei siis ollut yksittäinen tapahtuma. Mesopotamian kristitty vähemmistö on kokenut suoranaista uskonnollista vainoa jo vuosien ajan. Tämä on valitettava todellisuus Irakissa. Siitä ovat osoituksena Irakin kristittyjen valtava joukkopako. Vuodesta 2003 lähtien kristittyjen määrä Irakissa on laskenut 850 000 kristitystä 350 000 kristittyyn. Näistä 115 000 kristittyä on joutunut siirtymään maan sisällä. Mitä nämä rohkeat "sinnittelijät" - lainausmerkeissä, koska he kuuluvat Irakiin - odottavat EU:lta? Kyseessä kuitenkin on kristitty vähemmistö, jonka historialliset juuret Irakissa voidaan jäljittää ensimmäiselle vuosisadalle ja jonka kirkot ja luostarit ovat maailman vanhimpia. Pyydän EU:lta kolmea konkreettista avustustoimenpidettä Irakin kristittyjä varten. Ensinnäkin tukekaa Irakin kristittyjä, jotka ovat paenneet kurdialueelle uutta elämää varten. Antakaa heille tulevaisuus heidän omassa maassaan. Sama koskee kristittyjen vähemmistöä Niniven tasangolla. Antakaa EU:n tukea ammattikoulutukselle, töitä nuorisolle ja lainoja uusille yrityksille. EU:n toimielinten on myös kehotettava Irakin hallitusta - ja kyseessä on erittäin kiireellinen asia - jättämään henkilökortin omistajan uskontoa koskevan merkinnän pois henkilökorteista, koska poisjättämisellä parannettaisiin huomattavasti uskonnollisten vähemmistöjen, varsinkin kristittyjen, henkilökohtaista turvallisuutta. Nykyinen käytäntö henkilökortin omistajan uskonnon ilmoittamisesta henkilökorteissa myös johtaa muun muassa syrjintään työmarkkinoilla ja siihen, että ihmiset vaihtavat uskontoaan. Parlamentin tasolla pyydän suhteista Irakiin vastaavaa valtuuskuntaa osoittamaan Irakin parlamentin viidelle kristitylle jäsenelle halukkuutemme auttaa heitä sanoin ja teoin näinä epävarmoina aikoina. Arvoisa puhemies ja komission jäsen, olen tietenkin joka tapauksessa tyytyväinen kaikkiin EU:n ja Irakin parlamenttien välisiin yhteyksiin, joilla pyritään tukemaan tätä kehittyvää demokratiaa. Olen myös erittäin tyytyväinen siihen, että kollegani Mario Mauro aikoo pian esitellä ulkoasiainvaltiokunnalle mietinnön Euroopan unionista ja Irakista. Tämä on hyvin tärkeää. Lopuksi neuvosto ja komissio - neuvosto ei itse asiassa ole täällä edustettuna, mutta siitä huolimatta - luotan siihen, että te jatkatte tarmokkaita ponnisteluja, jotta Irakin viranomaiset saadaan toteuttamaan kaikki mahdolliset toimet sen varmistamiseksi, että kristityt yhteisöt ja kirkot Mesopotamian historiallisella alueella edes säilyvät.
<SPEAKER ID="311" NAME="Véronique De Keyser">
laatija. - (FR) Arvoisa puhemies, Irakin sodan jälkeen tätä valtiota ei niinkään ole vapautettu sotilasdiktatuurista, vaan se on ennemminkin hukkumassa väkivaltaan. Saddam Husseinin hirttämiseen liittyvä spektaakkeli ei millään tavalla vähentänyt tätä väkivaltaa. Se on päinvastoin lisännyt jännitystä kyseisessä valtiossa.
<P>
Tiedätte, että Euroopan unioni torjuu lakkaamatta kuolemanrangaistusta. Uskomme, että jos kuolemanrangaistuksista luovutaan EU:ssa, me olemme auttaneet ottamaan uuden askeleen ihmiskunnan kehityksessä. Tämän takia pidämme häpeällisenä sitä, että Saddam Husseinin kanssa työskennellyt Tariq Aziz ja kaksi hänen avustajaansa hirtetään. Tämä ei johdu siitä, että Tariq Aziz - kuten varsin hyvin tiedän - oli itse asiassa henkilönä uskomaton persoona, joka valitettavasti osallistui totalitaariseen järjestelmään. Minä kuitenkin uskon - ja esitän tämän täysin henkilökohtaisena mielipiteenä - että varsinkin viimeisinä hetkinä hän pyrki kaikin voimin vapauttamaan valtionsa.
<P>
Tariq Azizin tapaus ei kuitenkaan ole kaikista tärkein. Emme voi huomenna esittää televisioruuduillamme Tariq Azizin hirttämistä Irakin vapauttamisen symbolina. Siksi pyydän, että kollegani äänestäisivät tämän päätöslauselman puolesta. Päätöslauselmassa on myös kappale, joka koskee kristittyjen vainoa Irakissa ja josta olen samaa mieltä.
<SPEAKER ID="312" NAME="Anneli Jäätteenmäki">
laatija. - (EN) Arvoisa puhemies, kuolemanrangaistus on vastoin ihmisoikeuksien yleismaailmallisessa julistuksessa tunnustettua oikeutta elämään. Se kuvastaa ihmisoikeuksien äärimmäistä kieltämistä.
<P>
Vuonna 2009 kuolemanrangaistuksia pantiin kuitenkin täytäntöön 18 valtiossa. Irakissa teloitettiin yli 120 ihmistä, ja Iranissa pantiin täytäntöön jopa 388 teloitusta. Kuolemanrangaistukseen turvautuvat valtiot - mukaan luettuina Yhdysvallat ja Kiina, ja listaa voidaan jatkaa - toteavat, että ihmiset teloitetaan oikeuden nimissä. Kuolemanrangaistuksella ei ole mitään tekemistä oikeuden kanssa.
<P>
Euroopan unioni on voimakkaasti sitoutunut edistämään kuolemanrangaistuksen poistamista kaikkialta ja tavoittelee tälle periaatteelle yleismaailmallista hyväksyntää. Tämä päätöslauselma on tärkeä muistutus siitä, että meidän on jatkettava kuolemanrangaistuksen torjuntaa. Pyydämme Irakin hallitusta luopumaan kuolemanrangaistuksen täytäntöönpanosta.
<SPEAKER ID="313" NAME="Peter van Dalen">
laatija. - (NL) Arvoisa puhemies, ääri-islamilaisuuden tummat pilvet kerääntyvät koko maailman ja erityisesti Lähi-idän ylle. Pakistanissa Asia Bibi on todennut, että armahduksestaan huolimatta hän on ääriliikkeiden näkökulmasta edelleen uhka. Valitettavasti hänen on muutettava toiseen maahan. Kristityt ovat paenneet suurina joukkoina myös Irakissa. He ovat järjestäen ääriliikkeiden uhreja. Irakissa uskonnollista yhteisöä, joka on elänyt alueella ääriliikkeiden edustajia kauemmin, ollaan häätämässä pois erittäin raa'alla tavalla. Tämän takia kristityt ansaitsevat tukemme. Heidän on annettava elää yhdessä, jotta he voivat harjoittaa uskontoaan. Tämän takia pyydän, että komissio käsittelisi tätä asiaa tärkeimpänä kysymyksenä. EU:n vankkaa tukea tarvitaan kiireellisesti, jotta irakilaisia ryhmiä voidaan hillitä. Tämän jälkeen voimme ehkä estää lopullisesti sen, että ääri-islamistit sulkevat ja lukitsevat kirkonovia Irakissa.
<SPEAKER ID="314" NAME="Frieda Brepoels">
laatija. - (NL) Arvoisa puhemies, hyvät kollegat, Vihreät / Euroopan vapaa allianssi -ryhmä tukee täysimääräisesti kahta päätöslauselman kohtaa. Ensinnäkin meidän on edelleen torjuttava kuolemanrangaistusten täytäntöönpanoa ja esitettävä vetoomuksia siitä, että Tariq Azizin ja kahden muun entisen virkamiehen kuolemanrangaistus kumotaan. Kaikkien Irakin kansalaisten on myös saatava harjoittaa uskontoaan kyseisessä valtiossa, ja me tuomitsemme kaikki hyökkäykset kyseistä vapautta vastaan. Olemme tyytyväisiä näihin kahteen kohtaan, mutta ryhmäni ei ole yhtä tyytyväinen siihen, mitä päätöslauselmasta on jätetty pois. Vaikuttaa siltä, että Euroopan parlamentti ei halua keskustella niistä Irakissa tapahtuneista ihmisoikeuksien rikkomuksista, joista me, EU:n jäsenvaltiot, olemme osittain vastuussa. Ulkomaiset joukot ovat antaneet Irakin turvallisuusjoukkojen pahoinpidellä vankeja ja jopa kiduttaa heitä ja tappaa heidät. Tämän vuoden maaliskuussa Yhdistynyt kuningaskunta sai tästä tuomion Euroopan ihmisoikeustuomioistuimessa. Wikileaks-sivuston äskettäiset paljastukset ovat vahvistaneet, että käytännöt ovat olleet käytössä. Niitä ei voida hyväksyä. Tämän takia olisimme halunneet, että nämä käytännöt, joihin sekä Yhdysvaltain että EU:n joukot ovat syyllistyneet, tuomitaan voimakkaasti. Päätöslauselmassa olisi myös ollut paikallaan viitata YK:n ihmisoikeusvaltuutetun Navi Pillayn pyyntöön siitä, että toisaalta väitteet laittomista kaappauksista ja toisaalta väitteet pahoinpitelyistä ja murhista irakilaisissa vankiloissa olisi tutkittava perusteellisesti. Yhdistyneen kuningaskunnan äskettäin käynnistämää, tätä asiaa koskevaa tutkimusta olisi seurattava tarkemmin, ja joukkojaan kyseiselle alueelle lähettäneiden jäsenvaltioiden on saatettava omat kansalaisensa vastuuseen rikoksistaan. Myös komission ja neuvoston on vaadittava asiaa. Hiljaa pysyminen ei enää ole vaihtoehto.
<SPEAKER ID="315" NAME="Miguel Portas">
laatija. - (PT) Arvoisa puhemies, olemme kaikki luultavasti samaa mieltä siitä, että Tariq Azizin, Saddam Husseinin valtakauden aikaisen Irakin pääministerin, teloittaminen on selvästikin traaginen farssi. Kyseessä on mies, joka on jo tuomittu elinkautiseen vankeuteen. Siitä emme ole eri mieltä, mutta en usko, että voimme keskustella teloituksesta ja tuomita sen ilman, että samalla mainitaan ne yli 900 kuolemanrangaistusta, jotka Irakin presidenttineuvosto on jo pannut täytäntöön. Meidän velvollisuutenamme on antaa yhtä suurta painoarvoa niin laajalti tunnetuille henkilöille kuin heikommin tunnetuille henkilöille. Myös me haluamme tietenkin tuomita islamistien terroriteot kristittyjä yhteisöjä vastaan. Emme kuitenkaan voi tukahduttaa niiden 30 000 henkilön ääntä, joita pidetään Irakissa vangittuina ilman syytteitä sotilasmiehityksen takia, emmekä voi jättää huomiotta sitä, miten tämä on lietsonut konflikteja ja ongelmia Irakin yhteiskunnassa. Tämän päätöslauselman ongelmana on se, että monet asiat jätetään huomiotta. Siksi ryhmäni on laatinut oman päätöslauselmansa.
<SPEAKER ID="316" NAME="Constance Le Grip" LANGUAGE="FR">
Arvoisa puhemies, haluan toistaa tässä Irakia, Tariq Azizin kuolemantuomiota ja Irakin kristittyjen tilannetta koskevassa keskustelussa uudelleen, että ryhmäni, Euroopan kansanpuolue (kristillisdemokraatit), vastustaa kuolemanrangaistusta täysimääräisesti.
<P>
Haluaisin kuitenkin ennen kaikkea ilmaista ryhmäni ärtymyksen siihen, että Irakissa oleskelevien kristittyjen tilanne on heikentynyt huomattavasti, ja esittää vahvat näkemyksemme äskettäisistä kuolettavista iskuista Irakin kristittyjä yhteisöjä vastaan, etenkin Bagdadin syyrialaisessa kirkossa 31. lokakuuta tapahtuneesta pelkurimaisesta panttivankien ottamisesta, jossa 58 ihmistä sai surmansa. Haluamme tietenkin ilmaista tukemme uhreille ja heidän perheilleen.
<P>
Haluamme tämän keskustelun yhteydessä pyytää Irakin viranomaisia painokkaasti ja vakavasti tekemään kaikkensa Irakin kristittyjen turvallisuuden ja koskemattomuuden takaamiseksi, kaikkien uskonnon harjoittamiseen Irakissa käytettävien paikkojen suojaamiseksi, Irakin kristittyjen ja muiden uskonnollisten yhteisöjen ja uskonnollisten vähemmistöjen uskonnonvapauden takaamiseksi sekä entisten ryhmien välisen väkivallan vähentämiseksi. Pohjimmiltaan kyseessä on rauha, kansallinen vakauttaminen kyseisessä valtiossa sekä vapautta ja suvaitsevaisuutta koskevien arvojemme puolustaminen.
<SPEAKER ID="317" NAME="Mario Mauro" AFFILIATION="PPE">
(IT) Arvoisa puhemies, hyvät kollegat, Tariq Azizin kuolemantuomio ja vainottuihin kristittyihin liittyvät käänteet ovat aiheita, jotka olisi kenties pitänyt pitää erillään toisistaan. Ehkä on kuitenkin hyvä, että keskustelemme niistä yhdessä, koska haluamme tässä päätöslauselmassa todeta, että haluamme Irakiin ja Irakille oikeudenmukaisuutta.
<P>
Haluamme Irakiin oikeudenmukaisuutta, koska kristityt, jotka ovat joutuneet useiden vallasta taistelevien ryhmien fundamentalististen pyrkimysten uhreiksi, ovat eittämättä syyttömiä. Haluamme oikeudenmukaisuutta Irakille, koska käynnissä olevaa menettelyä vakauden ja demokratian palauttamiseksi kyseiseen valtioon ei ole syytä tuomita ikuisesti vain siksi, että mies, joka saattaa olla syyllinen, mutta joka eittämättä ei ansaitse teloitusta, aiotaan teloittaa.
<P>
Siksi uskon, että päätöslauselmalla on välineenä enemmän käytännön vaikutusta, jos me myös otamme nämä tuomitsemiset ja aiheet mukaan EU:n ja Irakin väliseen sopimukseen. Sopimuksella voidaan käytännössä säätää, että meidän on asetettava ehtoja taloudellisten sopimusten tekemiselle. Näihin ehtoihin kuuluvat myös ihmisoikeuksien kunnioittaminen ja Irakin kristittyjen kunnioittaminen.
<SPEAKER ID="318" NAME="Ana Gomes" AFFILIATION="S&amp;D">
(PT) Arvoisa puhemies, Irak ja irakilaiset kokivat ja kärsivät mitä erilaisimpia kauhuja diktaattori Saddam Husseinin käsissä. Tämän jälkeen, vuodesta 2003 lähtien, maassa on kärsitty kauhistuttavista ihmisoikeusrikkomuksista, myös pidätyksistä, kaappauksista ja kuolemantuomioiden laittomasta toimeenpanosta ulkomaisen sotilasvallan alla. Tämän takia on erityisen merkittävää, että presidentti Talabani on todennut, että koska hän on sosialisti ja humanisti, hän kieltäytyy allekirjoittamasta Tariq Azizin teloitusmääräystä. Mielestäni on olennaisen tärkeää, että me parlamentissa toteamme vastustavamme kuolemantuomiota riippumatta siitä, mistä henkilöstä tai uskonnosta on kyse, ja että me emme pyri Tariq Azizin kuolemantuomion kumoamiseen vain siksi, että hän on kristitty. Minä ja kaikki kollegani tietenkin tuomitsemme täysin kaikki iskut Irakin kristittyä yhteisöä vastaan - yhteisöä, joka on osa Irakin kulttuuriperintöä, jota ennen kaikkea irakilaiset arvostavat ja jonka he osaavat säilyttää. Emme kuitenkaan saa unohtaa, että terroristien ja uskonnollisten ryhmien väkivallasta Irakissa ovat kärsineet eniten muslimit riippumatta siitä, ovatko he šiioja, sunneja vai muita. On entistä tärkeämpää, että me, Euroopan unioni, paneudumme suhteisiimme Irakiin ja keskustelemme Irakin parlamenttiin kuuluvien kollegoidemme kanssa tästä asiasta ja erityisesti tarpeesta kuolemantuomion poistamiseen.
<SPEAKER ID="319" NAME="Marietje Schaake" LANGUAGE="EN">
Arvoisa puhemies, kuolemanrangaistusten toimeenpano keskeytettiin Irakissa vuonna 2003 tapahtuneen Yhdysvaltojen johtaman valloituksen jälkeen, mutta aloitettiin uudelleen elokuussa 2004. Sen jälkeen sadat ihmiset on tuomittu kuolemaan ja useat teloitettu.
<P>
Ihmisoikeusrikkomuksiin syyllistyneiden tahojen saattaminen oikeuteen on ratkaisevan tärkeää vakaan tulevaisuuden kannalta missä tahansa valtiossa, myös Irakissa. Poliitikkojen ja entisten poliitikkojen ei pitäisi olla poikkeuksena, sillä he ovat perimmäisessä ja usein suorassa vastuussa tällaisista rikkomuksista. Tiedetään hyvin, että ihmisoikeusrikkomukset Irakissa Saddam Husseinin alaisuudessa, kuten Tariq Azizin ja muiden tapauksessa, ovat olleet erittäin vakavia. Oikeudenmukaiset oikeudenkäynnit ja asianmukaiset menettelyt ovat korvaamattoman tärkeitä vakauden takaamisessa ja paremman tulevaisuuden rakentavassa edistämisessä.
<P>
Euroopan unioni on arvojen yhteisö ja ainutlaatuinen paikka maailmassa, erityisesti kun kyseessä on kuolemanrangaistus, jonka olemme lakkauttaneet täysin. Suhteissamme muihin valtioihin, olipa kyseessä Yhdysvallat, Kiina, Iran tai Irak, esitämme niille vetoomuksen siitä, että ne eivät rangaistuksena kieltäisi ihmisiltä perimmäistä oikeutta - oikeutta elämään.
<P>
Jalal Talabani on todennut, että hän ei allekirjoita Tariq Azizin teloittamista koskevaa määräystä, ja me olemme tähän eleeseen tyytyväisiä. Sen pitäisi olla osa oikeusvaltion periaatteisiin perustuvaa yhteiskuntaa, jossa ihmisoikeuksia kunnioitetaan. EU on valmis auttamaan Irakin hallitusta kehittymään tähän suuntaan ja varmistamaan, että ihmisoikeuksien rikkojat saatetaan oikeudenmukaisesti vastuuseen teoistaan.
<P>
Irakin vakaus on hauras, ja se voi hyvinkin häiriintyä valtion tukemien teloitusten takia. Kansalaisoikeuksia ja poliittisia oikeuksia koskevan kansainvälisen yleissopimuksen toisen valinnaisen pöytäkirjan sekä ihmisoikeussopimuksen kolmannentoista lisäpöytäkirjan allekirjoittaminen ja ratifioiminen auttaisi vahvistamaan Irakin kannan ihmisoikeusrikkomuksiin. Se olisi myös myönteinen askel kohti sen ottamista mukaan kansainväliseen yhteisöön.
<SPEAKER ID="320" NAME="Marie-Christine Vergiat" LANGUAGE="FR">
Arvoisa puhemies, ryhmäni, Euroopan yhtyneen vasemmiston konfederaatioryhmä / Pohjoismaiden vihreä vasemmisto, ei ole osallistunut tätä aihetta koskevaan päätöslauselmaan, eikä Tiibetiä koskevaan päätöslauselmaan. Nämä torstai-iltapäivän istunnot ovat muuttuneet entistä surrealistisemmiksi täällä parlamentissa, paitsi havaitsemamme tyhjyyden, myös käsiteltyjen aiheiden ja niiden käsittelytavan osalta. Kannat, joilta jotkut täällä tarkastelevat yhtä tai toista valtiota tai yhtä tai toista aihetta, ovat vastoin ihmisoikeuksien yleismaailmallista ja jakamatonta käsitettä, joka määritellään yksityiskohtaisesti kansainvälisissä teksteissä, joita väitämme tukevamme.
<P>
Tämä tapa tarkastella ja tehdä asioita heikentää Euroopan unionin uskottavuutta tässä asiassa ja hyödyttää niitä, jotka sanovat, että eurooppalaisilla on länsimainen näkemys ihmisoikeuksista ja että he yrittävät jälleen kerran pakottaa muut noudattamaan omaa malliaan.
<P>
Hyvät kollegat, tuomitsen kanssanne kuolemantuomiot, myös Tariq Azizin kuolemantuomion, sekä teloitukset, jotka ovat erittäin yleisiä Irakissa, mutta jotka myös vaikuttavat naisiin ja lapsiin. Toivon, että olisimme tuominneet samalla tavalla niiden tuhansien ihmisten tilanteen, jotka on pidätetty syyttä, ilman oikeudenkäyntiä, ja joita on kidutettu. Toivon, että olisimme tämän konfliktin osalta tuominneet Irakin joukkojen ja miehitysjoukkojen vallan väärinkäyttöön liittyvät tapaukset ja tuominneet lapsisotilaat ja - etenkin tänään, naisiin kohdistuvan väkivallan torjunnan kansainvälisenä teemapäivänä - väkivallan, josta naiset joutuvat Irakissa kärsimään. Toivoin myös, että olisimme tuominneet tavan, jolla Yhdysvallat on hylännyt Ashrafin leirin ilman, että se olisi ottanut vastuuta siellä asuvista sadoista ihmisistä.
<P>
Arvoisa puhemies, GUE/NGL-ryhmä äänestää kaikista näistä syistä tyhjää tästä päätöslauselmasta, samoin kuin Tiibetiä koskevasta päätöslauselmasta.
<SPEAKER ID="321" NAME="Franz Obermayr" AFFILIATION="NI">
(DE) Arvoisa puhemies, viisi ihmistä sai 10. marraskuuta surmansa kristittyjä vastaan tehdyssä pommi-iskussa, ja vain muutamaa päivää aikaisemmin hyökättiin katoliseen kirkkoon. Sata ihmistä otettiin panttivangiksi, ja 40 ihmistä kuoli tämän seurauksena. Viime vuosina Irakista on paennut 900 000 kristittyä. Nämä tapahtuvat antavat surullisen kuvan kristittyjen tilanteesta Irakissa ja koko Lähi-idän alueella. Tapaukset eivät ole yksittäisiä, vaan ennemminkin osa yleistä suuntausta, joka kehittyy EU:n rajoilla sekä Egyptissä ja toisinaan myös Turkissa. EU:lla pitäisi olla valmiudet painostaa vastapuolia riittävästi, jotta kristittyjen syrjintää torjuttaisiin. Hyvänä esimerkkinä on Kyproksen pohjoisosa, jossa noin 150 kirkkoa on tuhottu tai muutettu moskeijaksi Turkin miehityksestä lähtien ja jossa on jäljellä vain yksi kirkko, jossa kristitty väestö voi pitää jumalanpalveluksen kerran vuodessa. Kannattaa muistaa, että en puhu Irakista, vaan Välimeren saaresta Euroopan laitamilla.
<P>
Mielestäni olisi järkevää ottaa käyttöön pysyvä järjestelmä kristittyjen vainojen valvomiseksi. Tämän jälkeen olisi toteutettava konkreettisia toimenpiteitä, esimerkiksi sisällytettävä EU:n kanssa tehtäviin kansainvälisiin kauppasopimuksiin johdonmukaisesti lausekkeita, joilla kielletään kristittyjen vainoaminen. Emme voi sallia tilannetta, jossa haluamme tehdä kauppaa, mutta olemme valmiita katsomaan kristittyjen vainoa läpi sormiemme.
<P>
Haluan lopuksi sanoa muutaman sanan entisestä ulkoministeristä Azizista. Myös Saddam Husseinin hallinnon entisillä jäsenillä on oikeus asianmukaiseen oikeudenkäyntiin. Kostoksi tehtäville teloituksille ei ole tilaa. Jopa nämä entiset ministerit ansaitsevat oikeudenmukaisen oikeudenkäynnin. Tilannetta ei voida hyväksyä, varsinkaan nuoressa valtiossa, joka yrittää kehittyä demokraattiseksi. Tämän takia kehotan EU:ta toteuttamaan asianmukaiset toimenpiteet ja etenemään asiassa selvästi.
<SPEAKER ID="322" NAME="Esther de Lange" AFFILIATION="PPE">
(NL) Arvoisa puhemies, Euroopan unionin turvallisessa ympäristössä uskonto ja kirkossa käyminen katsotaan yksityiseksi asiaksi. Kuitenkin Irakissa avoimuus kristinuskosta on osoitus vähintäänkin poikkeuksellisesta rohkeudesta. Olemme tänään tuominneet sunnuntaina 31. lokakuuta tapahtuneen kauhistuttavan hyökkäyksen, mutta tällä välin on tapahtunut uusia hyökkäyksiä, jotka ovat jälleen vaatineet ihmishenkiä. Viime maanantaina kaksi veljestä surmattiin Mosulin kaupungissa. Kollegani Bastiaan Belder on esittänyt teille luvut Irakiin jääneiden irakilaisten kristittyjen jatkuvasti pienentyvästä määrästä. Vähintään 100 000 näistä kristityistä on myös joutunut siirtymään oman maansa sisällä. Tämä todella näyttää tiettyjen ryhmien kohdistetulta strategialta ajaa kyseinen ihmisryhmä pois. Arvoisa komission jäsen, me EU:ssa emme voi seurata tilannetta vain sivusta. Euroopan unionin on ensinnäkin keskusteltava asiasta Irakin viranomaisten kanssa - viranomaiset ovat valitettavasti edelleen heikossa asemassa - ja kannustettava näitä viranomaisia ryhtymään toimeen. Haluan kuitenkin mennä askeleen pidemmälle ja - kuten Mario Mauro totesi - todella sisällyttää tällä hetkellä keskusteltavana olevaan Irakin kanssa tehtävään kumppanuussopimukseen yhtenä painopistealana turvallisen elinympäristön irakilaisille kristityille Irakissa. Suhteista Irakiin vastaavan valtuuskunnan varapuheenjohtajana valvon edelleen tilannetta ja odotan kiinnostuneena komission näkemyksiä asiasta.
<SPEAKER ID="323" NAME="Mitro Repo" AFFILIATION="S&amp;D">
(FI) Arvoisa puhemies, on järkyttävää ja sietämätöntä, kuinka moni viaton on jälleen joutunut kärsimään Irakissa uskontonsa tähden.
<P>
Hyökkäykset uskonnollisia yhteisöjä vastaan ovat tuomittavia aina ja kaikkialla. Oikeus kaikkien uskonnollisten ryhmien kokoontumiseen ja uskonnonharjoittamiseen on oltava ehdoton. Euroopan unioni ei kanna huolta vain kristityistä. Uskonnon- ja omantunnonvapauden tulee koskea kaikkia yhtäläisesti. Tämän yleismaailmallisen ihmisoikeuden turvaaminen on myös paras tae ehkäistä konflikteja etukäteen ja ratkaista niitä.
<P>
Tämä päätöslauselma on mielestäni Euroopan parlamentilta vahva tuki Irakin kansalle, kehotus toimia väkivaltaa ja terroria vastaan ja taistella päättäväisesti demokratian ja yleisen ihmisarvon puolesta.
<SPEAKER ID="324" NAME="Tunne Kelam" AFFILIATION="PPE">
(EN) Arvoisa puhemies, ääriryhmät ovat surmanneet yli 50 kristittyä Irakissa yhden kuukauden aikana.
<P>
Irakin uuden hallituksen erityistehtävänä on taata turvallisuus, oikeudenmukaisuus ja yhtäläiset oikeudet kaikille uskonnollisille yhteisöille. Vain tällä tavalla Bagdad saa kunnioitusta ja luottamusta paitsi sisäisesti, myös suhteissa Euroopan unioniin.
<P>
Tilanne useissa Lähi-idän valtioissa, joista perinteisten kristittyjen vähemmistöjen on paettava, on hälyttävä. Useimmat Irakin assyrialaiset ovat nykyisin joutuneet siirtymään maan sisällä. Mielestäni on erittäin tärkeää, että Catherine Ashton ottaa yhteisen ulkopolitiikan toteuttamisen yhteydessä säännöllisesti esille uskonnonvapautta koskevan ongelman ja että tuleviin EU:n ja kolmansien maiden välisiin sopimuksiin sisällytetään lauseke uskonnonvapauden kunnioittamisesta.
<SPEAKER ID="325" NAME="Justas Vincas Paleckis" AFFILIATION="S&amp;D">
(LT) Arvoisa puhemies, Irakin kristitty yhteisö on kuluneen vuoden aikana kokenut entistä enemmän uskonnollista väkivaltaa ja vainoa. Kristityt pakenevat Irakista peläten pommituksia ja joukkomurhia. Vaikka tuomitsen kauhistuttavat terrori-iskut, haluan itse asiassa todeta, että Yhdysvaltain hyökkäys pahensi tätä tilannetta. Näin ollen on Yhdysvaltojen vastuulla kehittää tilannetta paremmaksi. Uskonnollinen ja kansallinen hajanaisuus ja molemminpuolinen viha ovat yleisesti saaneet Irakissa sellaiset mittasuhteet, että koko valtio on vakavassa vaarassa. Demokraattinen maailma odottaa, että Irakin hallitus lakkauttaa kuolemanrangaistuksen mahdollisimman pian. Olen tyytyväinen siihen, että Irakin presidentti on päättänyt olla allekirjoittamatta Tariq Azizin teloitusmääräystä. Seuraamme kuitenkin tarkasti, miten Irakin parlamentti käyttäytyy tässä asiassa.
<SPEAKER ID="326" NAME="Bernd Posselt" AFFILIATION="PPE">
(DE) Arvoisa puhemies, on pöyristyttävää, että näitä nykyisin Irakina tunnetulla maantieteellisellä alueella elävien kristittyjen yhteisöjä uhkaa 2 000 vuoden olemassaolon jälkeen häviäminen, erityisesti kun otetaan huomioon länsimaiden viime vuosina toteuttama väliintulo sekä se, että asiat tapahtuvat Euroopan unionin tukeman demokraattisen hallituksen alaisuudessa. Emme voi sallia tätä. Uskonnonvapautta koskevia yleisiä kysymyksiä lukuun ottamatta tämä on äärimmäisen pöyristyttävää, ja olen tyytyväinen siihen, että useat Irakin kristityt piispat matkustavat Strasbourgiin joulukuussa antaakseen meille yksityiskohtaista tietoa omien uskonnollisten yhteisöjensä tilanteesta.
<P>
On tehtävä selväksi, että satunnaiset, jo tavaksi muodostuneet eleet eivät riitä, vaan että olemme aidosti vastuussa asiasta. Kahdeksankymmentä prosenttia eurooppalaisista on kristittyjä. Olemme tietenkin yleisen uskonnonvapauden puolella, mutta kuka varmistaa näiden ihmisten edun, jos me emme sitä tee? Nämä ihmiset ovat selvinneet jopa Saddam Husseinin julmasta valtakaudesta heidän kotimaassaan, mutta nyt heidän koko olemassaolonsa on uhattuna.
<P>
Tämän takia Euroopan parlamentin on keskitettävä ihmisoikeuksia koskevaa työtään tälle alalle. Pyydän, että Catherine Ashton toimii vastaavalla tavalla ja tiedottaa meille säännöllisesti näiden kristittyjen tilanteesta.
<SPEAKER ID="327" NAME="Bogusław Sonik" AFFILIATION="PPE">
(PL) Arvoisa puhemies, kristittyjen surmaamiselle ei näy loppua; tänään Irakissa, Nigeriassa, Egyptissä ja Afganistanissa, eilen Sudanissa, Intiassa ja Indonesiassa, ja huomenna, jos heitä ei vielä ole tapettu, jos he eivät vielä ole joutuneet joukkovainojen, väkivallan, raiskausten ja vihamielisyyden uhreiksi, heidän on elettävä kuin paariat, salattava uskonsa jopa niissä paikoissa, joissa heidän kulttuuriset, poliittiset ja taloudelliset juurensa ovat paljon vanhempia kuin heidän kotimaahansa ilmestynyt islaminusko. Länsimaiden muslimiälykköjen vetoomuksista huolimatta heidän kotimaissaan ei tapahdu mitään heidän turvallisuutensa takaamiseksi. Heidän ainoana virheenään on saman uskonnon harjoittaminen eurooppalaisten ja amerikkalaisten kanssa.
<P>
Vuonna 2010 islamilainen fundamentalismi on tuhonnut Kristusta seuraavat arabit meidän silmiemme edessä. Mikään ihmisryhmä ei ansaitse sellaista kohtaloa. On syytä huomauttaa, että yhdessäkään kristilliseen kulttuuriin perustuvassa valtiossa muslimeja ei kohdeltaisi yhtä pahasti kuin muslimimaissa asuvia kristittyjä. Parlamentin on laadittava mietintö kristittyjen tilanteesta muslimivaltioissa, ja EU:n toimielinten on otettava vainoa koskeva kysymys näiden valtioiden kanssa käytävien keskustelujen asialistalle.
<SPEAKER ID="328" NAME="Carl Schlyter" AFFILIATION="Verts/ALE">
(SV) Arvoisa puhemies, kuolemantuomio on epäloogisuuden huipentuma - ihminen tapetaan sen osoittamiseksi, että tappaminen on väärin. Irakin kansalaiset ovat kärsineet äärimmäisestä sorrosta. Ensin diktaattori Saddam Hussein pahoinpiteli ja sorti ihmisiä, joiden mielipiteet eivät vastanneet hänen mielipiteitään, ja ihmisiä, jotka arvostelivat hänen hallintoaan. Nyt kansalaisia hallitsevat miehitysjoukot, jotka ovat kiinnostuneempia vallan keräämisestä aseiden avulla kuin demokratiasta. Miehitysjoukkoja arvostelevien pahoinpitely ja sorto jatkuvat.
<P>
Pahoinpitely ja sorto on kohdistettu kristittyihin. Väkivalta ja sorto on lopetettava Irakissa. Olemme siitä vastuussa. Tätä voitaisiin kutsua etniseksi puhdistukseksi. Juuri siitä tässä on kyse. Ihmiset pakotetaan pois Irakista. Siksi meidän on varmistettava, että me emme pakota heitä pois EU:n alueelta. Tämä on velvollisuutemme. Emme saa lähettää irakilaisia takaisin varmaan kärsimykseen ja sortoon.
<SPEAKER ID="329" NAME="Konrad Szymański" AFFILIATION="ECR">
(PL) Arvoisa puhemies, olen varma siitä, että Irakin hallituksen aikomukset ovat vilpittömiä. Meidän kaikkien on kuitenkin yritettävä suojella maailman kristittyä yhteisöä. Nykyisin kyseistä yhteisöä syrjitään, sitä vastaan hyökätään ja sen jäseniä jopa murhataan vain yhdestä syystä: jotta se jättäisi alueen, jolla se on elänyt jo lähes kaksituhatta vuotta.
<P>
Euroopan unionin on toimittava rohkeammin tässä asiassa ilman, että huomiota kiinnitetään poliittisen korrektiuden sanelemaan itsesensuuriin, joka on nähtävissä myös tämän pian hyväksyttävän päätöslauselman tekstissä. Irakin kristittyjen nykyinen suojeleminen tarkoittaa tietenkin sitä, että meidän on pidettävä huolta uudelleensijoittuvista ihmisistä ja otettava heidät vastaan kotimaissamme - ja hyväksyttävä poliittiset muutokset Irakissa. Tämän kuitenkin pitää - ja vetoan tällä komissioon ja Catherine Ashtoniin - tämän pitää olla diplomatiamme iskulauseena, tärkeimpänä iskulauseena maailmassa. Uskonnonvapauden, varsinkin kristittyjen yhteisöjen uskonnonvapauden, pitäisi olla EU:n diplomatian lippulaivana.
<SPEAKER ID="330" NAME="Catherine Soullie" AFFILIATION="PPE">
(FR) Arvoisa puhemies, kristityt ovat kiistämättä yksi maailman sorretuimmista uskonnollisista ryhmistä. Lähi-idässä jotkut ääriryhmät katsovat kristittyjen olevan - suora lainaus - oikeutettuja kohteita, ja lopullisena tavoitteena on se, että he yksinkertaisesti poistuvat alueelta - alueelta, jolla kristinusko on saanut alkunsa; alueelta, jolla kristittyjen perinteinen läsnäolo vaikuttaa olennaisesti tietynlaiseen vakauteen. Bagdadin kirkon tapahtumat ovat vain sen tilanteen kärjistymä, jota olemme seuranneet sivusta jo aivan liian kauan.
<P>
Euroopan unionin on maailmanlaajuisena toimijana ja alueen useiden valtioiden liikekumppanina esitettävä painokkaasti paheksuntansa tästä tilanteesta. Syrjintää ei voida hyväksyä missään muodossa. Demokratia saa tällä alueella voiton vasta sitten, kun perustavanlaatuisimpia ihmisoikeuksia, kuten uskonnonvapautta, kunnioitetaan.
<SPEAKER ID="331" NAME="Sergio Paolo Francesco Silvestris" AFFILIATION="PPE">
(IT) Arvoisa puhemies, hyvät kollegat, Euroopan parlamentin on julkisesti ja selvästi tuomittava iskut Irakin kristittyjä vähemmistöjä vastaan. Tämä on kappale syrjinnän ja marttyyriuden pitkää tarinaa, joka on jatkunut jo kaksituhatta vuotta. Siksi on uskomatonta, että se jatkuu tällä kolmannella vuosituhannella edelleen.
<P>
Olen samaa mieltä siitä, että Irakin maltillisia ryhmittymiä ja Kurdistaniin paenneita kristittyjä on tuettava, ja myös siitä, että henkilöllisyystodistuksista on poistettava viittaukset uskonnolliseen vakaumukseen. Tuomitsen kuitenkin tänään asian, joka on mielestäni kaikista järjettömin koko tässä surullisessa asiassa. Kristinuskon symbolina on risti, joka näyttää symboloivan kuolemaa, mutta joka itse asiassa symboloi vapautta, koska Kristittyjen näkökulmasta Kristuksen ristiinnaulitseminen vapautti ihmiskunnan synnistä ja pimeydestä. On täysin uskomatonta, että jotkut ihmiset eivät voi osoittaa kunnioitustaan rauhan symbolille, koska heidät teloitetaan, kun he poistuvat kirkosta, vain siksi, että he ovat käyneet sisällä.
<SPEAKER ID="332" NAME="Janusz Lewandowski" LANGUAGE="EN">
Arvoisa puhemies, Euroopan komissio on parlamentin tavoin erittäin huolissaan - kuten arvoisat parlamentin jäsenet ovat yksiselitteisesti ja selvästi ilmaisseet - ihmisoikeustilanteesta Irakissa. Ulkoasiainneuvosto ilmaisi maanantaina tuomitsevansa jyrkästi äskettäiset terrori-iskut, erityisesti ne, joiden kohteita on käytetty ihmisten kokoontumiseen, mukaan luettuina kristittyjen ja muslimien uskonnon harjoittamiseen käytettävät paikat.
<P>
Neuvosto, joka hyväksyi korkean edustajan / varapuheenjohtajan Catherine Ashtonin päätelmät, korosti myös sitä, että Irakin uuden hallituksen on sitouduttava kansallisen vakauden saavuttamiseen. Tämä tarkoittaa, että sen on edustettava kaikkien Irakin kansalaisten etuja ja tarpeita vakaumuksesta ja etnisestä alkuperästä riippumatta. Ihmisoikeuksien suojeleminen ja edistäminen myös vähemmistöön kuuluvien ihmisten osalta on otettava tärkeimmäksi painopistealaksi. Euroopan unioni ilmaisee vuoropuhelussaan Irakin kanssa usein huolestuneisuutensa ihmisoikeuksista, muun muassa uskonnon tai vakaumuksen vapauden lisäksi myös kuolemanrangaistuksen osalta.
<P>
Kymmenen päivää sitten EU esitti kiireellisen ja suoran vetoomuksen viranomaisille sen takia, että Irakin korkea tuomioistuin päätti tuomita kuolemaan viisi entisen hallituksen edustajaa, mukaan luettuna Tariq Aziz. EU muistutti vastustavansa voimakkaasti kuolemanrangaistuksen toimeenpanoa missä tahansa olosuhteissa ja pyrkivänsä ensin kuolemanrangaistuksen toimeenpanon yleiseen keskeyttämisen. Ihmisoikeudet ovat keskeisessä asemassa kumppanuus- ja yhteistyösopimuksessa, jonka toivomme tekevämme pian Irakin kanssa. Tämä on suora vastaus Esther de Langelle.
<P>
Vuodesta 2003 lähtien tärkeä osa EU:n yhteistyötä Irakin kanssa on koskenut oikeusvaltion periaatteiden vahvistamista sekä ihmisoikeuksien ja perusvapauksien edistämistä esimerkiksi EUJUST LEX -operaation ja yhteisön tuen avulla. On myös osoitettu merkittäviä varoja suojelun ja avun takaamiseksi heikoimmassa asemassa oleville Irakin kansalaisille. Useimmat heistä ovat ilmeisistä syistä joutuneet siirtymään valtion sisäisesti ja asuvat nyt alueilla, joilla vähemmistöryhmien edustajia asuu runsaasti. Työmme on vaihdellut ihmisoikeuksista tiedottamisesta ja ihmisoikeuksien täytäntöönpanosta heikoimmassa asemassa olevien ryhmien joukossa koulujen kunnostamiseen keskustelussa aiemmin mainituilla alueilla, kuten Ninivessä, jossa asuu runsaasti kristittyjä.
<P>
Humanitaarinen apu saavuttaa myös edelleen heikoimmassa asemat olevat ihmiset Irakissa ja sen ulkopuolella. EU:n tukea ei voida osoittaa suoraan tietyille etnisille tai uskonnollisille yhteisöille, mutta sillä pitäisi ja sillä voidaan auttaa heikoimmassa asemassa olevia Irakin kansalaisia, missä tahansa he asuvat.
<P>
Emme aliarvioi Irakin hallituksen haasteita. Ei ole helppoa kitkeä ääriliikkeitä, jotka pyrkivät luomaan uskonnollista jännitettä julmuuksien avulla. Turvallisuus, kehittyminen ja ihmisoikeuksien suojaaminen liittyvät toisiinsa läheisesti. EU sitoutuu edelleen auttamaan Irakia mahdollisimman tehokkaasti, jotta edistyminen kaikissa kolmessa asiassa voidaan taata. Irakin kansalaiset eivät ansaitse yhtään vähempää.
<SPEAKER ID="333" NAME="Puhemies">
(EN) Keskustelu on päättynyt.
<P>
Äänestys toimitetaan pian.
<P>
Kirjalliset lausumat (työjärjestyksen 149 artikla)
<SPEAKER ID="795" NAME="Monica Luisa Macovei" LANGUAGE="EN">
Tuomitsen Euroopan parlamentin muiden jäsenten tavoin Irakissa tapahtuvat jatkuvat murhat, teloitukset ja ihmisoikeusrikkomukset. Irakin kristityn vähemmistön tilanteessa on kyse elämästä ja kuolemasta: lähes 50 Irakin kristittyä surmattiin armottomassa joukkomurhassa Our Lady of Salvation -kirkossa 31. lokakuuta 2010. Human Rights Watch -järjestö arvioi, että vuodesta 2003 lähtien lähes puolet Irakin kristitystä väestöstä, sadattuhannet ihmiset, ovat joutuneet pakenemaan maasta. Meidän on edelleen puolustettava heidän oikeuttaan elämään ja vapauteen. Meidän on puolustettava vähemmistöjen oikeuksia ja tuomittava edelleen murhat, väkivalta, erottelu ja syrjintä etnisen alkuperän tai uskonnollisen vakaumuksen takia. Pyydän komissiota ja neuvostoa käsittelemään Irakin kristittyjen turvallisuutta koskevaa kysymystä kiireellisenä asiana, kun EU jatkaa entistä tiiviimpää yhteistyötä Irakin hallituksen kanssa.
