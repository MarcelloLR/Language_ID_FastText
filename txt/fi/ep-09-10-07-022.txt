<CHAPTER ID="022">
Lentoyhtiöiden konkurssit ja matkustajille maksettavat korvaukset (keskustelu) 
<SPEAKER ID="248" NAME="Puhemies">
(DE) Esityslistalla on seuraavana keskustelu Brian Simpsonin liikenne- ja matkailuvaliokunnan puolesta komissiolle laatimasta suullisesta kysymyksestä, joka koskee lentoyhtiöiden konkursseja ja matkustajille maksettavia korvauksia - B7-0210/2009).
<SPEAKER ID="249" NAME="Brian Simpson" LANGUAGE="EN">
Arvoisa puhemies, haluan kiittää komission jäsentä Tajania läsnäolostaan tänä iltana. Esitin kysymyksen parlamentin liikenne- ja matkailuvaliokunnan puolesta, koska valiokunnan jäsenet olivat erittäin huolestuneita kesän aikana SkyEurope-lentoyhtiön konkurssista ja he pyysivät minua tekemään tämän aloitteen heidän puolestaan.
<P>
On syytä panna merkille, että 77 lentoyhtiötä on mennyt konkurssiin Euroopan unionissa vuodesta 2000 lähtien. On surullista, mutta todennäköistä, että moni muu voi joutua siihen vaikean taloudellisen tilanteen vuoksi. Meidän mielestämme on välttämätöntä, että pyrimme tällä kysymyksellä ainakin avaamaan nyt keskustelun siitä, miten voimme parhaiten suojella kuluttajia ja lentomatkustajia Euroopan unionissa.
<P>
SkyEuropen kotipaikka oli Slovakia. Matkustajat jätettiin pulaan eri kohteisiin ilman majoitusta tai edes lentoa kotiin. Ongelma oli myös se, että monille näille henkilöille kerrottiin, että korvaukset tai palautukset eivät ole mahdollisia, sillä he eivät olleet ostaneet matkalippua luottokortilla tai varanneet sitä matkatoimiston kautta. Kyseessä olivat matkustajat, jotka olivat varanneet liput verkossa omilla tunnuksillaan. Tällainen käytäntö on yleistynyt useiden vuosien ajan.
<P>
Kyseessä ei ole yksittäistapaus. Samanlaisia tapauksia esiintyi kotimaassani Yhdistyneessä kuningaskunnassa viime vuonna, kun Excel Airways joutui konkurssiin ja yli 200 000 ihmistä menetti rahansa eikä saanut mitään korvausta. Heidät jätettiin pulaan monille lentokentille ympäri Eurooppaa ja heille aiheutettiin vieläkin enemmän kustannuksia majoituspaikan ja kotilennon varaamisesta.
<P>
Monet näistä henkilöistä eivät lennä säännöllisesti työnsä tai muiden syiden vuoksi kuten me, ja heillä ei ole tarpeeksi varallisuutta selviytyäkseen tällaisesta hankalasta tilanteesta. Kyseessä ovat yleensä perheet, jotka käyttävät säästönsä perhelomaan ja huomaavat, että heidän kovalla työllä ansaitsemansa rahat menevät hukkaan ilman, että he olisivat siihen itse syypää.
<P>
Tällainen vallitseva käytäntö ei ole selvästikään hyväksyttävä. Meidän pitäisi olla Euroopan unionissa ja Euroopan parlamentissa ylpeitä matkustajien oikeuksia koskevista saavutuksistamme. Lennolle pääsyn epäämistä koskeva korvaus on otettu käyttöön, vaikka tiedämme, että joitain siihen liittyviä kysymyksiä on vielä ratkaistava. Käyttöön on otettu avunsaantia koskevat oikeudet ja matkalippujen hinnoittelun avoimuutta koskeva tiukempi lainsäädäntö sekä ankarat korvaustoimet matkapaketteja koskevassa direktiivissä. Olemme mielestäni kattaneet suurimman osan lentoliikenteen kuluttajansuojasta, mutta jotkut porsaanreiät on tukittava.
<P>
Jos matka varataan matkanjärjestäjän kautta, suoja taataan matkapaketteja koskevalla direktiivillä. Jos matka varataan säännöllisen lentoliikenteen harjoittajalta, suoja taataan niiden järjestelmällä, mutta jos verkossa varataan ainoastaan paikka lennolle, niin matkustaja ei nauti tällaisesta suojasta. Tässä asiassa on ristiriita. Kyseessä on porsaanreikä, jonka Euroopan parlamentti pyrkii komission avustuksella sulkemaan.
<P>
Kysymyksessä on otettu esiin myös ajatus maksuosuuksiin perustuvan korvausrahaston luomisesta, mutta tätä ei olisi nähtävä meidän tai komission pyyntönä. Haluamme ainoastaan avata keskustelun siitä, millä menetelmillä voidaan mahdollisesti saada ratkaistua tämä ongelma parhain päin. Kysymyksen perusajatus on aloittaa vuoropuhelu komission kanssa, jotta voisimme sulkea tämän porsaanreiän ja löytää ratkaisun tähän vakavaan ongelmaan, joka vaikuttaa erityisesti niihin henkilöihin, jotka joutuvat uhreiksi lentoyhtiön maksukyvyttömyystilanteessa.
<P>
Odotan kiinnostuneena yhteistyötä, jotta komissio ja valiokuntani löytäisivät ratkaisun tähän ongelmaan, ja kuuntelen mielelläni toisten jäsenten näkemyksiä asiasta.
<SPEAKER ID="250" NAME="Antonio Tajani">
komission varapuheenjohtaja. - (IT) Arvoisa puhemies, olen kiitollinen Brian Simpsonille ja koko liikenne- ja matkailuvaliokunnalle näin herkän asian saattamisesta parlamentin tietoon. Tämä kysymys antaa minulle mahdollisuuden toistaa virallisesti, mitä viime viikkoina on sanottu monien Euroopan kansalaisten ja matkustajien tiettyjen lentoyhtiöiden konkurssin vuoksi kohtaamista vaikeuksista.
<P>
Kuten Euroopan parlamentti tietää, matkustajien suojeleminen liikenteen kaikilla aloilla on minulle todellinen ensisijainen tavoite. Sanoin sen kuulemistilaisuuden aikana, kun parlamentti antoi minulle luottamuksensa, ja haluaisin toistaa sen tänä iltana. Mielestäni meidän on toteutettava kaikki toimet, jotta saadaan aikaan erityinen oikeudellinen ratkaisu. Näin estetään se - kuten Brian Simpson totesi - että matkustajia, jotka ovat ostaneet normaalin lentolipun lentoyhtiöltä, joka menee myöhemmin konkurssiin, kohdellaan eri tavalla kuin niitä matkustajia, jotka ovat ostaneet lippunsa osana laajempaa matkapakettia.
<P>
Uskon, että ensimmäinen toimi on soveltaa jo käytettävissämme olevia välineitä. Kansalaisten on toisin sanoen hyödynnettävä kaikkia säännöksiä mahdollisimman tehokkaasti, vaikka ne ovat puutteellisia ja johtavat erilaisiin tuloksiin. Tavoitteena on optimoida käytettävissämme olevia resursseja. Esimerkiksi silloin, kun SkyEurope-lentoyhtiö joutui konkurssiin, Euroopan kuluttajansuojakeskuksia kehotettiin antamaan neuvoja kuluttajille heidän oikeuksistaan ja korvausvaatimuksistaan. Meidän on kuitenkin tarjottava matkustajille parempi suoja silloin, kun lentoyhtiö menee konkurssiin. Matkustajien tekemistä varauksista, jotka myöhemmin lakkaavat olemasta voimassa, on oikeus saada korvauksia ja joissakin tapauksissa heillä on myös oikeus palata kotipaikkaan. Tämä on monimutkainen ongelma, joka merkitsee, että meidän on arvioitava tarkkaan toteutettavia toimenpiteitä.
<P>
Komissio on jo aloittanut työn, jotta näihin kysymyksiin saadaan konkreettinen vastaus. Meidän pyynnöstämme on jo tehty tärkeä tutkimus lentoliikenteen alan konkurssien vaikutuksesta erityisesti matkustajiin. Tässä yksityiskohtaisessa tutkimuksessa selvitetään käytännössä konkurssien seurauksia ja niiden vaikutuksia yli 700 miljoonaan matkustajaan, joita kuljetetaan joka vuosi kaikkialla Euroopan unionissa.
<P>
Tässä tutkimuksessa tarjotaan erilaisia mahdollisia skenaarioita, joilla määritellään parhaat ratkaisut erilaisiin konkurssien aiheuttamiin ongelmiin ja erityisesti korvausten ja kotipaikkaan palauttamisen osalta, kuten juuri mainitsin. Korvausten ja palauttamisen osalta on ollut mahdollista laatia erilaisia skenaarioita, jotka koskevat takuurahastojen perustamista, matkustajia tai lentoyhtiöitä koskevien pakollisten vakuutusjärjestelmien kehittämistä ja ajatusta ottaa käyttöön kohdennettuja tarkistuksia kansallisessa konkurssilainsäädännössä.
<P>
Lähetin tämän vuoden helmikuussa tutkimuksen Paolo Costalle, joka toimi silloin liikenne- ja matkailuvaliokunnan puheenjohtajana. Komissio jatkaa nyt tarkastelua erilaisista mahdollisista vaihtoehdoista tämän tutkimuksen perusteella ja se keskittyy erityisesti kuluttajiin ja lentoyhtiöihin aiheutuvaan vaikutukseen. Otamme tämän tarkastelun aikana huomioon keskustelussa esitetyt kaikki näkökohdat ja hyödynnämme kaikkien osapuolten esittämiä kantoja. Samansuuntaisesti komissio aikoo tulevien viikkojen aikana aloittaa laajan julkisen kuulemisen matkustajien oikeuksista lentoliikenteen alalla.
<P>
Tässä yhteydessä - matkapaketteja koskevaa eroja ja erityispiirteitä aliarvioimatta - komissio aikoo ottaa huomioon parhaillaan suoritettavan vaikutustutkimuksen matkapaketteja koskevan direktiivin 90/314/ETY uudelleentarkastelusta. Tähän on syynä se, että yksi julkisen kuulemismenettelyn tärkeimmistä tavoitteista on määrittää lentoyhtiön konkurssista matkustajille aiheutuvat vaikutukset sekä mahdolliset ratkaisut tämän korjaamiseksi. On selvää, että julkisen kuulemisen lisäksi tehdään tutkimus - kuten jo mainitsin - jossa tarkastellaan eri ratkaisujen aiheuttamia vaikutuksia.
<P>
Parlamentin osallistuminen on luonnollisesti ratkaisevan tärkeää. Kun lisäksi otetaan huomioon, kuinka omistautuneesti liikenne- ja matkailuvaliokunta on tehnyt yhteistyötä tämänpäiväisen suullisen kysymyksen aikaansaamiseksi, minä uskon, että voimme tehdä tulevien viikkojen aikana tarkoituksenmukaista yhteistyötä, jotta voimme yhdessä selvittää parhaat keinot matkustajien tarpeisiin vastaamiseksi ja turvata heidän oikeutensa tehokkaasti, kun lentoyhtiö menee konkurssiin.
<SPEAKER ID="251" NAME="Marian-Jean Marinescu">
PPE-ryhmän puolesta. - (RO) Tämänhetkisen maailmanlaajuisen talouskriisin aikana polttoaineen hinta heilahtelee ja kilpailu on tiukempaa, joten lentoyhtiöt ja erityisesti halpalentoyhtiöt elävät hyvin vaikeita aikoja. Matkalippujen hinnan korottaminen ei ole vaihtoehto nykyisessä tilanteessa, ja joidenkin halpalentoyhtiöiden korkeammat palvelumaksut voivat johtaa jopa jyrkempään matkustajamäärän laskuun.
<P>
Lentoyhtiöille aiheutui vuonna 2009 11 miljardin Yhdysvaltojen dollarin taloudelliset tappiot, ja tilanteen parantuminen on odotettavissa vasta seuraavan kolmen vuoden kuluttua. Tämän vuoksi on syntynyt tilanne, jota kukaan ei halua nähdä, eli lentoyhtiöt menevät konkurssiin. Asianmukaisen lainsäädännön puuttumisen vuoksi konkurssin sattuessa ei ole mitään käytännön keinoja saada takaisin matkalippujen vastaavaa arvoa tai saada ulkomaille juuttuneet matkustajat kotiin. Euroopan lentoyhtiöiden tarjoama vaatimaton tuki konkurssiin joutuneen lentoyhtiön matkustajille, kuten SkyEuropen tapauksessa, oli hieno asia sinänsä, mutta sillä tarjotaan vain väliaikainen ratkaisu selviytyä tietystä kriisistä. Emme voi toisaalta aina pitää talouskriisiä tekosyynä tähän ongelmaan, koska lentoyhtiöitä meni jo konkurssiin ennen kuin tämä kriisi pääsi valloilleen.
<P>
Lentoyhtiöiden taloudellisen tilanteen tarkempi valvominen erityisesti halpalentoyhtiöiden tapauksessa, fuusioiden ja yritysostojen tarkempi valvonta sekä merkittävän takuurahaston perustaminen ovat jotain ratkaisuja, joilla voidaan pitkällä aikavälillä tarjota matkustajille suojaa lentoyhtiön joutuessa konkurssiin.
<SPEAKER ID="252" NAME="Saïd El Khadraoui">
S&D-ryhmän puolesta. - (NL) Arvoisa puhemies, arvoisa komission jäsen, hyvät parlamentin jäsenet, ryhmämme on vaatinut keskustelua ilmailualan konkursseja koskevasta ongelmasta, ja on totta, että emme puhu enää yksittäistapauksesta. Kuten kollegani ja valiokuntamme puheenjohtaja Brian Simpson jo totesi, konkursseja on ollut 77 vuodesta 2000 lähtien. On totta, että kyseessä ovat olleet suurimmaksi osaksi pienet yritykset. Tämä tarkoittaa myös, että monen tuhannen henkilön matkalippuihin käyttämät rahat ovat tavalla tai toisella haihtuneet savuna ilmaan tai heidän on vain pitänyt suoriutua tilanteesta omin neuvoin. On syytä pelätä, että lentoliikenteen alalla sattuu muita konkursseja näinä vaikeina taloudellisina aikoina. Sen vuoksi meidän on tehtävä jotain.
<P>
On tietenkin totta, että jäsenvaltioiden on valvottava lentoyhtiöiden luottokelpoisuutta ja taloudellista tilaa - se on aivan asianmukaista - mutta meidän on kehitettävä EU:n tasolla suojamekanismeja, joilla varmistetaan, että lentokentille jääneitä matkustajia ei jätetä oman onnensa nojaan. Sen vuoksi kehotamme komissiota työskentelemään nopeammin erityisen ehdotuksen aikaansaamiseksi etenkin siksi, kuten huomautitte, että järjestelmät ovat jo käytössä muun lainsäädännön (mukaan lukien matkapaketteja varaavia henkilöitä koskeva lainsäädäntö) ansiosta ja niihin sisältyvät takuurahasto ja niin edelleen. Matkanjärjestäjän kautta tai verkossa varattavan matkan välillä on ero, ja tämä on mielestäni toinen asia, joka meidän on ratkaistava.
<P>
Kuulin, että kuuntelette parhaillaan eri osapuolia. Aiotte esittää ehdotuksen ensi vuoden aikana. Minusta meidän olisi pyrittävä tehostamaan toimintaamme: meidän pitäisi ehkä pyrkiä ratkaisuun aikaisemmin sen sijaan, että odotamme ensi vuoden loppuun. Sen vuoksi meidän olisi käsiteltävä erityistä säädösehdotusta viipymättä, jotta voimme järjestää keskustelun eräänlaisen konkurssivakuutuksen käytännön yksityiskohdista.
<P>
Haluaisin lopuksi sanoa, että olen iloinen kuullessani komission jäseneltä, että voimme odottaa jonkinlaista yleistä lausumaa matkustajien oikeuksista lentoliikenteen alalla. Tiedämme, että tämänhetkistä lainsäädäntöä ei panna täytäntöön kokonaisuudessaan, tasapainoisesti tai tyydyttävästi, ja meidän on kiinnitettävä tähän huomiota. Olen varma, että palaamme tähän asiaan.
<SPEAKER ID="253" NAME="Gesine Meissner">
ALDE-ryhmän puolesta. - (DE) Arvoisa puhemies, kiitos komission jäsenelle vastauksesta. Minäkin olen liikenne- ja matkailuvaliokunnan jäsen ja minusta on erittäin tärkeää, että tämä asia on nyt esityslistalla. Itse asiassa Brian Simpson on jo esitellyt sen meille.
<P>
Tällä hetkellä lentomatkustajien kuluttajansuojassa on aukko. Se liittyy lentoyhtiöiden maksukyvyttömyyteen, kuten on jo todettu. Kuluttajien oikeuksien vahvistaminen on mielestäni erittäin tärkeää, ja tähän me pyrimme. Pyrimme suojelemaan kuluttajia mahdollisimman hyvin.
<P>
Haluaisin mainita ryhmämme näkökulmasta yhden näkökohdan, jota ei ole käsitelty tähän mennessä, mutta joka on mielestäni tärkeä. Haluamme luonnollisesti, että kuluttajien oikeuksia suojellaan, mutta haluamme myös, että kuluttajilla on valinnanmahdollisuus. Kun tarkastelemme, miten tämä porsaanreikä suljetaan, voi hyvinkin olla, että komissiossa laatimanne ehdotus aiheuttaa uudistuksia haittaavaa liiallista sääntelyä tällä alalla tarjolla olevien vaihtoehtojen osalta.
<P>
Kuluttajalainsäädännöllä tarkoitetaan luonnollisesti, että esimerkiksi lentoyhtiöiden välillä pitäisi olla valinnanmahdollisuus. Tämänhetkinen suuntaus on näin ollen se, että joitain erittäin huokeita lentoja on tarjolla joillekin kiinteille osuuksille, ja kuluttajat pitävät tätä hyvin myönteisenä.
<P>
Älkää ymmärtäkö minua väärin, en halua vähentää kuluttajien oikeuksia millään tavalla. Näiden oikeuksien suojeleminen on myös minusta erittäin tärkeää, ja tarvitsemme siihen asianmukaisia välineitä. Meidän on kuitenkin tarkasteltava näkökulmia, jotka meidän on otettava huomioon sen varmistamiseksi, että lentoliikenteen valinnanmahdollisuus on laaja ja että markkinoille voi tulla uusia vaihtoehtoja. Kuluttajia on kuitenkin suojeltava ja heitä ei saa jättää minkäänlaiseen taloudelliseen pulaan, jos lentoyhtiö todella menee konkurssin tai joutuu hakemaan konkurssia.
<P>
Tältä osin olen iloinen kuullessani teidän sanovan, että pyritte aikaansaamaan ratkaisun. Suunta oli tietenkin selvä, koska tukirahasto voi olla mahdollinen. Odotan kiinnostuneesti valiokuntakeskustelua, joka käydään kenties jo tämän vuoden aikana.
<SPEAKER ID="254" NAME="Eva Lichtenberger" LANGUAGE="DE">
Arvoisa puhemies, arvoisa komission jäsen, hyvät parlamentin jäsenet, lentoyhtiöiden markkinoillepääsyä koskevista taloudellisista edellytyksistä on jo toki keskustelu liikenne- ja matkailuvaliokunnassa. Silloin esitettiin takuurahastoa koskeva kysymys, mutta enemmistö ei pitänyt sitä tuolloin tarpeeksi tärkeänä.
<P>
Nyt havaitsemme tilanteita, jotka todella antavat aihetta harkintaan ja sääntelyyn, koska tarvitsemme sääntelyä tällä alalla. Ensiksi meidän on jatkuvasti varmistettava, että täällä kuluttajien suojelemiseksi hyväksymiämme matkustajien oikeuksia noudatetaan.
<P>
Lennolle pääsyn epäämistä koskeva kysymys ja muut seikat, joita olemme valitettavasti havainneet, osoittavat, että kaikki porsaanreiät käytetään välittömästi hyväksi. Tämä edellyttää, että kiinnitämme asiaan huomiota. Tämä edellyttää myös sääntelyä. Meidän on luultavasti turvauduttava takuurahastoja tai jonkinlaisia vakuutuksia kokevaan vaihtoehtoon, jotta matkustajia suojellaan riittävästi tällaisilta liiketoiminnan käytännöiltä. Meidän on vain tarkasteltava lähemmin viimeksi sattunutta tapausta: vielä viimeisenä päivänä esitettiin, että kaikki oli kunnossa, ja monet henkilöt uskoivat niin.
<P>
Tällaista ratkaisua varten on kuitenkin taattava, että kaikki osapuolet maksavat oman osuutensa ja että tämä ei johda siihen, että jotkut lentoyhtiöt, mukaan lukien halpalentoyhtiöt, istuvat kädet ristissä ja antavat muiden kantaa riskin. Oikeudenmukaisilla markkinoilla suojellaan matkustajia epärehellisiltä käytännöiltä ja sillä suojellaan myös kilpailijoita.
<SPEAKER ID="255" NAME="Ryszard Czarnecki">
ECR-ryhmän puolesta. - (PL) Arvoisa puhemies, edellisen yhdeksän vuoden aikana lähes 80 lentoyhtiötä on joutunut konkurssiin Euroopan unionissa. Olemme kuulleet tänään, miten halpalentoyhtiö SkyEurope meni konkurssiin viime lomakaudella, ja tuhannet asiakkaat joutuivat kärsimään tappioita. Tämä tilanne toistuu. Kärsimään eivät joudu tietenkään yksityislentokoneiden omistajat vaan usein vähävaraisemmat henkilöt, jotka säästävät monta kuukautta hankkiakseen lentolipun ulkomaille. Minusta tässä tilanteessa Euroopan parlamentin - puhun liikenne- ja matkailuvaliokunnan jäsenen asemassa - on vaadittava erittäin tiukasti, että komissio hyväksyy periaatteet matkustajien ja asiakkaiden oikeudellisesta suojasta, mikä merkitsee myös taloudellista suojaa. Kun luodaan erityinen korvausrahasto konkurssiin joutuneiden lentoyhtiöiden matkustajille ja asiakkaille, voidaan estää viime vuosikymmenellä havaitsemiamme tilanteita. Vähintään tuhannet ihmiset menettivät rahansa kerralla. Tämä on erityinen toimi, jota Euroopan unionin jäsenvaltioiden kansalaiset odottavat meiltä.
<SPEAKER ID="256" NAME="Jaromír Kohlíèek">
GUE/NGL-ryhmän puolesta. - (CS) Haluaisin kiittää Brian Simpsonia hänen erinomaisesta avauksestaan tässä asiassa. Monet lentoyhtiöt ovat joutuneet viime aikoina konkurssiin nopeaan tahtiin. Tämä ongelma ei rajoitu pelkästään halpalentoyhtiöihin, vaikka niiden osuus epäonnistumista on suurin. Jos emme ota esille niitä satoja matkustajia, jotka on jätetty pulaan kohteisiin, joista on vaikea päästä takaisin kotiin, niin mitään perustavaa ei tapahdu. Tämän toimialan monilla aloilla on ongelmia aika ajoin, ja ratkaisu löytyy yleensä lopussa. Tässä tapauksessa asia koskee tuhansia ihmisiä, joilla on usein pieniä lapsia ja joilla ei ole riittävästi varoja. Sen vuoksi on annettava selkeä viesti siitä, että tiedossamme on ratkaisu. Kysymys on varojen riittävyydestä ja paluumatkaa koskevasta vakuutuksesta. Uskon, että komissio ja EU:n jäsenvaltiot voivat löytää nopean ratkaisun matkustajien ongelmiin. Lentoyhtiöiden ongelmiin tarvitaan luonnollisesti erilainen ratkaisu. Alalla vallitsevaan kriisiin tarvitaan asianmukaisia välineitä, ja uskon, että niitä käytetään.
<SPEAKER ID="257" NAME="Juozas Imbrasas">
EFD-ryhmän puolesta. - (LT) Yrityksiä joutuu konkurssiin talouskriisissä ja lentoyhtiöt eivät ole mikään poikkeus. Liettuassa liettualainen lentoyhtiö FlyLAL hakeutui myös konkurssiin tänä vuonna. Se on yksi kymmenistä eurooppalaisista lentoyhtiöistä, jotka joutuivat konkurssiin tänä vuonna. Euroopan parlamentin hyväksymällä lainsäädännöllä annetaan riittävät takeet ja myönnetään korvaukset matkustajille. Kuitenkin siinä tapauksessa, että he eivät lentoyhtiöstä johtuvasta syystä voi lähteä ajallaan suunnitellulle reitille tai että heillä on ongelmia matkatavaroiden kanssa, tämä voidaan taata ainoastaan, jos lentoyhtiö ei ole taloudellisissa vaikeuksissa. Matkalipun hankkineet matkustajat yleensä menettävät kaikki rahansa sen jälkeen, kun yhtiö on hakeutunut konkurssiin. Sen vuoksi, koska kansalliset hallituksen elimet valvovat ja myöntävät lupia lentoyhtiöille ja antavat lennoille luvan, komissio on suositellut, että kun lentoyhtiö joutuu konkurssiin, niin hallitusten olisi välittömästi palautettava rahat lentoyhtiöiden matkustajille ostamistaan matkalipuista ja sen jälkeen pidätettävä tämä määrä konkurssiin menneeltä yhtiöltä. Meidän olisi keskusteltava myös Brian Simpsonin esittämästä korvausrahastoa koskevasta ehdotuksesta. Tästä kiireisestä ongelmasta voidaan keskustella ja paras ratkaisu voidaan löytää täydentämällä Euroopan parlamentin ja neuvoston asetusta lentoliikenteen harjoittamisen yhteisistä säännöistä. Tälle edistettäisiin lentoyhtiöiden palveluja käyttävien matkustajien turvallisuutta.
<SPEAKER ID="258" NAME="Artur Zasada" AFFILIATION="PPE">
(PL) Arvoisa puhemies, arvoisa komission jäsen, se tosiseikka, että lentoyhtiöiden velvoitteet matkustajilleen eivät pääty yhtiön mennessä konkurssiin, on ilmeinen. Se on siten otettava lähtökohdaksi tälle kauan kaivatulle keskustelulle, jonka Brian Simpson aloitti.
<P>
Sen vuoksi kuuntelin hämmästyneenä SkyEuropen tiedottajan selityksiä. Ronald Schranz pahoitteli matkustajille aiheutunutta vaivaa. Korostan sanaa "vaiva". Hän totesi myös, että konkurssiin joutuneen yrityksen asiakkaiden, jotka odottivat ulkomailla lentokentillä, olisi itse löydettävä vaihtoehtoinen tapa päästä kotiin. Tiedottajan mukaan asia koski useita tuhansia henkilöitä, mutta hän ei voinut antaa tarkkaa määrää. Tämä merkitsi SkyEuropen edustajalle pelkkiä tilastoja. Hän unohti kuitenkin, että näissä numeroissa oli kyse tuhansista valitettavista tapauksista, matkustajista, jotka eivät päässeet kotiin, perheensä luo tai töihin. Tämä esimerkki osoittaa, että tätä asiaa on säänneltävä mahdollisimman nopeasti. SkyEurope oli pörssiyhtiö, joten meillä oli siitä enemmän tietoja. Kun kyse on muista halpalentoyhtiöistä, meillä ei ole aina tietoja. On mahdollista, että äskettäinen Bratislavan painajainen toistuu toisella eurooppalaisella lentoasemalla.
<P>
Tällä hetkellä on käynnissä kiivas keskustelu, jossa ehdotetaan erilaisia ratkaisuja tähän ongelmaan. On puhetta erityisestä rahastosta, joka luodaan asettamalla lisämaksu lentolipuille sekä myös konkurssivakuutuksesta. Nämä ovat arvokkaita aloitteita, mutta niillä vaikutetaan lippujen hintaan. Tarvitsemme kriisiaikana menettelyn, jolla autetaan matkustajia, mutta jolla ei vaikeuteta lentoyhtiöiden jo ennestään vaikeaa taloudellista tilannetta.
<P>
Haluaisin siksi esittää kysymyksen ja tehdä ehdotuksen komission jäsenelle: voisiko osittainen ratkaisu ongelmaan olla "lentoliikenteen solidaarisuus", johon sisältyisi periaate lentoyhtiöiden yhteisestä vastuusta matkustajia kohtaan? Kyllä, solidaarisuus on minulle puolalaisena erityisen arvokas ajatus. Sen olisi oltava vastaus ja haaste, jota voidaan soveltaa välittömästi. Ehdotukseni perustuu ajatukseen, että konkurssiin joutuneen lentoyhtiön matkustajat, jotka ovat jääneet tietylle lentoasemalle, voivat käyttää samaan suuntaan lentävää lentoyhtiötä luonnollisesti sillä edellytyksellä, että sen koneessa on vapaita paikkoja. Aiheutuneet kustannukset selvitetään asianmukaisten lentoyhtiöiden välillä. Haluaisin komission jäseneltä vastauksen.
<SPEAKER ID="259" NAME="Olga Sehnalová" AFFILIATION="S&amp;D">
(CS) Arvoisa komission jäsen, hyvät parlamentin jäsenet, SkyEuropen konkurssi on kiinnittänyt huomion lentoyhtiöiden matkustajien huonoa kuluttajansuojaa koskevaan yleiseen ongelmaan. Tämä ei ole mikään näennäinen ongelma. Minulla oli tilaisuus tavata henkilökohtaisesti useita asiakkaita, joihin tämän lentoyhtiön konkurssi vaikutti. Kyseessä olivat sattumalta ranskalaisen ystävyyskaupungin Chateau d'Ainin vieraat, jotka saapuivat vierailulle Tšekin tasavallan itäosassa sijaitsevaan Kroměřížin kaupunkiin, jota edustan. Heidän paluumatkansa oli hyvin turhauttava kokemus, ja siihen sisältyi pakollinen yhden päivän välilasku Prahan lentokentällä.
<P>
Mainitsen tämän esimerkin korostaakseni sitä, että SkyEurope ei ollut tavanomainen halpalentoyhtiö. Se tarjosi perinteisen lentoyhtiön kaltaisia palveluita ja lensi tärkeimmille lentokentille. Sen palveluita käyttivät monenlaiset asiakkaat. Asiakkaiden ensisijaisena huolenaiheena ei ollut päivämäärä, vaan lipun hinta. SkyEurope oli Tšekin tasavallassa suosittu vaihtoehto. SkyEurope-yritys oli myös Tšekin tasavallan suurimman lentokentän Praha-Ruzyněn yksi tärkeimmistä asiakkaista. SkyEuropen konkurssi ei vaikuttanut ainoastaan lentokenttien henkilöstöön vaan myös 280 000 matkalipun ostaneeseen asiakkaaseen. Saatavilla olevien tietojen mukaan lentolippuja myytiin aivan siihen hetkeen saakka, kun konkurssi julistettiin.
<P>
Niillä henkilöillä, jotka eivät ostaneet matkalippuja luottokortilla, ei ollut mitään mahdollisuutta saada takaisin rahojaan. Lentoyhtiöillä ei ole minkäänlaisia oikeudellisia velvoitteita ottaa konkurssivakuutusta, ja eräät niistä eivät ota sitä. Matkustajien on sen vuoksi esitettävä vaateensa konkurssimenettelyssä. Mahdollisuudet saada rahat takaisin tällä tavalla ovat vähäiset. Sen vuoksi on aika tehdä jotain asian vuoksi. Haluaisin kiittää liikennevaliokuntaa, että se ottaa vastuun asiasta ja komissiota, että se lupaa puuttua siihen. Luotan, että voidaan esittää sellainen ratkaisu, joka parantaa asiakkaiden luottamusta lentoliikenteen alaan, johon maailmanlaajuinen talouskriisi on vaikuttanut voimakkaasti.
<SPEAKER ID="260" NAME="Oldřich Vlasák" AFFILIATION="ECR">
(CS) Arvoisa puhemies, hyvät parlamentin jäsenet, lentoyhtiöiden monet konkurssit tänä vuonna pakottavat meitä pohtimaan uudelleen, toimivatko lentoliikenteen yhtenäiset sisämarkkinat kunnollisesti. Vaikka useat suuret lentoyhtiöt ovat joutuneet konkurssiin ja tilanne alalla huonontuu polttoaineen hinnannousun ja hitaamman talouskasvun vuoksi, niin minun mielestäni ei ole mitään syytä paniikkiin. Ennen kuin aloitamme sääntelyn syöksykierteen, meidän olisi muistettava, että halpalentoyhtiöt ovat laajentuneet huomattavasti EU:n lentoliikenteessä ja EU:n lentoyhtiöiden välinen kilpailu on kiristynyt vapauttamistoimien ansiosta.
<P>
Aiemmin erittäin säännelty ala, jolla lentoliput olivat kalliita, on muutettu dynaamiseksi palvelualaksi, jota yhä suurempi matkustajamäärä voi käyttää EU:n edullisten hintojen ansiosta. Heillä ei olisi ollut siihen aiemmin varaa. Sen vuoksi on harkittava tarkkaan, miten voimme tehostaa lentoliikenteen matkustajien kuluttajansuojaa ilman, että vaarannamme tehokkaat lentoliikenteen markkinat. Euroopan parlamentti on esittänyt aiemmin ajatuksen lentoyhtiöiden pakollisen konkurssivakuutuksen käyttöönottamisesta. Sen vuoksi on asianmukaista tarkastella, miten tämä ehdotus voidaan toteuttaa.
<SPEAKER ID="261" NAME="Christine De Veyrac" AFFILIATION="PPE">
(FR) Arvoisa puhemies, arvoisa komission varapuheenjohtaja, hyvät parlamentin jäsenet, tänä iltana käsittelemämme suullinen kysymys osoittaa, kuten monet ovat sanoneet, että on olemassa todellinen oikeudellinen tyhjiö. Sen vuoksi matkustajat jäävät ilman vakuuksia, jos lentoyhtiö joutuu konkurssiin.
<P>
EU:n lainsäädännöllä suojataan matkustajia, jotka ostavat lippunsa matkapaketin osana, mutta sillä ei suojata niitä, jotka ostavat lipun Internetistä. Kuten Saïd El Khadraoui totesi, kuluttajien käyttäytyminen on muuttunut Internetin kehityksen myötä, ja lainsäätäjän on seurattava tätä kehitystä, jotta EU:n kansalaisia suojellaan. Hyvin monet matkustajat ostavat nyt lentolippunsa internetistä. Koska halpalentoyhtiöt myyvät matkalippujaan lähes yksinomaan verkossa, tämä ilmiö vaikuttaa erityisesti nuoriin ja pienituloisimpiin. Ei ole hyväksyttävää, että näillä matkustajilla ei ole suojakeinoja, jos lentoyhtiö, jolta he ovat ostaneet matkalipun, joutuu konkurssiin. On otettava huomioon etenkin se, että lentoliikenteen alalla on ollut viime kuukausien ajan ennennäkemätön kriisi, joka johtaa lentomatkustuksen huomattavaan vähentymiseen. Tiedämme kaikki, että kriisi on pahempi, mikä alalla esiintyi 11. syyskuuta jälkeen ja että monet lentoyhtiöt ovat joutuneet konkurssiin.
<P>
Sen vuoksi on välttämätöntä, että komissio - ja tiedän, että olette tietoinen tästä, hyvä varapuheenjohtaja - esittää meille todellisia ratkaisuja mahdollisimman pian. Siten voimme suojella matkustajia, jos lentoyhtiö, jolla heidän oli määrä lentää, joutuu konkurssiin. Tähän ei vaikuta tapa, millä he ovat varanneet lippunsa.
<SPEAKER ID="262" NAME="Magdalena Álvarez" AFFILIATION="S&amp;D">
(ES) Arvoisa puhemies, arvoisa komission jäsen, olen tyytyväinen kysymyksestä, josta keskustelemme tänään, mutta luulen, että sillä katetaan vain eräs niistä mahdollisista tapauksista, jolloin yhtiö lopettaa toimintansa, eli konkurssi tai maksukyvyttömyys.
<P>
On kuitenkin muunlaisia tilanteita, joiden vuoksi lentoyhtiöt voivat joutua lopettamaan tai keskeyttämään toimintansa. Viittaan tapauksiin, jolloin niiden toimilupa keskeytetään turvallisuussyistä, tai kun niiden toiminta lopetetaan vapaaehtoisesti tai muun kuin taloudellisen syyn vuoksi. Nämä tilanteet tuovat mukanaan samanlaisia ongelmia, mistä keskustelemme tänään, eli matkustajat jätetään pulaan, koska heidän lentokustannuksiaan ei palauteta tai joissain tapauksissa niiden korvaaminen aiheuttaa huomattavia kustannuksia.
<P>
Minusta asetus matkustajille lentojen viivästymisen tai peruttamisen vuoksi myönnettävistä korvauksista voisi olla yksi käytettävistä välineistä, mutta en usko, että se riittää.
<P>
Haluaisin tässä yhteydessä pyytää komissiota tarkastelemaan mahdollisuutta esittää lainsäädännöllisiä toimia muita mainitsemiani tapauksia varten. Ne eroavat lentoyhtiön konkurssia koskevasta tapauksesta, ja ne eivät kuulu yhteisön voimassaolevan lainsäädännön soveltamisalaan. Muussa tapauksessa on kaikista hyvistä aikeista huolimatta vaara siitä, että toimet eivät ole riittäviä ja oikeusvarmuus kattaa ainoastaan yhden erityistilanteen. Niiden ulkopuolelle jäävät monet matkustajat, jotka voivat kärsiä lentoyhtiön sulkemisesta, vaikka sulkemisen syy ei ole taloudellinen tai rahoituksellinen.
<SPEAKER ID="263" NAME="Silvia-Adriana Ţicău" AFFILIATION="S&amp;D">
(RO) Jos haluamme tehokkaat sisämarkkinat, meillä on oltava yhteisön kuluttajansuojapolitiikka. Euroopan unioni on toteuttanut vuosien aikana merkittäviä toimia tällä alalla. Hyväksytyillä toimilla on varmistettu kuluttajansuojan tason kohentaminen valmismatkapalveluiden ja matkustajien oikeuksien aloilla.
<P>
Kuitenkin suurin osa Euroopan kuluttajilta saaduista valituksista koskee lentomatkustajien oikeuksien rikkomista. Monet näistä valituksista ovat peräisin matkustajilta, joiden lennot on peruutettu, koska heidän lentoyhtiönsä tai matkanjärjestäjänsä on mennyt konkurssiin. Näissä tapauksissa kuluttajat ovat tietoisia ongelmista vasta silloin, kun lento ei lähde aikataulun mukaisesti.
<P>
Vaikka matkapaketteja koskevalla neuvoston direktiivillä 90/314/ETY suojellaan matkustajia matkanjärjestäjän konkurssilta, sillä ei suojella kuluttajia, jotka ovat itse hankkineet lentoliput. Lisäksi lennolle epäämisestä ei myönnetä korvauksia poikkeuksellisten olosuhteiden vuoksi. Niihin kuuluvat myös lentoyhtiön konkurssi. Hiljattain tehdyn tutkimuksen mukaan vuoden 2000 ja 2008 välillä konkurssiin menneiden lentoyhtiöiden määrä oli Euroopassa 79. Vuoden 2005 ja 2008 välillä konkurssiin menneistä lentoyhtiöistä 41 prosenttia liikennöi alueellisia palveluita ja 17 prosenttia oli halpalentoyhtiöitä.
<P>
Millaisia toimia me voisimme toteuttaa, jotta matkustajia suojellaan paremmin tällaisissa olosuhteissa? Mahdollisiin ratkaisuihin kuuluvat tällaisia tilanteita koskeva matkavakuutusjärjestelmä, tiukempi valvontajärjestelmä sekä sellaisten lainsäädäntöaloitteiden laatiminen, joiden perusteella matkustajille varmistetaan korvaukset kyseisissä tilanteissa.
<SPEAKER ID="264" NAME="Zita Gurmai" AFFILIATION="S&amp;D">
(EN) Arvoisa puhemies, lentoyhtiöiden konkurssin vuoksi matkustajille myönnettävissä korvauksissa ei ole kyse ainoastaan rahasta. Kyse on vieläkin vakavammista asioista, kuten turvallisuudesta, palveluiden saatavuudesta ja kilpailukyvystä. Jokainen talouden ala on kriisiaikana epävarmassa tilanteessa, ja lentoliikenne ei muodosta poikkeusta. On tärkeää, ettemme horjuta ihmisten luottamusta liikenteenharjoittajiin, koska tämä johtaisi kysynnän huomattavaan vähenemiseen ja pahentaisi siten entisestään lentoyhtiöiden huonoa taloudellista tilannetta. Tämä voi vaikuttaa Euroopan koko taloudelliseen tilanteeseen ja kilpailukykyyn.
<P>
Matkustajille myönnettävä korvaus on myös suhteessa palveluiden saantiin. Minusta jokaisella eurooppalaisella on oltava mahdollisuus matkustaa lentokoneella, jos hän niin haluaa. Tämän vuoksi teidän on myönnettävä, että tarvitsemme turvallisia mutta huokeita lentoyhtiöitä, joiden palveluihin kaikilla on varaa. Näillä lentoyhtiöillä olisi oltava vakaa taloudellinen tausta, koska turvallisuus ei merkitse ainoastaan turvallisuutta onnettomuuden sattuessa vaan myös sitä, että jos hankimme lentolipun, niin meidän on voitava olla varmoja siitä, että lähtöhetkellä on käytössä lentokone, joka kuljettaa meidät määränpäähän.
<P>
Suullinen kysymys on kaikista näistä syistä tärkeä, ja se seikka, että lähes 80 lentoyhtiötä on joutunut konkurssiin Euroopassa vuoden 2000 jälkeen, korostaa sen kiireellisyyttä. Selkeiden sääntöjen tarve tällä alalla on ilmeinen. Sen vuoksi pyydän komission jäsentä harkitsemaan vakavasti asiaa ja esittämään toimivan ratkaisun mahdollisimman pian.
<SPEAKER ID="265" NAME="Joanna Katarzyna Skrzydlewska" AFFILIATION="PPE">
(PL) Arvoisa puhemies, arvoisa komission jäsen Tajani, noin kuukausi sitten eräästä halpalentoyhtiöstä tuli maksukyvytön ja se, SkyEurope, esitti konkurssihakemuksen. Huolimatta siitä, että lentoliikenteen alan asiantuntijat olivat ennustaneet tämän konkurssin jo pitkään, SkyEurope myi silti matkalippuja lennoilleen päivää ennen konkurssihakemuksen esittämistä. Tämän vuoksi sadat lentoyhtiön matkustajat eivät päässeet suunnittelemilleen matkoille ja he joutuivat vastaamaan lentoyhtiön konkurssista aiheutuneista huomattavista taloudellisista menetyksistä. Yritys yksinkertaisesti ilmoitti virallisella tiedotteella asiakkailleen, että he eivät saisi takaisin rahoja, joita he olivat sijoittaneet lippuihinsa.
<P>
SkyEuropen esimerkki osoittaa yksiselitteisesti, että emme ole yhteisessä Euroopassamme vielä onnistuneet laatimaan lainsäädäntöä, jolla lentoliikenteen alan kuluttajia suojellaan lentoyhtiöiden konkurssin kielteisiltä vaikutuksilta. Tämä on huomattava ongelma, ja se voidaan havaita siitä, että maailmassa on joutunut 77 lentoyhtiötä konkurssiin vuoden 2000 jälkeen. Esimerkiksi puolalainen lentoyhtiö Air Polonia joutui konkurssiin vuonna 2004. Haluaisin sen vuoksi, että komissio esittää periaatteet kuluttajien suojelemiseksi lentoyhtiöiden mahdollisten konkurssien kielteisiltä vaikutuksilta.
<SPEAKER ID="266" NAME="Antonio Tajani">
komission varapuheenjohtaja. - (IT) Arvoisa puhemies, Christine De Veyrac, Oldřich Vlasák ja Zita Gurmai kiinnittävät huomiota konkurssin taustaan, eli toisin sanoen talouskriisiin ja lentoliikenteen - sekä halpalentoyhtiöiden ja suurten lentoyhtiöiden - alan tämänhetkisiin ongelmiin.
<P>
Euroopan parlamentti ja komissio ovat toimineet yhdessä sellaisten aloitteiden käyttöönottamiseksi, joilla kriisiin vastataan. Viittaan lähtö- ja saapumisaikoihin, jota Euroopan parlamentin suuri enemmistö kannatti, ja yhtenäistä eurooppalaista ilmatilaa koskevaan aloitteeseen, joka on laajamittainen lentoliikenteen järjestelmän uudistus, jonka ansiosta lentoyhtiöt säästävät polttoainekustannuksia, koska olemme vähentäneet eri lentokenttien välistä etäisyyttä.
<P>
Jotta Euroopan kaikille lentoyhtiöille, oli kyse sitten halpalento- tai muista yhtiöstä, tarjotaan käytännön tukea, olen pyytänyt Euroopan unionin 27 liikenneministeriä ottamaan käyttöön yhtenäisen eurooppalaisen ilmatilan uudistuksen etuajassa, koska sillä tarjotaan lentoyhtiöille mahdollisuus säästää polttoainetta ja siten estää se, että niiden taseeseen vaikutetaan haitallisesti. Jos lentoyhtiöitä estetään menemästä konkurssiin, sillä suojellaan matkustajia tappioilta ja sen lisäksi sillä suojellaan merkittävästi työpaikkoja. Emme saa unohtaa, että tämä rahoitus- ja talouskriisi ei saa johtaa täydelliseen yhteiskunnalliseen kriisiin.
<P>
Tiedämme, että lentoliikenteen alalla on ongelmia kansainvälisellä tasolla. Voimme vain muistella, miten Japan Airlinesille kävi muutama viikko sitten, kun ilmoitettiin henkilöstön vähennyksistä. Meidän velvollisuutemme ei ole ainoastaan suojella kansalaisia vaan myös toimia sen varmistamiseksi, että hyvät lentoyhtiöt voivat jatkaa toimintaansa, millä turvataan siten työpaikat.
<P>
Komissio - ja pyydän anteeksi, jos poikkean aiheesta - ja parlamentti ovat pyrkineet tekemään tämän mahdolliseksi. Voin todeta, että olemme pyrkimyksillämme tehneet mahdolliseksi luoda uuden täysin yksityisesti toimiva lentoyhtiöitä koskevan mallin: esimerkkejä ovat Olympic Airwaysin, Alitalian ja Austrian Airlinesin tapaukset, jotka toivottavasti ratkaistaan. Tämä merkitsee, että enää ei ole valtioiden määräysvallassa olevia lentoyhtiöitä, jotka kansalaisten on pelastettava pulasta. Sen sijaan se, joka tekee virheitä, joutuu maksamaan niistä.
<P>
Haluaisin vastata myös Magdalena Álvarezin esittämään kysymykseen. Hän toi esille todella mielenkiintoisen seikan: luulen, että voin olla samaa mieltä hänen ehdotuksestaan ja lisätä toteuttamiimme toimiin ehdotuksen, että suojatoimia sovelletaan myös matkustajiin, jotka käyttävät sellaisia lentoyhtiöitä, jotka eivät lopeta toimintaansa konkurssin vuoksi vaan sen vuoksi, että ne eivät täytä turvallisuusvaatimuksia. Tässä nimenomaisessa tapauksessa matkustaja kärsii saman vahingon kuin sellainen matkustaja, joka osti lipun lentoyhtiöltä, joka meni sittemmin konkurssiin. Periaate on edelleen, että matkustajia on suojeltava silloin, kun he kärsivät tappion, eli tosin sanoen, kun he eivät pääse lennolle. Lisäksi kysymys on ajatustavasta, joka on nyt ja tulevaisuudessa toimieni perustana niin kauan kuin olen komission jäsen, jotta matkustajille voidaan tarjota samat takeet kaikilla liikenteen aloilla.
<P>
Tästä syystä liikenneneuvostossa, joka on määrä pitää Luxemburgissa huomenna ja ylihuomenna, käsitellään meri- ja jokiliikenteen matkailijoiden oikeuksia koskevaa kysymystä. Tämä on komission parlamentin tuella tekemä valinta, jolla pyritään suojelemaan Euroopan kansalaisia. Jos me todella haluamme voittaa kansalaisten luottamuksen ja saada tällaisia myönteisiä tuloksia, joita saavutettiin Irlannissa, meidän on laadittava säännöksiä, joilla osoitetaan kansalaisille, että yhteisön toimielimet ovat heidän puolellaan, että ne eivät ole pelkästään hyviä rahanlähteitä, vaan paikkoja, joissa tehdään työtä Euroopan kansalaisten oikeuksien turvaamiseksi ja suojelemiseksi.
<SPEAKER ID="267" NAME="Puhemies">
(DE) Keskustelu on päättynyt. Päätöslauselmaesityksiä koskeva äänestys toimitetaan seuraavan istuntojakson aikana.
<P>
Kirjalliset lausumat (työjärjestyksen 149 artikla)
<SPEAKER ID="268" NAME="Edit Herczog  " AFFILIATION="S&amp;D">
kirjallinen. - (HU) Yhä useammat henkilöt tekevät itse omat matkajärjestelynsä muuttuneiden matkatottumusten vuoksi, ja he eivät käytä matkatoimistojen palveluita. Halpalentoyhtiöt ovat päässeet voitolle tämän suuntauksen vuoksi viime vuosikymmenellä sekä tuloksella että markkinaosuudella mitattuna. Hyvät kollegat, matkatoimistojen säännölliset konkurssit olivat huolenaihe myös Unkarissa. Näimme usein televisiossa ulkomaille pulaan jääneitä perheitä. Emme saa antaa seuraavan konkurssiaallon tuhota halpalentoyhtiöitä, millä aiheutetaan miljoonien eurojen tuhot taloudelle sekä matkustajille puhumattakaan turvallisuusriskistä, jos yrityksellä ei ole turvallista taloudellista perustaa toimintansa tueksi.
<P>
Juuri tästä syystä meidän on keskityttävä seuraaviin tavoitteisiin. Meidän on tarkasteltava yritysten perustamissääntöjen tiukentamista. Lentoyhtiöiden tapauksissa on edellytettävä lisää pääomaa ja rakenteellisia takeita. Meidän on ajateltava talous- ja liiketoiminnan tilijärjestelmän tiukentamista ja sitä, miten usein olisi harjoitettava valvontaa. Tämän alan koko on syy siihen, että säännöllisillä EU:n tason tutkimuksilla olisi tarkasteltava yritysten lentotoimintaa, valitusten käsittelyä koskevia järjestelmiä sekä korvausmenettelyn sujuvuutta. Meidän on tulevaisuudessa voitava puuttua entistä helpommin rajatylittäviin valituksiin, jotka koskevat samanlaisia asioita. Jos haluamme todella luoda EU:n yhteiset markkinat, joiden keskiössä on kuluttajien hyvinvointi, meidän on käsiteltävä tehokkaammin rajatylittäviä valituksia ja korvausvaatimuksia.
