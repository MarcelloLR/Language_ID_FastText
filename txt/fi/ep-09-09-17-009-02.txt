<CHAPTER ID="009-02">
2. Kazakstan: Evgeniy Zhovtisin tapaus
<SPEAKER ID="259" NAME="Puhemies">
(HU) Olen vastaanottanut viisi Kazakstania koskevaa päätöslauselmaesitystä: Evgeniy Zhovtisin tapauksesta (122 artikla).
<SPEAKER ID="260" NAME="Heidi Hautala">
laatija. - (FI) Arvoisa puhemies, haluan kommentoida tätä äskeistä keskustelua vielä kommentoida siten, että olen ihmisoikeusalivaliokunnan puheenjohtajana lähettänyt hiljattain kirjeen puheenjohtajakokoukselle, jossa pyysin harkitsemaan näiden keskustelujen siirtämistä aikaisemmaksi, jotta parlamentti voi olla täysilukuinen ja jotta myös neuvosto voi olla täällä paremmin paikalla keskustelemassa. Toivon, että kollegat eri ryhmissä keskustelevat ryhmiensä puheenjohtajien kanssa tästä kysymyksestä, koska parlamentin arvovaltaa jatkuvasti nakerretaan sillä, että meitä on täällä näin vähän.
<P>
Nyt sitten Zhovtisin tapaukseen. Kazakstan on tärkeä Keski-Aasian valtio, ja siitä on tulossa ETYJ-järjestön puheenjohtaja ensi vuonna. Nyt ei ole siis lainkaan samantekevää, millä tavalla rikoksista tuomitaan valtiossa, joka tulee olemaan kaikkien valtioiden demokratiapyrkimysten johtaja laajalla Euroopan alueella. Sen takia on syytä kiinnittää huomiota ihmisoikeuspuolustaja Jevgeni Zhovtisin tapaukseen. Hänet on hyvin epämääräisissä olosuhteissa todettu syylliseksi tappoon ja tuomittu neljäksi vuodeksi avovankilaan, kun hän oli törmännyt autollaan jalankulkijaan heinäkuussa tänä vuonna.
<P>
On otettava huomioon, että myös ETYJin piirissä on herännyt kysymys siitä, onko tässä menettelyssä, jonka kohteeksi Zhovtis on joutunut, mahdollisesti rikottu oikeudenmukaisen oikeudenkäynnin periaatetta, joka on taattu Kazakstanin perustuslaissa. Euroopan parlamentin on syytä pitää esillä tätä keskustelua myös neuvoston ja komission kanssa, jotta ne ottaisivat esille tämän tapauksen ja vaatisivat oikeudenmukaisen oikeudenkäynnin toteuttamista.
<P>
Arvoisa puhemies, Euroopan parlamentti voi merkittävästi vaikuttaa siihen, että Keski-Aasian valtiot vahvistavat oikeusvaltioperiaatetta pitämällä yllä näitä yksittäisiä tapauksia, ja Jevgeni Zhovtisin tapaus on epäilemättä yksi niistä.
<SPEAKER ID="261" NAME="Justas Vincas Paleckis">
laatija. - (LT) Kazakstanin Euroopan turvallisuus- ja yhteistyöjärjestön puheenjohtajakauden lähestyessä valtio on valitettavasti itse etääntynyt velvoitteistaan noudattaa eurooppalaisia standardeja. Korostaen perusteettomasti ainutlaatuista ja erityistä luonnettaan valtio ei piittaa ETYJ:n vaalilainsäädäntöä ja lehdistön vapautta koskevista suosituksista. Toistuvat ihmisoikeusrikkomukset ja ihmisoikeuksien puolustajien suora vainoaminen herättävät yhä suurempaa huolta siitä, voiko valtio johtaa järjestöä, joka taistelee demokraattisten periaatteiden täytäntöönpanon puolesta. Vaadimme Astanalta konkreettista edistymistä demokratisoinnin, ihmisoikeuksien puolustamisen, oikeusvaltion ja lehdistönvapauden aloilla. Kansainväliseen oikeuteen perustuvaa Kazakstanin lainsäädäntöä on sovellettava asianmukaisesti ja avoimesti Jevgeni Zhovtisin, Jesingepovin ja Dubanovin kaltaisten ihmisoikeusaktivistien vastaisissa oikeuskäsittelyissä. Meidän on toivottava ja vaadittava puolueettomia tuomioita ja sitä, ettei syytettyjen osallistuminen ihmisoikeusliikkeeseen vaikuta tuomioon. Kehotamme neuvostoa ottamaan näiden ihmisoikeuksien puolustajien tapaukset esiin seuraavassa EU:n ja Kazakstanin välisessä ihmisoikeuskeskusteluun liittyvässä tapaamisessa lokakuussa. Pyydämme Euroopan komissiota tarjoamaan tehokasta apua Kazakstanille sen valmistautuessa ETYJ:n puheenjohtajuuteen sen varmistamiseksi, ettei merkittävän kansainvälisen organisaation asema vaarannu.
<SPEAKER ID="262" NAME="Renate Weber">
laatija. - (EN) Arvoisa puhemies, aluksi haluan esittää osanottoni sen auto-onnettomuuden uhrien perheille, jossa Jevgeni Zhovtis oli osallisena. Kyseessä oli valitettava inhimillinen murhenäytelmä, jossa mies menetti henkensä. Samalla haluan ilmaista huoleni Jevgeni Zhovtisin nykytilanteesta.
<P>
Kiistatta jokaisen rikokseen syyllistyvän henkilön on hyväksyttävä se, että oikeudellisia seuraamuksia sovelletaan syrjimättä, ja merkittävä ihmisoikeusasianajaja Zhovtis tietää tämän paremmin kuin kukaan. Samalla haluamme kuitenkin varmistaa, etteivät Kazakstanin viranomaiset käytä tätä valitettavaa tilannetta rangaistakseen Jevgeni Zhovtisia mistään muusta kuin osallisuudesta auto-onnettomuuteen. Zhovtisia ei saa rangaista ihmisoikeustoiminnastaan ja kriittisyydestään Kazakstanin hallitusta vastaan.
<P>
Tämän vuoksi katson hyvin tärkeäksi, että Kazakstanin oikeusviranomaiset toteuttavat välittömästi täysin avoimen ja oikeudenmukaisen toisen täysimääräisen ja tasapuolisen tutkinnan tapauksesta ja tarkistavat Zhovtisin tuomiota ja rangaistusta.
<SPEAKER ID="263" NAME="Elisabeth Jeggle">
laatija. - (DE) Arvoisa puhemies, arvoisa komission jäsen, hyvät kollegat, aluksi totean, että ryhmäni oli jokseenkin yllättynyt nähdessään esityslistalla dramaattisen auto-onnettomuuden oikeudellisen arvioinnin kiireellisenä ihmisoikeusasioita koskevana päätöslauselmana.
<P>
Euroopan kansanpuolueen ryhmälle (kristillisdemokraatit) onkin tärkeää todeta, ettemme periaatteessa haluaa kyseenalaistaa riippumattomien tuomioistuinten antamia tuomioita, ellei kyseessä ole ilmeinen näytösoikeudenkäynti, jossa ei noudateta mitään lainsäädännön periaatteita. Olemme jo nähneet tällaista Iranissa. Tähän on vedettävä selvä raja. Katsomme, että riippumaton oikeusjärjestelmä on jokaisen demokraattisen järjestelmän keskeinen tekijä. Tämän vuoksi meidän on ensin tarkasteltava annettua tuomiota.
<P>
Meidän on myönnettävä se tosiseikka, että auto-onnettomuudessa kuoli yksi ihminen - ja meidän on tunnettava siitä surua, kuten tunnemmekin - mutta meidän on myös tunnustettava, että on toteutettu oikeudellinen tutkinta. Se, että tunnettu ihmisoikeusaktivisti Jevgeni Zhovtis oli osallisena tapaukseen, on nostanut tapauksen koko maailman tietoisuuteen ja vastausta vaaditaan, minkä vuoksi me keskustelemme tästä tänään.
<P>
PPE-ryhmä tunnustaa Kazakstanin pyrkimykset ja edistymisen kohti demokratiaa ja oikeusvaltiota. Haluamme vakuuttaa Kazakstanille selkeää tukeamme ja rohkaista valtiota jatkamaan päättäväisesti tällä tiellä. Tässä nimenomaisessa tapauksessa kehotamme Kazakstanin viranomaisia oman etunsa vuoksi antamaan julkisuuteen mahdollisimman paljon tietoa, esittämään oman näkemyksensä tapahtumista ja sallimaan Zhovtisin tapauksessa oikeusjärjestyksen mukaisen muutoksenhakuoikeuden tai tarkastusmenettelyn.
<P>
Kazakstan tulee toimimaan ETYJ:n puheenjohtajana. Se on varsinainen haaste!
<SPEAKER ID="264" NAME="Struan Stevenson">
ECR-ryhmän puolesta. - (EN) Arvoisa puhemies, olen samaa mieltä jäsen Jegglen kanssa. Olen hyvin hämmästynyt siitä, että täällä Strasbourgissa koko parlamentin voimin keskustellaan kiireellisenä asiana Kazakstanissa sattuneesta liikenneonnettomuudesta, vaikkakin onnettomuudessa valitettavasti kuoli joku ja auton kuljettaja sattui olemaan ihmisoikeusaktivisti, joka on asianmukaisesti tuomittu tuomioistuimessa neljäksi vuodeksi vankilaan - tosin vähäisin turvatoimin varustettuun vankilaan, josta on tässä päätöslauselmassa yhtäkkiä tullut työleiri. Pelkään, että tällaisen asian käsitteleminen parlamentissa on todella vahingoksi parlamentin maineelle, ja se tarkoittaa sitä, että hyvä työ, jota pyrimme tekemään ihmisoikeuksien eteen, menettää arvonsa, kun alamme keskustella liikenneonnettomuuksista.
<P>
Väitämmekö me vakavissamme, että Kazakstanin hallitus heitti siviilin ihmisoikeusaktivistin auton alle? Väitämmekö me vakavissamme, että tuomio on liian julma tappoon syyllistyneelle? Emme voi vain panetella Kazakstanin kaltaista valtiota pelkästään poliittisin motiivein pyrkiäksemme mustaamaan sen mainetta ennen ETYJ:n puheenjohtajuutta ensi vuonna. Tämä on poliittisesti motivoitunutta toimintaa, ja on häpeällistä, että se on esityslistalla. Toivon parlamentin hylkäävän nämä päätöslauselmat ja tukevan tarkistuksia.
<SPEAKER ID="265" NAME="Janusz Wojciechowski" AFFILIATION="ECR">
(PL) Arvoisa puhemies, minulla on samanlaisia epäilyksiä kuin edellisellä puhujalla, jäsen Stevensonilla. Kazakstan on merkittävä valtio. Se pyrkii voimakkaasti edistymään kohti demokratiaa. Se ei tietenkään tällä hetkellä ole demokraattisten vapauksien mallivaltio, mutta kansalaisoikeuksien tilanne - ja tunnen Kazakstania hieman vierailtuani siellä useaan otteeseen - on huomattavasti parempi kuin suurimmassa osassa alueen naapurivaltioista eikä siellä onneksi ole sellaisia ongelmia kuin Venäjällä, joista juuri keskustelimme.
<P>
Olen jäsen Stevensonin kanssa samaa mieltä siitä, ettei Euroopan parlamentin pidä käyttää auktoriteettiaan esittääkseen kantaansa yksittäisestä dramaattisesta oikeustapauksesta. Voi olla, että tapauksessa tarvitaan joitakin selvityksiä, muttei varmasti Euroopan parlamentin päätöslauselmaa. Näin vaarannettaisiin päätöslauselman arvo ja ihmiset lakkaisivat kuuntelemasta Euroopan parlamenttia, jos se sekaantuu asioihin, jotka eivät edellytä yleistä keskustelua tai parlamentin päätöslauselmaa.
<SPEAKER ID="266" NAME="Eija-Riitta Korhola" AFFILIATION="PPE">
. - (FI) Arvoisa puhemies, Kazakstanilla on tärkeä turvallisuuspoliittinen ja taloudellinen rooli Keski-Aasiassa, ja maan yhteistyö EU:n kanssa on kasvanut. Kuuntelimme tyytyväisenä, kun Kazakstanin ulkoministeri Maradtazin lupasi ETYJin puheenjohtajuutta enteillen viime vuonna ja jälleen tämän vuoden toukokuussa parannuksia maan ihmisoikeustilanteeseen. Kansainvälisestä huomiosta huolimatta mediaan kohdistuva kontrolli on kuitenkin tiukentunut ja uskonnonvapauden taso on heikko, ja lisäksi olemme kuulleet useista mielivaltaisista ihmisoikeusaktivistien pidätyksistä.
<P>
Myös ihmisoikeusaktivisti Jevgeni Zhovtisin saama tuomio herättää kysymyksiä, ja on Kazakstanin hallituksen oma etu, että nämä epäilykset selvitetään perin pohjin, ja se on myös tulevan ETYJin kauden kiistaton etu. Toivomme parasta ja asioiden selvittämistä.
<SPEAKER ID="267" NAME="Bernd Posselt" AFFILIATION="PPE">
(DE) Arvoisa puhemies, ensin haluan sanoa, että olen iloinen nähdessäni jäsen Hautalan jälleen täällä. Hän ei kuitenkaan ole ollut täällä muutamaan vuoteen, ja tänä aikana neuvosto on ollut täällä tiistai-iltapäivisin. Puheenjohtajavaltiot Tšekin tasavalta ja Saksa olivat täällä torstaisin. Minusta meidän ei pidä siirtää keskustelua, sillä emme voi käydä kaikkea läpi keskiviikkona, joten meidän on oltava täällä ja pakotettava neuvostokin tänne myös torstai-iltapäivisin. Se on oikea ratkaisu, ei koko esityslistan tiivistäminen keskiviikolle.
<P>
Tämä on itse asiassa hyvin vaikea tapaus. Koska emme kuitenkaan vielä voi täysin luottaa Kazakstanin hallitukseen oikeusvaltioperiaatteen noudattamisessa, meidän on vaadittava, että tapaus tutkitaan objektiivisesti. Tässä tuen täysin jäsen Jeggleä. Tämän vuoksi allekirjoitimme päätöslauselman. Asia on tutkittava objektiivisesti, eikä mitään saa peitellä tai kaunistella.
<SPEAKER ID="268" NAME="Meglena Kuneva">
komission jäsen. - (EN) Arvoisa puhemies, komissio on pannut huolestuneena merkille raportit menettelyvirheistä Kazakstanilaisen ihmisoikeuksien puolustajan Jevgeni Zhovtisin oikeudenkäynnissä, jossa tämä tuomittiin taposta kohtalokkaan liikenneonnettomuuden jälkeen. Kuten tiedätte, Kazakstanin viranomaiset ovat torjuneet väitteet, joiden mukaan Zhovtisin tuomio olisi poliittisesti motivoitunut.
<P>
Komissio tukee täysimääräisesti EU:n puheenjohtajavaltion tapauksesta ETYJ:n pysyvässä neuvostossa 10. syyskuuta antamaa julkilausumaa. Ottaen huomioon tutkinnassa ja oikeudenkäynnissä ilmenneiksi väitettyjen puutteiden vakavuuden kehotamme Kazakstania, ETYJ:n tulevaa puheenjohtajaa, varmistamaan, että muutoksenhakua käsitellään noudattaen täysimääräisesti kansallista lainsäädäntöä ja kansainvälisiä standardeja. Komissio seuraa edelleen tiiviisti tätä tapausta.
<SPEAKER ID="269" NAME="Puhemies">
(HU) Keskustelu on päättynyt.
<P>
Äänestys toimitetaan keskustelujen jälkeen.
