<CHAPTER ID="021">
Komission toimintasuunnitelma yhdennetyn sisäisen valvonnan kehyksen luomiseksi (lyhyt esittely) 
<SPEAKER ID="195" NAME="Puhemies">
(DE) Esityslistalla on seuraavana Staunerin talousarvion valvontavaliokunnan puolesta laatima mietintö komission toimintasuunnitelmasta yhdennetyn sisäisen valvonnan kehyksen luomiseksi.
<SPEAKER ID="196" NAME="Gabriele Stauner" LANGUAGE="DE">
Arvoisa puhemies, hyvät kollegat, tehokkaan sisäisen valvonnan periaate on yksi tärkeimmistä talousarviota koskevista periaatteista, joita komission on noudatettava, kun se panee talousarviota täytäntöön ja käyttää yhteisön varoja. Euroopan tilintarkastustuomioistuin ja Euroopan parlamentti ovat vuosien ajan vaatineet talousarviovarojen tehokasta valvontaa, ja Euroopan tilintarkastustuomioistuin on pyrkinyt monesti tekemään ehdotuksia, joilla se on erityisesti pyrkinyt varmistamaan, että komissio käyttää varoja asianmukaisesti ja taloudellisesti. Tilintarkastustuomioistuin ei ole kuitenkaan pystynyt antamaan komissiolle myönteistä tarkastuslausumaa vuosiin. Minun tarvitsee muistuttaa parlamentille vain niistä muutaman vuoden takaisista tapahtumista, jotka liittyvät esimerkiksi Leonardo-ohjelman sekä muiden sellaisten tukiohjelmien täytäntöönpanoon, jotka ovat aina olleet hyvin alttiita sääntöjenvastaisuuksille ja jopa petoksille.
<P>
Tammikuussa 2006 komissio hyväksyi toimintasuunnitelman yhdennetyn sisäisen valvonnan kehyksen luomiseksi, jonka tavoitteena oli jälleen saada tilintarkastustuomioistuimelta myönteinen tarkastuslausuma. Kuten mietinnössämme todetaan, ei ole epäilystäkään siitä, että komissio on ponnistellut kovasti kehittääkseen toimintasuunnitelmaa. Parlamentille on kuitenkin varsin selvää, että toimenpiteiden toteutuksessa ollaan pahasti aikataulusta myöhässä. Tämän vuoksi komission on nopeutettava huomattavasti suunniteltujen toimenpiteiden toteuttamista, jotta myönteiset vaikutukset näkyisivät tilintarkastustuomioistuimen vuosikertomuksessa lähitulevaisuudessa ja että myös me parlamentin jäsenet voimme myöntää komissiolle vastuuvapauden hyvällä omallatunnolla.
<P>
En halua selvittää yksityiskohtaisemmin edelleen epätyydyttävää toimenpiteiden täytäntöönpanoa, mutta haluan korostaa, että tehokkaita valvontatoimia tarvitaan nyt sitäkin enemmän, kun otetaan huomioon, että talouden elvytyspaketin yhteydessä lähes kaikkia tukitoimien täytäntöönpanoa koskevia kriteerejä on väljennetty muun muassa sen vuoksi, että apua voidaan antaa pikaisesti. Muistutan tässä yhteydessä rakennerahastoja koskevien kriteerien aiotusta väljentämisestä ja EU:n globalisaatiorahaston tukikelpoisuusperiaatteita koskevista merkittävistä muutoksista.
<P>
Tiedämme tietenkin, että erityisesti kaikki rakennerahastoihin liittyvät tukitoimet toteutetaan tiiviissä yhteistyössä jäsenvaltioiden kanssa, mikä on elintärkeää, jotta menojen sääntöjenmukaisuus voidaan taata, mutta mikä myös vaikeuttaa merkittävästi komission suorittamaa valvontaa.
<P>
Olemme jo vuosien ajan tienneet, ettei komissio voi aina soveltaa jäsenvaltioissa sellaisia valvontatoimia kuin se ehkä haluaisi ja jollaisia talousarvioperiaatteet ja tilintarkastustuomioistuimen tavoitteet ehkä edellyttäisivät. Parlamentilla on suuria vaikeuksia muodostaa kokonaiskuvaa etenkin jäsenvaltioiden laatimista vuotuisista yhteenvedoista ja hallinnollisista ilmoituksista, jotka komissio esitteli meille ensimmäisen kerran 15. helmikuuta 2008, sillä asiakirjoja ei ole laadittu yhtenäisin perustein.
<P>
Näin ollen mietinnössämme - jonka talousarvion valvontavaliokunta myös hyväksyi yksimielisesti - kehotetaan painostamaan jäsenvaltioita jatkuvasti, jotta ne antaisivat sekä kattavia että ymmärrettäviä tietoja. Toivon kovasti, että komissio suhtautuu jatkossakin vakavasti tehtäväänsä ottaa sisäisen valvonnan kehys tulevaisuudessa käyttöön. Kiitos.
<SPEAKER ID="197" NAME="Jacques Barrot">
komission varapuheenjohtaja. - (FR) Arvoisa puhemies, kiitän jäsen Stauneria hänen mietinnöstään sekä parlamenttia siitä rakentavasta vuoropuhelusta, jota olemme käyneet siitä lähtien, kun komissio alkoi toteuttaa vastuuvapauslauseketta koskevaa toimintasuunnitelmaa, jonka tavoitteena on saada myönteinen tarkastuslausuma.
<P>
Tältä osin komissio on sitä mieltä, että tilintarkastustuomioistuimen vuonna 2007 myöntämä tarkastuslausuma on paras minkä se on koskaan saanut. Toimintasuunnitelma on myötävaikuttanut tämän parannuksen aikaan saamiseen. Voin tyytyväisenä kertoa teille, että komissio ilmoitti 3. helmikuuta hyväksyneensä viimeisimmän välikertomuksensa. Kuten jäsen Stauner mietinnössään toivoo, teidän pitäisi nyt voida ottaa se huomioon vastuuvapauden myöntämisestä annettavassa päätöslauselmassanne.
<P>
Tiedonannossamme, joka julkaistiin 3. helmikuuta, esitetään alustava arviointi toimintasuunnitelman vaikutuksista 31. joulukuuta 2008 alkaen. Siinä todetaan, että nykyisen komission virkakaudella on saavutettu huomattavaa edistystä. Mainitsen tiedonannosta muutamia seikkoja.
<P>
Yksinkertaistamiseen osalta totean, että selkeämpien ja helpommin sovellettavien kelpoisuussääntöjen mukaan käytettyjen varojen osuus on noussut 25 prosenttiin talousarviosta. Talouden elvytyssuunnitelman yhteydessä ehdotamme muita yksinkertaistamistoimia erityisesti rakennerahastoja varten.
<P>
Tilintarkastustuomioistuin ilmoitti, että komission yksiköiden vuotuiset toimintakertomukset ovat olleet selkeämpiä ja luotettavampia toimenpiteen 3 osalta.
<P>
Komissio on lisännyt rahoituskorjauksia - rakennerahastojen toimenpiteessä 11 - niin, että vuonna 2008 perittiin takaisin 1,5 miljardia euroa. Vertailun vuoksi mainittakoon, että vuonna 2007 takaisin perittiin 288 miljoonaa euroa.
<P>
Komission yksiköt soveltavat valvontamenetelmissä yhä enemmän yhteisiä vaatimuksia ja varmistavat näin tehokkaamman koordinoinnin ja tulosten jakamisen. Tämä auttaa keventämään hallinnollista taakkaa ja hyödyntämään paremmin valvonnan tuloksia.
<P>
Lisäämme edelleen jäsenvaltioiden vastuuta yhteisestä hallinnoinnista - toimenpide 5 - ja olemme juuri vastaanottaneet toisen kerran vuotuiset tarkastuksia koskevat yhteenvedot. Komissio jatkaa näitä toimenpiteitä muiden aloitteiden ohella parantaakseen valvontakehystä.
<P>
Jäsen Staunerin mietinnössä korostetaan, että hyväksyttävän riskin käsite on keskeisessä asemassa pyrittäessä uusiin parannuksiin. Käsitteellä yritetään määritellä poliittisella tasolla valvonnan tulosten ja niiden kustannusten välinen hyväksyttävä tasapaino. On selvää, että virheetöntä tulosta on mahdoton saavuttaa, ja on johdonmukaista, että virhetaso voi vaihdella tarkastettavasta alasta riippuen.
<P>
Toimielimet käyvät keskustelua tästä käsitteestä komission äskettäin laatiman tiedonannon pohjalta. Varapuheenjohtaja Kallasilla oli tilaisuus keskustella asiasta parlamentin kanssa tammikuussa. Haluan korostaa aloitteen merkitystä, sillä se antaa vastuuvapauden myöntävälle viranomaiselle paremmat mahdollisuudet arvioida komission käyttöön ottaman riskinhallinnan laatua.
<P>
Viimeisimmässä kertomuksessamme osoitetaan, että komissio on toteuttanut monenlaisia toimenpiteitä. Tilintarkastustuomioistuin laatii oman arvionsa eri toimenpiteiden vaikutuksista vuosikertomuksessaan 2008.
<P>
Kiitän jäsen Stauneria hänen mietinnöstään, jossa tilintarkastuskehystämme kehotetaan parantamaan edelleen.
<SPEAKER ID="198" NAME="Puhemies">
(DE) Päätämme tämän kohdan käsittelyn. Äänestys toimitetaan huomenna.
<SPEAKER ID="996" NAME="Louis Grech  " AFFILIATION="PSE">
kirjallinen. - (EN) Mietintö, jolla pyritään lisäämään EU:n varainkäytön avoimuutta, tehokkuutta ja vastuullisuutta, on todella tärkeä, kun ajatellaan EU:n talousarvion toteuttamista moitteettoman varainhoidon periaatteen mukaisesti. Tarvitsemme aitoa sitoutumista avoimuuteen ja tehokkaaseen sisäiseen valvontaan, jotta voimme saada irti parhaan mahdollisen hyödyn politiikastamme ja ensisijaisista tavoitteistamme. Lisäksi kannatan täysin näkemystä, että mikäli toimenpidettä ei voida toteuttaa tyydyttävästi kustannukset ja riskit huomioon ottaen, olisi sen toteuttamista harkittava uudelleen. Tämänhetkisessä taloustilanteessa emme voi sallia minkäänlaista EU:n varojen haaskausta tai väärinkäyttöä. Samanaikaisesti toimielinten oikeudellisia vaatimuksia on yksinkertaistettava. On yksinkertaistettava EU:n varojen hakijoille ja saajille aiheutuvaa hallinnollista ja taloudellista taakkaa erityisesti sen vuoksi, että monessa tapauksessa tarpeeton byrokratia on estänyt toteuttamasta politiikkaa tehokkaasti. Haastavana tehtävänämme on löytää oikea tasapaino.
