<CHAPTER ID="015">
Käsittelyjärjestys:
<SPEAKER ID="021" NAME="Puhemies">
(DE) Puheenjohtajakokouksen työjärjestyksen 130 ja 131 artiklan mukaisesti tiistaina 28. elokuuta 2008 pitämässään kokouksessa laatima lopullinen esityslistaluonnos on jaettu. Mitään muutoksia ei ole ehdotettu, joten esityslista hyväksytään.
<SPEAKER ID="022" NAME="Hannes Swoboda" AFFILIATION="PSE">
(DE) Arvoisa puhemies, jos esityslistaa tarkastellessamme oletamme, että Georgiaa käsittelevä keskustelu käydään tänään, meillä ei ole mitään erityisiä pyyntöjä. Jos keskustelut kuitenkin viivästyvät ja istunto kestää liian pitkään eikä Georgiasta sen vuoksi voida keskustella ennen huomista, siinä tapauksessa ehdottaisimme, että sosiaalipaketin käsittely siirrettäisiin syyskuun toiselle istuntojaksolle, sillä mielestäni meidän on mahdotonta keskustella sosiaalipaketista ja Georgiasta yhden aamupäivän aikana. Halusin vain esittää parlamentille eräänlaisen ennakkoilmoituksen.
<SPEAKER ID="023" NAME="Puhemies">
(DE) Kiitän parlamentin jäsentä Hannes Swobodaa. Puheenvuoroa ei uskoakseni tulkattu ainakaan englanniksi, mikäli olen ymmärtänyt asianomaiset kollegani oikein. Toistan sen, mitä Hannes Swoboda sanoi juuri puheenvuorossaan. Hannes Swoboda totesi, että mikäli tämänpäiväistä huippukokousta koskevaa keskustelua ei järjestetä tänään vaan huomenna, sosiaalipakettia koskeva keskustelu pitäisi siinä tapauksessa siirtää syyskuun toiselle istuntojaksolle, koska kyseiselle keskustelulle varattu aika kuluu tämänpäiväisen huippukokouksen käsittelyyn. Ymmärrän asian tällä tavoin. Olemmeko tästä yhtä mieltä? Vaikuttaa siltä, että olemme. Tämän jälkeen ovat vuorossa minuutin puheenvuorot poliittisesti tärkeistä asioista työjärjestyksen 144 artiklan mukaisesti.
