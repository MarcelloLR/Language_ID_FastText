<CHAPTER ID="015">
Minuutin puheenvuorot poliittisesti tärkeistä asioista
<SPEAKER ID="165" NAME="Puhemies">
(DE) Esityslistalla on seuraavana työjärjestyksen 150 artiklan mukaiset minuutin puheenvuorot.
<P>
Työjärjestyksen 150 artiklan mukaan tähän esityslistan kohtaan voidaan käyttää enintään 30 minuuttia. Minuutin puheenvuoroja koskevia pyyntöjä esitettiin yli 74. On selvää, ettei tämä onnistu. Kolmessakymmenessä minuutissa ei voida pitää 74:ää minuutin puhetta.
<P>
Olemme siksi nyt ensimmäistä kertaa valinneet etukäteen jäsenet, joille myönnetään puheenvuoro, ja tehneet valinnan selkein perustein. Puheenvuoro pyritään myöntämään nyt niille, jotka olivat pyytäneet minuutin puheenvuoroa jo aiemmassa keskustelussa mutta eivät saaneet silloin puhua, ja puheenvuoroa ei myönnetä nyt niille, jotka ovat jo saaneet puhua aiemmissa keskusteluissa.
<P>
Kaikille, joille ei myönnetty puheaikaa, ilmoitettiin asiasta etukäteen sähköpostitse. Heidän ei siksi tarvitse olla paikalla ja odottaa turhaan puheenvuoroa. Toivon, että ymmärrätte tämän. Tämä oli ainoa mahdollinen keino varmistaa keskustelun asianmukainen eteneminen.
<P>
Ne, joille on myönnetty puheenvuoro, voivat nyt aloittaa saman tien.
<SPEAKER ID="166" NAME="Alf Svensson" AFFILIATION="PPE">
(SV) Arvoisa puhemies, Sudanissa on tarkoitus valita 11. huhtikuuta presidentti, parlamentti ja alueellisia edustajakokouksia. Sudanissa ei ole järjestetty vaaleja 24 vuoteen, ja seuraamme kyseisen maan tapahtumia erittäin kiinnostuneina.
<P>
Haagissa toimiva kansainvälinen rikostuomioistuin on antanut ihmisyyttä vastaan tehtyjen rikosten vuoksi pidätysmääräyksen Sudanin presidentistä Omar Hassan Ahmad al-Bashirista, joka anasti vallan vallankaappauksessa. Tiedämme kaikki, että Sudan on kärsinyt hänen hirmuvallassaan. Tämän vuoden ensimmäisinä kuukausina Etelä-Sudanissa on surmattu jo 400 ihmistä. On vaikea sanoa, miten vapaat nämä vaalit ovat. Maanantaina presidentti al-Bashir uhkasi karkottaa kansainväliset vaalitarkkailijat. Hän sanoi katkaisevansa heiltä sormet, jos he puuttuvat Sudanin asioihin.
<P>
Tiedämme, että Sudan tarvitsee apua. Viime sunnuntaina Kairossa järjestetyssä kansainvälisessä tuenantajien konferenssissa Egyptin edustaja totesi, että maailman valtioiden on kerättävä hieman yli 1,4 miljardia euroa Sudanin Darfurin alueen jälleenrakentamiseen. Toivon, että Sudanin vaalit luovat edellytykset...
<P>
(Puhemies keskeytti puhujan.)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) Viime aikoina on puhuttu paljon EU:n talouden elpymisestä, mutta valtaosa jäsenvaltioista ei ole vielä selvinnyt kriisistä. Kriisistä käytävässä julkisessa keskustelussa puhutaan ainoastaan julkisen talouden tilasta, vaikka joissakin Itä-Euroopan jäsenvaltioissa nopeasti lisääntyvä työttömyys on saavuttanut jo kriittisen tason. On outoa, että EU:n ja Euroopan parlamentin korkeat virkamiehet kiittävät joitakin hallituksia loistavasta työstä, vaikka työttömien määrä lisääntyy joka kuukausi katastrofaalisen nopeasti kyseisissä valtioissa, sosiaaliturvaa pienennetään ja köyhyysrajan alapuolella elävien määrä kasvaa. Näiden valtioiden asukkaiden on erittäin vaikea ymmärtää, pyrkiikö Euroopan unioni vähentämään köyhyyttä vai oikeastaan lisäämään sitä sosiaaliasioissa. Mielestäni ei pidä ylistää hallituksia, jotka eivät ole onnistuneet hillitsemään työttömyyden lisääntymistä. Euroopan komission on otettava enemmän vastuuta ja valvottava vastuullisesti kansallisten hallitusten kriisinhallintasuunnitelmien täytäntöönpanoa erityisesti sosiaalialan uudistusten yhteydessä sekä arvioitava, miten tällaiset uudistukset vaikuttavat kansalaisiin.
<SPEAKER ID="168" NAME="Sonia Alfano" AFFILIATION="ALDE">
(IT) Arvoisa puhemies, hyvät kollegat, Italian parlamenttiin on valittu 16 erityyppisistä rikoksista tuomittua henkilöä, ja kolme edellisissä Euroopan parlamentin vaaleissa valittua italialaista jäsentä on saanut lopullisen tuomion.
<P>
Euroopassa ei ole sellaista lainsäädäntöä, jossa kielletään lopullisen tuomion saaneita tai lisäoikeudenkäyntiä odottavia asettumasta ehdolle vaaleissa. Kaikki on jätetty jäsenvaltioiden harkintavaltaan. Italian kansalaiset ovat laatineet "puhdas parlamentti" -ohjelman. Kehotamme siksi perussopimus-, työjärjestys- ja toimielinasioiden valiokuntaa muuttamaan edustajien valitsemisesta Euroopan parlamenttiin yleisillä, välittömillä vaaleilla annettua säädöstä siten, että vaalikelpoisuus Euroopan parlamentin vaaleissa edellyttää, ettei ehdokas ole saanut rikostuomiota, myöskään sellaista, joka ei ole vielä lopullinen.
<P>
Edellisen parlamentin perussopimus-, työjärjestys- ja toimielinasioiden valiokunnan puheenjohtaja Leinen lupasi hoitaa asian, mutta tehtävä jäi hänen seuraajalleen Casinille, joka on jo todennut, ettei kyseinen valiokunta aio toteuttaa muutosta.
<P>
Toteamme, että tämä asia on perussopimus-, työjärjestys- ja toimielinasioiden valiokunnan vastuulla ja että Euroopan unionin toiminnasta tehdyn sopimuksen 223 artiklassa (aiempi 190 artikla) lisäksi nimenomaisesti määrätään, että Euroopan parlamentin on noudatettava yhdenmukaista vaalimenettelyä koko Euroopan unionissa.
<SPEAKER ID="169" NAME="Catherine Greze" AFFILIATION="Verts/ALE">
(FR) Arvoisa puhemies, siviili-ilmailuviranomainen on luokitellut Hondarribian lentoaseman Espanjan vaarallisimpiin lentoasemiin kuuluvaksi. Sen kiitoradat sijaitsevat Hendayen ja Irúnin kaupunkien keskustojen yllä, ja Ranskan ja Espanjan välillä tehtyä sopimusta, jossa määrätään sallittujen lentojen määrästä, rikotaan törkeästi. Lentoaseman laajentamista suunnitellaan, vaikka asukkaat ja valitut edustajat rajan molemmilla puolilla vastustavat sitä eivätkä hyväksy edes nykyistä liikennemäärää.
<P>
Hyväksyykö Euroopan komissio Chingoudyn lahden luonnonsuojelualueiden, Ramsarin sopimukseen sisältyvän alueen ja Natura 2000 -alueen tuhoamisen, vaikka se itse rahoittaa niiden elvyttämistä?
<P>
Baskilaisessa Bayonnen-San Sebastiánin eurocity-alueella on sitä paitsi jo erittäin vähän käytetty kansainvälinen lentoasema, joka on kaukana haavoittuvista luonnonalueista. Eikö kannattaisi mieluummin parantaa Biarritzissa tarjottavia palveluja ottamalla käyttöön saastuttamattomia liikennemuotoja? Haluan tietää, mitä toimia puheenjohtaja aikoo toteuttaa mainitsemani laajennuksen yhteydessä.
<SPEAKER ID="170" NAME="Marek Henryk Migalski" AFFILIATION="ECR">
(PL) Arvoisa puhemies, haluan ottaa esiin venäläisen toimittajan Maxim Zuevin murhan. Zuev surmattiin noin viikko sitten Kaliningradissa. Hän oli tunnettu toimittaja ja blogikirjoittaja. Tämä ei ole ensimmäinen kerta, kun Venäjällä surmataan toimittaja. Vuodesta 2000 lähtien tällaisia tapauksia on ollut ainakin kymmenkunta. Tämä on huolestuttava ilmiö, sillä tiedämme, että ilman sananvapautta ja toimittajien työskentelymahdollisuuksia ei ole myöskään vapautta eikä demokratiaa. Meidän olisi aina kiinnitettävä tähän huomiota käydessämme Venäjän kanssa vuoropuhelua.
<P>
Haluan järjestää Euroopan parlamentissa tänä vuonna seminaarin, jos saan siihen luvan Venäjään liittyviä asioita käsittelevältä valtuuskunnaltani ja ulkoasiainvaliokunnalta. Meidän kaikkien on mielestäni korostettava venäläisten kumppaniemme kanssa eri tasoilla käytävissä keskusteluissa, että tiedotusvälineiden vapaus ja toimittajien työskentelyvapaus ovat vuoropuhelun ja vapauden perusta sekä Venäjällä että Euroopan unionissa.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Arvoisa puhemies, haluan ilmoittaa, että tuoreiden artikkelien mukaan Yhdysvaltojen yleiset syyttäjät ovat nostaneet saksalaista Daimler-yhtiötä vastaan syytteitä ulkomaalaisten virkamiesten lahjonnasta julkisia hankintasopimuksia koskevissa tarjouskilpailuissa. Syytteissä todetaan, että yhtiö on osallistunut pitkään lahjontaprosessiin. Sama asia otettiin esiin Siemensin tapauksessa. Se toimi samalla tavoin ja lahjoi kolmansien maiden hallituksia julkisten yritysten tarjouskilpailuissa. Tämä skandaali kuohuttaa vieläkin Kreikkaa.
<P>
Finanssikriisin lisäksi meillä on siis myös moraalinen kriisi. Saksan hallitus ei viime aikoihin saakka nostanut lahjontasyytteitä rajojensa ulkopuolella ja teeskenteli olevansa täysin tietämätön näistä tapahtumista. Myös Euroopan komissio pysyy toimettomana eikä ota käyttöön petostentorjuntakomiteaa. Komissio ei puolusta lainmukaisuutta eikä useissa tapauksissa turvaa EU:n kansalaisten rahoja.
<SPEAKER ID="172" NAME="Nikolaos Salavrakos" AFFILIATION="EFD">
(EL) Arvoisa puhemies, minun on ilmoitettava Euroopan parlamentille, että klo 2.15 tänä aamuna turkkilainen korvetti Bafra loukkasi Kreikan aluevesiä. Se kulki vain 18 meripeninkulman päässä Ateenan rannikolta ja pyysi jopa lupaa asettua vieressä purjehtineen kreikkalaisen kauppa-aluksen viereen ja tarkastaa sen.
<P>
Tämä osoittaa, ettei kaikki, mitä keskustelun ensimmäisessä osassa todettiin Kreikan niin kutsutusta taloudellisesta ongelmasta, pidä täysin paikkaansa. Kreikan ongelma on lähinnä poliittinen. Se johtuu siitä, että mainitsemani naapurivaltio uhkaa Kreikkaa sotatoimilla ja provosoi jatkuvasti Kreikan armeijaa loukkaamalla sen aluevesiä ja ilmatilaa.
<P>
(Puhemies totesi, että mikrofonin kanssa oli ongelmia.)
<P>
... Minun on kerrottava teille, että Kreikka on toteuttanut tiukkoja toimia, jotka lopulta kirjaimellisesti tukahduttavat Kreikan kotitaloudet, ja kreikkalaiset ovat nyt luhistumispisteessä. Tämä on murtanut Kreikan yhteiskunnan vastarinnan ja kreikkalaisten taloudellisen vahvuuden.
<P>
Kuten totesin, Kreikan ongelma on lähinnä poliittinen. Emme pyydä rahaa yhdeltäkään Euroopan unionin kansalaiselta. Pyydämme tukea koko Euroopan unionilta, jotta voimme poistaa nämä markkinoilla esiintyvät sääntöjenvastaisuudet, jotka horjuttavat euroa.
<SPEAKER ID="173" NAME="Franz Obermayr" AFFILIATION="NI">
(DE) Arvoisa puhemies, kymmenisen vuotta sitten tuolloiset 14 muuta EU:n jäsenvaltiota ottivat käyttöön niin kutsuttuja sanktioita kotimaatani Itävaltaa vastaan. Tämä "jääkausi" kesti seitsemän kuukautta. Itävallan ministerit eivät saaneet enää osallistua neuvoston epävirallisiin kokouksiin, mutta Itävalta sai nettomaksajana edelleen suorittaa maksuja. Sanktioiden lisäksi saatiin myös tulos. Viisaiden ryhmän riippumattomassa raportissa todettiin yksiselitteisesti, että Itävallan vapauspuolueen kuuluminen hallitukseen ei vaarantanut demokratiaa ja ihmisoikeuksia. Päätelmä oli, ettei kahdenvälisiksi toimenpiteiksi naamioiduilla EU:n sanktioilla ollut pätevää oikeudellista perustaa. Niillä loukattiin perusteettomasti Itävallan suvereniteettia. Uskon kuitenkin, että EU oppi tästä tapauksesta sen, että toisten poliittista mielipidettä sekä jäsenvaltioiden ja niiden kansalaisten suvereniteettia on kunnioitettava, ja se on hyvä asia. Pääsiäisrauhan vuoksi toivon lisäksi, että yksi päätutkijoista, nykyinen Euroopan parlamentin jäsen Louis Michel, voi kymmenen vuoden jälkeen taas lomailla Itävallassa.
<SPEAKER ID="174" NAME="Véronique Mathieu" AFFILIATION="PPE">
(FR) Arvoisa puhemies, Ranska osoitti eilen kunnioitusta poliisi Jean-Serge Nérinille, ranskalaiselle ylikorpraalille, jonka ETA surmasi pelkurimaisesti 16. maaliskuuta Pariisin alueella käydyssä tulitaistelussa.
<P>
Kyseinen terroristijärjestö on surmannut lähes 830 ihmistä 40 vuoden aikana, mutta tämä on ensimmäinen kerta, kun se hyökkäsi ranskalaisen poliisin kimppuun. Jean-Serge Nérinin kuolema muistuttaa meitä velvollisuudestamme tehdä yhteistyötä terrorismin vastaisessa taistelussa.
<P>
Ranskan ja Espanjan yhteistyö oli jo hyvin varhaisessa vaiheessa esimerkki tällaisesta yhteistoiminnasta Euroopan unionissa. Ranska ja Espanja olivat ensimmäiset jäsenvaltiot, jotka ottivat käyttöön yhteisiä tutkintaryhmiä Euroopan oikeudenkäyttöalueella. Myös eurooppalaisten pidätysmääräysten täytäntöönpano on osoittautunut erittäin tehokkaaksi.
<P>
Näillä poliisiemme ja tuomareidemme yhteistyöpyrkimyksillä ei valitettavasti pystytty estämään Jean-Serge Nérinin surmaamista. Meidän on siksi lisättävä yhteistyötämme, jotta terrorismia voidaan torjua entistä tehokkaammin.
<SPEAKER ID="175" NAME="Joe Higgins" AFFILIATION="GUE/NGL">
(EN) Arvoisa puhemies, Luoteis-Italiassa Val di Susassa toteutettavalla laajalla kansalaiskampanjalla pyritään lopettamaan TAV-suurnopeusjunahanke.
<P>
Ranskan rajalta Torinoon ulottuva erittäin kaunis Val di Susa on vain pari kilometriä leveä, mutta siellä on jo moottoritie, toinen valtatie ja rautatie.
<P>
"NO TAV" -kampanja on jo osoittanut, ettei TAV-hanke ole perusteltu. Ainoastaan 38 prosenttia nykyisestä rautatiekapasiteetista on käytössä. Hanke tuhoaisi laajalti ympäristöä sekä pilaisi tai saastuttaisi pohjavesivarantoja, ja tunnelikaivannoista vapautuisi vaarallisia asbesti- ja uraanipitoisuuksia.
<P>
Hankkeesta hyötyvät vain suuret yritykset ja suuret rakennusalan toimijat. Kymmenettuhannet ihmiset vastustavat hanketta, ja poliisi käyttää häpeällisesti väkivaltaa pelotellakseen kampanjaan osallistuvia.
<P>
Kehotan EU:ta peruuttamaan TAV-hankkeen rahoituksen ja estämään koko hankkeen toteutuksen. "NO TAV"kampanjan motto on "Sarà dura". He eivät anna periksi. Kansanvallan voitto Val di Susassa olisi terveen järjen ja ympäristön voitto.
<SPEAKER ID="176" NAME="Paul Nuttall" AFFILIATION="EFD">
(EN) Arvoisa puhemies, olen yhä enemmän huolissani siitä, että Luoteis-Englannissa sijaitsevassa vaalipiirissäni kunnat kartuttavat tulojaan autojen pysäköintimaksuilla.
<P>
Otan esimerkiksi pienen Congletonin kaupungin, joka on paikallinen maaseutumainen yhteisö. Autojen pysäköintimaksujen käyttöönotosta aiheutuu vahinkoa paikalliselle teollisuudelle. Kaupankäynnin vähentyminen pienentää tuloja, minkä vuoksi jo muutekin tiukoilla olevat pk-yritykset joutuvat tekemään konkurssin ja mahdollisesti lopettamaan toimintansa.
<P>
Tästä syytetään Yhdistyneen kuningaskunnan hallitusta. Jotkut taas syyttävät yhtenäishallintopiiriä, ja toiset osoittavat sormella kaupunginvaltuustoa, mutta kuten aina, taustalla on Euroopan unioni, sillä ne kaikki pyrkivät saavuttamaan EU:n vuoden 2010 liikennepolitiikassa asetetut tavoitteet.
<P>
EU on todella taitava pysyttelemään piilossa. Olipa kyseessä postitoimiston lakkauttaminen tai jätteiden keruu kahden viikon välein, sormi osoittaa aina muualle, eikä Brysselin turmeleva vaikutus tule ilmi.
<SPEAKER ID="177" NAME="Nicole Sinclaire" AFFILIATION="NI">
(EN) Arvoisa puhemies, 20 prosenttia kotiseutuni West Midlandsin alueesta on luokiteltu vihreäksi vyöhykkeeksi.
<P>
Vihreän vyöhykkeen ansiosta on onnistuttu suojelemaan maaseutumme kauneutta ja estämään kaupunkialueiden holtiton leviäminen. Euroopan unionin kannustamana Yhdistyneen kuningaskunnan hallitus on kuitenkin lisännyt rakentamista, mikä vaarantaa vihreän vyöhykkeen. Tämä asia on minulle erittäin tärkeä, koska tämä tapahtuu lähellä asuinpaikkaani Meriden Gapia.
<P>
Tämä on osoitus siitä, ettei kulttuuriamme ja perinteitämme kunnioiteta, mutta kukapa siitä välittää? Yhdistyneen kuningaskunnan liityttyä Euroopan unioniin - tai sitä ennen Euroopan yhteismarkkinoihin - kulttuuriamme ja perinteitämme on häväisty törkeästi, ja saman voidaan odottaa jatkuvan.
<SPEAKER ID="178" NAME="Elena Oana Antonescu" AFFILIATION="PPE">
(RO) Käytän tänään puheenvuoron todetakseni kollegoilleni, että EU tarvitsee mielestäni uuden, huomattavasti paremmin yhdennetyn strategian naisiin kohdistuvaan väkivaltaan liittyvän ongelman ratkaisemista varten.
<P>
Yhä useammassa Euroopan valtiossa tätä asiaa ovat käsitelleet kaksipuoluejärjestelmässä puolueet, joilla on hyvin erilaiset näkemykset yhteiskunnasta yleisesti. Ehdotan tätä, koska perheväkivaltaa koskeva ongelma ei liity pelkästään ideologiaan, vaan se kuuluu suoraan ja kiinteästi inhimilliseen ja poliittiseen näkemykseen oikeudenmukaisemmasta ja tasapainoisemmasta yhteiskunnasta.
<P>
Korostan, että nyt on toimittava, jotta voidaan ehkäistä myös naisiin kohdistuvaa henkistä väkivaltaa. Tuoreiden tutkimusten mukaan fyysistä väkivaltaa edeltää aina henkinen väkivalta.
<P>
Minusta on ilahduttavaa, että puheenjohtajavaltio Espanja on ottanut Euroopan unionin poliittisten painopisteiden avulla esiin naisiin kohdistuvan väkivallan eri muotojen torjunnan. Näitä toimia on kuitenkin toteutettava jatkuvasti. Tätä ilmiötä pyritään hillitsemään Euroopan unionissa perustamalla sukupuoleen perustuvan väkivallan eurooppalainen seurantakeskus sekä ottamalla käyttöön suojelumääräykset ja hätäpuhelinnumero. Lisäksi tuetaan väkivallan torjuntaa myös EU:n ulkopuolella.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Olen iloinen, että Euroopan unioni ja sen jäsenvaltiot ovat sitoutuneet torjumaan köyhyyttä julistamalla vuoden 2010 köyhyyden ja sosiaalisen syrjäytymisen torjunnan eurooppalaiseksi teemavuodeksi, sillä lähes 80 miljoonaa eurooppalaista elää köyhyysrajan alapuolella. Monet, myös työssä käyvät eurooppalaiset kärsivät köyhyydestä päivittäin, eikä heillä ole mahdollisuutta viettää ihmisarvoista elämää. Euroopan vuoden 2010 toimintasuunnitelman täytäntöönpanoon on varattu 17 miljoonaa euroa, joilla aiotaan järjestää tiedotusseminaareja, työryhmiä ja julkisia kuulemistilaisuuksia, jotta päästään eroon köyhyyteen liittyvistä stereotypioista. Tämä on erinomainen hanke, mutta miten varmistetaan, että näitä varoja käytetään tehokkaasti ja avoimesti ja että ne päätyvät suoraan eniten apua tarvitseville kansalaisille? Haluan korostaa, ettei lisääntyvää köyhyyttä saada kuriin yhdessä vuodessa. Kehotan siksi EU:n rakenteita ja jäsenvaltioita toteuttamaan konkreettisia toimia sekä tekemään pitkäaikaisia sitoumuksia kaikilla viranomaistasoilla, jotta voidaan varmistaa, että köyhien suoraan avustukseen tarkoitetut varat myönnetään avoimesti ja kohdennetaan tarkasti.
<SPEAKER ID="180" NAME="Georgios Toussas" AFFILIATION="GUE/NGL">
(EL) Israelin hallituksen päätös toteuttaa suunnitelmansa, jossa Itä-Jerusalemiin rakennetaan 1 600 uutta asuntoa, laajennetaan Länsirannan siirtokuntaa, jatketaan Gazan kaistan eristämistä ja lisätään yleisesti Israelin armeijan hyökkäyksiä miehitetyille palestiinalaisalueille, paljastaa myös kaikkein suurimmille epäilijöille Israelin ja yleensäkin imperialistien rikolliset suunnitelmat palestiinalaisia ja koko alueen väestöä vastaan.
<P>
Israel on aloittamassa uuden murhaiskujen aallon palestiinalaisväestöä vastaan ja on varmistanut Euroopan unionin, Yhdysvaltojen ja Naton tuen sekä uudistanut suhteitaan niihin tämän imperialistisen kvartetin sisäisen valtataistelun lisääntyessä. Amerikan yhdysvallat ilmaisi tukensa erityisen painokkaasti ja innokkaasti Israelin pääministerin vieraillessa taannoin Yhdysvalloissa, joka korosti, että Israel on enemmän kuin koko aluetta koskevien Yhdysvaltojen geostrategisten imperialististen suunnitelmien ensisijainen painopiste.
<P>
Taistelemme kaikkien työntekijöiden kanssa luodaksemme...
<P>
(Puhemies keskeytti puhujan.)
<SPEAKER ID="181" NAME="Jaroslav Paška" AFFILIATION="EFD">
(SK) Toisen maailmansodan ja rajojen uudelleen määrittämisen jälkeen noin 400 000 slovakkia jäi Unkariin ja yhtä monta unkarilaista Slovakiaan.
<P>
Slovakiassa asuva unkarilaisvähemmistö on pysynyt entisen suuruisena, mutta Unkarissa on erilainen tilanne. Alun perin 400 000 asukkaan slovakkivähemmistö on pienentynyt alle 33 000 henkilöön, eli jäljellä on enää alle kymmenes alkuperäisestä määrästä. Tämä johtuu siitä, että Slovakian hallitus tarjoaa unkarilaisvähemmistöön kuuluville koulutusta heidän äidinkielellään yli 700 koulussa, mutta Unkarin hallitus järjestää Unkarissa asuville slovakeille opetusta yhdessä ainoassa peruskoulussa.
<P>
Presidentti Sólyom, joka katsoo omahyväisenä ja passiivisena vierestä, kun hänen hallintonsa tukahduttaa etniset vähemmistöt hänen omassa maassaan, on viime aikoina arvostellut unkarilaisvähemmistön koulutusta naapurivaltioissa. Edellä mainitsemastani syystä tätä kritiikkiä ei voida pitää muuna kuin sietämättömänä, tekopyhänä ja ilkeänä serbien, romanialaisten ja slovakkien provosointina, sillä he - toisin kuin unkarilaiset - aidosti huolehtivat omalla alueellaan asuvista etnisistä vähemmistöistä. Myös Unkarin etnisten vähemmistöjen oikeusasiamies varoittaa, että Unkarin tavoitteena on etnisten vähemmistöjen täysimääräinen sulautuminen.
<SPEAKER ID="182" NAME="Rareş-Lucian Niculescu" AFFILIATION="PPE">
(RO) Euroopan unionissa on äärimmäisen tiukat elintarvikkeiden turvallisuutta koskevat säännökset, ja tuottajien on sijoitettava valtavia rahamääriä, jotta ne voivat noudattaa näitä säännöksiä.
<P>
Euroopan elintarvikeviranomaisen tuoreen tutkimuksen mukaan yli 75 prosentissa Euroopan unionissa teurastetuista kananpojista on kuitenkin bakteereja.
<P>
Salmonellaa ja kampylobakteeria, jotka ovat kaksi myrkyllisintä bakteeria, esiintyy kolmessa neljästä Euroopan tiloilla kasvatetusta teurastetusta kananpojasta.
<P>
Kuluttajat tietenkin huolestuvat, kun tällaisista tutkimuksista kerrotaan joukkotiedotusvälineissä. Tässä tilanteessa meidän on pohdittava kahta asiaa. Miten ensinnäkin voimme vastedes varmistaa, että eurooppalaiset saavat turvallisia ja laadukkaita elintarvikkeita? Onko toiseksi mahdollista, etteivät voimassa olevat - tiukat ja muuten äärimmäisen byrokraattiset - säännökset ole kaikkein asianmukaisimmat?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) Uudet jäsenvaltiot panevat parhaillaan täytäntöön vuonna 2007 laadittua Euroopan unionin viinin markkinajärjestelyä. Euroopan komissio toimi kyseisessä prosessissa lainvastaisesti - kukaan sen jäsenistä ei valitettavasti ole paikalla - koska se merkitsi Tokajin laittomasti Slovakian pyynnöstä sekä suojattujen alkuperänimitysten että suojattujen maantieteellisten merkintöjen rekisteriin. Tämä on EU:n säännösten vastaista, koska kyseinen viini voi kuulua vain jompaankumpaan luokkaan. Slovakian pyyntöä ei enää ole yhteisön E-Bacchus-tietokannassa suojattujen alkuperänimitysten joukossa. Komissio on siis oikaissut tämän laittoman tilanteen, ja olen sille siitä kiitollinen. On kuitenkin vielä toinenkin sääntöjen vastainen tilanne, sillä Slovakian kansallista lakia, johon rekisteröinti perustuu, ei ole olemassa, koska Slovakia on kumonnut sen. Pyydän siksi komissiota korjaamaan tämän sääntöjen vastaisen tilanteen.
<SPEAKER ID="184" NAME="Zbigniew Ziobro" AFFILIATION="ECR">
(PL) Arvoisa puhemies, Euroopan ulkosuhdehallinto muodostaa tulevaisuudessa diplomaattikunnan, joka edustaa unionia sekä avustaa sen ulkoasioiden ja turvallisuuspolitiikan korkeaa edustajaa. Ulkosuhdehallinnon työskentelyssä on otettava huomioon Euroopan unionissa olevat kulttuuriset ja kansalliset erot. Jokaisella valtiolla on oltava sellainen tunne, että ulkosuhdehallinto edustaa asianmukaisesti sen etuja, kulttuuria ja kokemuksia.
<P>
Tämän tavoitteen saavuttaminen edellyttää jakamista ja osallistumista yhdenvertaisin edellytyksin. Miten Euroopan ulkosuhdehallinnon diplomaattikunta muodostetaan? Sen on tarkoitus koostua neuvoston ja komission pääsihteeristön asiaankuuluvien yksikköjen henkilöstöstä sekä kansallisten diplomaattisten yksikköjen henkilökunnasta. Jäsenvaltioiden lähettämien diplomaattien on tarkoitus muodostaa ainoastaan kolmannes koko diplomaattikunnasta. Riippumatta henkilöstön taustasta ja siitä, mitä kautta se on otettu palvelukseen, on sovellettava jäsenvaltioiden kaikkien kansalaisten suhteellisen edustuksen periaatetta. Kyseistä periaatetta noudatetaan nimittäin kaikkien EU:n toimielinten henkilöstöpolitiikassa. Nähdäkseni ei ole mitään syytä, miksi tässä tapauksessa pitäisi menetellä toisin.
<SPEAKER ID="185" NAME="Nuno Teixeira" AFFILIATION="PPE">
(PT) Euroopan unioni teki hiljattain Latinalaisen Amerikan valtioiden kanssa Maailman kauppajärjestön johdolla sopimuksen, jossa EU sitoutui vähitellen pienentämään oleellisesti kyseisistä valtioista peräisin olevien banaanien tuontitulleja. Haluan kiinnittää huomionne siihen, että tällä sopimuksella on välittömiä kielteisiä vaikutuksia EU:n banaanintuottajiin etenkin Portugalin Madeiralla. Siitä aiheutuu vielä enemmän haittaa Espanjalle kuuluvilla Kanariansaarilla toimiville banaanintuottajille.
<P>
Muistutan, että näiden alueiden tuottajien tilannetta vaikeuttavat huomattavasti jo saarten fyysiset ominaisuudet ja vuoristoisuus sekä heidän tilojensa koko, mikä tarkoittaa, että heillä on pysyviä vaikeuksia, jotka estävät kehittymisen.
<P>
Näin ollen on toteutettava kiireesti toimia, jotta Madeiran ja Kanariansaarten banaanintuottajia voidaan auttaa, sillä uudella Geneven sopimuksella on vakavia ja välittömiä vaikutuksia Euroopan tuontimarkkinoihin ja näin ollen näillä EU:n syrjäisimmillä alueilla viljeltävien banaanien tuotantoon ja kaupan pitämiseen.
<SPEAKER ID="186" NAME="Nessa Childers" AFFILIATION="S&amp;D">
(EN) Arvoisa puhemies, yli vuosi sitten ilma-alusten huoltoyritys SR Technics ilmoitti sulkevansa Dublinin lentoasemalla olevan yksikkönsä, minkä vuoksi menetettiin yli tuhat työpaikkaa. Jotta nämä menetykset voitaisiin hyvittää, SR Technicsin työntekijöiden puolesta toimitettiin lokakuussa 2009 hakemus Euroopan globalisaatiorahastolle. Komissio kuitenkin hylkäsi hakemuksen "epätäydellisenä", ja voin vahvistaa, että lähes viiden kuukauden kuluttua Irlannin hallitus ei ole edelleenkään toimittanut täydellistä hakemusta.
<P>
Irlannin hallituksen toimintaa ovat viime kuukausina sekoittaneet sen omien aikaansaannosten taloudellinen romahtaminen ja ministerien eropyyntöjen tulva, joten hakemus, joka saattaisi muuttaa satojen ihmisten elämän, on jätetty lojumaan ministerin työpöydälle.
<P>
Euroopan parlamentti tietää, että Irlannin valtion rahakirstu on tyhjä. Kyynikko voisi perustellusti ajatella, että hallituksen toimettomuus voi johtua sen vaikeuksista hoitaa oma osuutensa sopimuksesta, jos EGR:n maksut lopulta varmistuvat. Olisiko Irlannin hallitus valmis tekemään asialle jotain?
<SPEAKER ID="187" NAME="Artur Zasada" AFFILIATION="PPE">
(PL) Arvoisa puhemies, hyvät kollegat, haluan tuoda teidän kaikkien ja erityisesti komission jäsenen Potočnikin tietoon asian, joka aiheuttaa harmia monissa EU:n jäsenvaltioissa suositun speedway-urheilulajin harrastajille. Tämä asia liittyy ympäristömelun arvioinnista ja hallinnasta annetun direktiivin 2002/49/EY täytäntöönpanoon.
<P>
Tämän direktiivin täytäntöönpano tarkoittaa, että ajajien on asennettava pyöriinsä uusia vaimentimia. Tällaiset vaimentimet vähentävät koko spektaakkelin kiinnostavuutta, koska melu on olennainen osa kyseistä urheilulajia. Ne myös lisäävät ajajien loukkaantumis- tai kuolemanvaaraa. Haluan tässä yhteydessä pyytää komission jäsentä Potočnikia harkitsemaan sellaisen ehdotuksen esittämistä, jossa speedway poistetaan direktiivin 2002/49/EY soveltamisalasta.
<SPEAKER ID="188" NAME="László Tőkés" AFFILIATION="PPE">
(HU) Arvoisa puhemies, unkarilaisten kimppuun hyökätään edelleen Slobodan Miloševićin Serbiassa sijaitsevassa Vojvodinan maakunnassa. Tekijät joko vapautetaan syytteestä tai heitä vastaan ei edes nosteta syytettä. Vuosikymmeniä sitten Vojvodinassa asui noin 400 000 unkarilaista, jotka muodostivat kolmanneksen väestöstä. Heidän määränsä on vuosien kuluessa vähentynyt 290 000:een pakollisen maastamuuton ja valtaväestön asutuksen valtavan laajentumisen vuoksi, ja heidän osuutensa väestöstä on pienentynyt 13 prosenttiin. Serbian kuuluisa salainen poliisi UDBA otti käyttöön etenkin etnisille albaaneille tarkoitetun menetelmän, jolla vähemmistöjä vastaan tehdään joukkohyökkäyksiä. Tämä käytäntö jatkuu nyt vaistomaisesti unkarilaisia vastaan. Arvoisa puhemies, Euroopan parlamentin on toteutettava päättäväisiä toimia, jotta unkarilaisiin kohdistuva terrorismi saadaan loppumaan Serbiassa. Serbian Euroopan unioniin liittymisen edellytykseksi on asetettava, että kymmeniintuhansiin toisen maailmansodan jälkeisten joukkomurhien uhreiksi joutuneisiin suhtaudutaan oikeudenmukaisesti ja että unkarilaisiin vielä nykyäänkin kohdistuva väkivalta kielletään.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Arvoisa puhemies, naisia toimii liian vähän tieteen alalla ja tieteellisessä tutkimuksessa. Euroopassa 30 prosenttia tutkijoista ja vain 18 prosenttia professoreista on naisia. Tieteen alan hallintatehtävissä osuutemme on 27 prosenttia. Puola, jossa 7 prosenttia korkeakoulujen laitosten ja tieteellisten laitosten johtokuntien jäsenistä on naisia, on toiseksi viimeisellä sijalla EU:n 27 jäsenvaltion joukossa.
<P>
Tästä syystä Puolassa toimivan Academic Enterprise Foundation -säätiön kehittämä "Women in Science" -tutkimushanke on erittäin tärkeä. Hankkeessa tutkitaan syrjinnän syitä ja laaditaan tehokkaita syrjinnän vastaisia toimia. Kansalaisten hankkeilla, jotka on perustettu kansalaisten aloitteesta ja suunnattu kansalaisille, on parhaimmat mahdollisuudet menestyä. Pyydän Euroopan komissiota antamaan erityistukea ja käytännön apua tällaisia asioita käsitteleville yhteiskunnallisille järjestöille. EU:n kansalaisten komissiolle kirjoittamiin kirjeisiin ei saa jättää vastaamatta.
<SPEAKER ID="190" NAME="Jim Higgins" AFFILIATION="PPE">
(GA) Arvoisa puhemies, ilahduin todellakin suuresti, kun entinen komission jäsen Kuneva totesi, että neuvoston direktiiviä 90/314/ETY on tarkistettava. Miksi? Koska siinä on monia puutteita.
<P>
Direktiivissä ei oteta huomioon henkilöitä, jotka varaavat itse lomamatkansa Internetissä käyttämättä matkatoimiston palveluja. Siinä ei suojella kuluttajia, jotka ostavat tuotteen, lennon tai majoituksen Euroopan unionin ulkopuolisesta valtiosta.
<P>
Direktiivissä ei myöskään mainita reittilentoja. Siinä on useita puutteita, ja voin ilokseni todeta entisen komission jäsenen Kunevan olleen oikeassa siinä, että tarvitsemme todellakin uuden direktiivin.
<SPEAKER ID="191" NAME="Ioan Mircea Paşcu" AFFILIATION="S&amp;D">
(EN) Arvoisa puhemies, 20 vuotta sitten romanialaiset kuolivat vapauden puolesta myös koulutuksessa, joka oli siihen saakka tiukassa poliittisessa valvonnassa. Heidän uhraustensa ansiosta yliopistotkin ovat olleet siitä lähtien vapaita.
<P>
Olisi siksi harmillisen ironista, jos Romanian opetusministeri onnistuisi nykyisessä pyrkimyksessään ottaa pikaisesti käyttöön uusi lainsäädäntö, jolla käytännössä poistetaan vapaus ja mahdollistetaan järjestelmän uudelleenpolitisointi.
<P>
Lakiehdotuksessa esimerkiksi säädetään, että valittujen rehtorien nimitykset vahvistaa ministeri, joka on itse poliittisessa virassa, ja yliopistojen on pakko sulautua mielivaltaisin perustein tai ne voitaisiin jopa lopettaa ja niiden omaisuus palauttaa.
<P>
Professorina ja Euroopan parlamentin jäsenenä olen mielestäni parlamentin muita professoreja kohtaan velvollinen paljastamaan tarkoitukselliset epädemokraattiset käytännöt, jotka ovat selvästikin koulutusta koskevan Lissabonin strategian vastaisia ja joita ei voida suvaita missään EU:n jäsenvaltiossa.
<SPEAKER ID="192" NAME="Puhemies">
(DE) Kohdan käsittely on päättynyt.
<P>
Kiitän kaikkia ymmärryksestä ja keskustelun säännönmukaisesta etenemisestä. Toivon, että kaikki ne, joille ei myönnetty nyt puheenvuoroa, saavat puhua ensi kerralla.
