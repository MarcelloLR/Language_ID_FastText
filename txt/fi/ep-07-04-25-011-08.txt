<CHAPTER ID="011-08">
8. Tilinpäätöstietojen antamista koskevat kansainväliset kirjanpitosäännöt (äänestys) 
<P>
- Päätöslauselmaesitys
<P>
- Ennen äänestystä:
<SPEAKER ID="146" NAME="Pervenche Berès" AFFILIATION="PSE">
(FR) Arvoisa puhemies, talous- ja raha-asioiden valiokunta haluaa siirtää työjärjestyksen 170 artiklan 4 kohdan nojalla äänestyksen tästä päätöslauselmasta syyskuun toiselle istuntojaksolle. Lykkäyksellä aikataulumme pyritään sovittamaan uuteen aikatauluun, jonka komission yksiköt ovat laatineet pyynnöstämme ja joka koskee IAS 14 -standardin korvaamista kansainvälisellä tilinpäätösstandardilla IFRS 8.
<P>
Komission ehdotus IFRS 8 -standardin hyväksymisestä tarkoittaisi sitä, että Yhdysvaltojen vastaavat kirjapitostandardit sisällytettäisiin EU:n lainsäädäntöön tutkimatta sitä, millaisia vaikutuksia aiheutuisi tällaisten standardien soveltamisesta eurooppalaisiin pörssiyhtiöihin.
<P>
Talous- ja raha-asioiden valiokunta haluaa korostaa, että jos IFRS-tilinpäätösstandardeja ja US GAAP -standardeja lähennetään - mitä komission jäsen McCreevy odottaa innolla - lopputulokseksi on saatava standardeja, joiden pohjalta tuotetaan laadukkaampia tilinpäätöstietoja. Todellinen lähentäminen tarkoittaa paljon muutakin kuin vain sitä, että toinen osapuoli kopioi toisen osapuolen tilinpäätösstandardit.
<P>
Tätä taustaa vasten komission yksiköt ovat suostuneet tarkistamaan aikatauluaan ja antaneet hyväksyntänsä vaikutustenarvioinnin tekemiselle. Saimme tämän tiedon kirjeitse eilen illalla. Talous- ja raha-asioiden valiokunta haluaa myös huomauttaa, että komission ehdotukset täytäntöönpanotoimenpiteistä - ainakin rahoituksen alan toimenpiteistä - ja tilinpäätösstandardit on tutkittava kolmen kuukauden sisällä. Toivomme, että komissio toimittaa uudelleen tämän täytäntöönpanotoimenpiteen sekä pyytämämme vaikutustenarvioinnin tulokset valiokunnallemme ennen 10. syyskuuta, jotta Euroopan parlamentti voi tehdä lopullisen vahvistus- tai hylkäämispäätöksen tämän standardin soveltamisesta osana EU:n lainsäädäntöä.
<P>
(Parlamentti päätti lykätä äänestystä.)
