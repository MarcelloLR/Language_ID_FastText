<CHAPTER ID="002">
Edellisen istunnon pöytäkirjan hyväksyminen
<SPEAKER ID="007" NAME="Puhemies">
Teille on jaettu 14. joulukuuta 2006 pidetyn edellisen istunnon pöytäkirja.
<P>
Onko huomautettavaa?
<SPEAKER ID="008" NAME="Jean-Marie Cavada" AFFILIATION="ALDE">
(FR) Arvoisa puhemies, esitän asiani hyvin lyhyesti. Parlamentti hyväksyi viime viikolla Strasbourgissa useita tärkeitä mietintöjä, muun muassa kaksi kymmenestä ehdotuksesta, jotka liittyvät vuosien 2007-2013 rahoituskehykseen vapauden, turvallisuuden ja oikeuden alueen alalla.
<P>
Haluan vain käyttää tätä pöytäkirjan hyväksymisen tarjoamaa tilaisuutta hyväkseni ja kiittää kansalaisvapauksien sekä oikeus- ja sisäasioiden valiokuntaa siitä poikkeuksellisesta työstä, joka valiokunnan oli saatettava päätökseen nopeasti, ja myös parlamentin yksiköitä, jotka pystyivät korjaamaan muutamia häiritseviä asiavirheitä ja toimittamaan käännökset valiokunnan alun perin jättämistä mietinnöistä.
<P>
Nämä tekstit vastaavat nyt selvästi täysistunnossa ilmaistuja näkemyksiä. Haluan myös teidän kuultenne kiittää neuvoston yksiköitä, joilta saimme niiden tekstien käännökset, joista pystyimme pääsemään täydelliseen yksimielisyyteen.
<SPEAKER ID="009" NAME="Puhemies">
Jäsen Cavada, paljon kiitoksia kommenteistanne, jotka ovat varmasti paikallaan ja kuvaavat hyvin työtä, jota valiokuntanne ja kaikki sen kanssa työskennelleet valiokunnat tekivät tämän tärkeän aikaansaannoksen eteen. Kiitän tämän vuoksi teitä ja kaikkia prosessissa mukana olleita.
<SPEAKER ID="010" NAME="Richard Corbett" AFFILIATION="PSE">
(EN) Arvoisa puhemies, hyväksyimme viime torstaina muutamia muutoksia työjärjestykseen, muun muassa uutta komiteamenettelyä koskevan muutoksen, jotta voimme käyttää hyväksi parlamentin toimivallan suurinta lisäystä sitten Nizzan sopimuksen.
<P>
Käsittääkseni työjärjestyksestä julkaistaan pian uusi versio. Pyytäisin, että se jaetaan tammikuussa, mikäli suinkin mahdollista. Lisäksi pyytäisin, että uutta versiota täydennettäisiin mukauttamalla samalla työjärjestyksessä esiintyvät erilaiset luvut, jotka on mukautettava automaattisesti ilman parlamentissa toimitettavaa äänestystä, jotta voidaan ottaa huomioon Euroopan parlamentin uusi koko. Kuten tiedätte, parlamentin jäsenten lukumäärä kasvaa tammikuussa.
<SPEAKER ID="011" NAME="Puhemies">
Jäsen Corbett, kiitos aiheellisesta pyynnöstänne. Kuten tiedätte, meillä on ongelmia käännösten kanssa. Parlamentin yksiköt kertoivat tekevänsä kaikkensa, jotta tammikuussa olisi käytettävissä uusi väliaikainen versio kaikilla kielillä. Tätä versiota on pidettävä väliaikaisena, mutta on epäilemättä hyödyllistä, että se olisi jäsenten käytettävissä mahdollisimman pian.
<P>
Näin ollen näyttää siltä, että pyyntönne toteutuu ja että meillä on tammikuussa käytettävissämme väliaikainen versio kaikilla kielillä. Tämän jälkeen versiot on tarkistettava, jotta voidaan varmistaa, että käännökset ovat oikein, ennen kuin työjärjestyksen uudistusprosessin voidaan katsoa olevan lopullisesti loppuun saatettu.
<P>
(Edellisen istunnon pöytäkirja hyväksyttiin.)
