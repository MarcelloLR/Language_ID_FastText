<CHAPTER ID="023">
Kansainväliset kirjanpitostandardit (keskustelu) 
<SPEAKER ID="220" NAME="Puhemies">
(FR) Esityslistalla on seuraavana päätöslauselma kansainvälisistä tilinpäätösstandardeista.
<SPEAKER ID="221" NAME="Pervenche Berès  " AFFILIATION="PSE">
talous- ja raha-asioiden valiokunnan puheenjohtaja. - (FR) Arvoisa puhemies, arvoisa komission jäsen, keskustelujemme etenemistavassa on tiettyä logiikkaa, koska tässä keskustelussa meidän on päätettävä, hyväksyykö yhteisö niin sanotun IFRS 8 -standardin vai ei.
<P>
Parlamentin oli määrä tehdä tästä standardista päätös aiempien, 25. huhtikuuta 2007 käytyjen keskustelujen yhteydessä, ja totesimme tuolloin yksiselitteisesti katsovamme, ettei meillä ollut edellytyksiä tehdä tällaista päätöstä. Tähän oli kaksi syytä.
<P>
Niistä ensimmäinen oli se, että olimme juuri tehneet Euroopan komissiolle ja neuvostolle varsin selväksi katsovamme, ettei lähentymisprosessi, jonka EU oli käynnistänyt yhteisön ulkopuolisten kanssa niiden tilipäätösstandardien tunnustamiseksi, voisi rajoittua vain siihen, että niiden standardeja leikattaisiin ja liimattaisiin kansainväliseen standardiin. Katsoimme myös, että lähentymisprosessin pitäisi olla vastavuoroinen prosessi.
<P>
Meillä oli tämän IFRS 8 -standardin suhteen sellainen vaikutelma, ettei kansainvälinen järjestö ollut seurannut tätä tietä, ja halusimme varoittaa yleisöä tästä.
<P>
Toinen syy oli se, että monet varoittivat meitä - ja uskoakseni aivan syystäkin - siitä, että tätä tilinpäätösstandardia ehdotettiin kaikille käyttäjille eli tilintarkastajille, sijoittajille ja valvojille tekemättä ensin vaikutustenarviointia.
<P>
Tiedämme nyt, millainen päähänpinttymä José Manuel Durão Barroson johtamalla komissiolla on: se haluaa, että näitä vaikutustenarviointeja tehdään säännöllisesti osana parempaa sääntelyä, jota se käyttää etenemissuunnitelmanaan. Näyttää siltä, että sitä, mitä käytetään EU:ssa, pitäisi käyttää myös itsesääntelevissä kansainvälisissä standardointielimissä. Olimme siksi pyytäneet komissiota tekemään tämän vaikutustenarvioinnin itse, koska kansainvälinen järjestö ei ollut tehnyt tällaista tutkimusta.
<P>
Komissio piti muodollisen lupauksensa ja esitteli tämän vaikutustenarvioinnin johtopäätökset talous- ja raha-asioiden valiokunnalle syyskuun alussa, kuten oli sovittu. Meidän on kuitenkin tunnustettava, että tämän arvioinnin alaa - tapaa, jolla eri osapuolia kuultiin - on varmasti tarkistettava tulevaisuudessa, jotta osapuolia kuullaan monipuolisemmin ja kuuleminen koskee muitakin kuin niin sanottuja valmistelijoita eli niitä, jotka laativat tilinpäätöksen.
<P>
Koska parlamentti haluaa viedä tätä keskustelua eteenpäin ja kenties myös vaikuttaa siihen, että näistä kansainvälisistä standardeista tulisi maailmanlaajuisesti käytetty esimerkki, se haluaa yhä hyväksyä tänään IFRS 8 -standardin. Tämä osoittaa parlamentin suhtautuvan tilinpäätösstandardien hyväksymisprosessiin vakavasti ja kertoo myös parlamentin vastuullisuudesta.
<P>
Koska Yhdysvaltojen kanssa ollaan käynnistämässä tärkeät keskustelut, joissa selvitetään, millaisin ehdoin se voisi hyväksyä tilinpäätösstandardit, meidän on tärkeää osoittaa selvällä ja vastuullisella tavalla aikovamme vakaasti tehdä näin itse.
<P>
Toivon, että parlamentti hyväksyy huomenna IFRS 8 -standardin ja korostaa samalla, että kun sitä tarkistetaan - mihin kansainvälinen tilinpäätösstandardilautakunta IASB on jo ryhtynyt - huomioon on otettava myös se, että yhtiöiden toimintaa koskevia taloudellisia tietoja on tarkennettava. Erityisesti monet kansalaisjärjestöt arvostavat sitä, että näiden tietojen avulla voidaan antaa selvempi kuva yhtiöiden toiminnasta - esimerkiksi kaivostoiminnasta tietyssä maantieteellisessä paikassa tai maakohtaisesti, kun sillä on merkitystä - niille, joita tällainen toiminta koskee.
<P>
Lopuksi haluan sanoa komissiolle uudestaan, että katsomme, että tämän menettelyn lopputulos on hyvin tärkeä kehotus kunnioittaa eurooppalaisten ääntä samanarvoisuuden nimissä, ja että vaikutustenarviointien laatimisen yhteydessä kaikkien osapuolten on saatava tuoda esiin kantansa.
<SPEAKER ID="222" NAME="Puhemies">
(FR) Haluan huomauttaa, ettei äänestystä toimiteta huomenna vaan keskiviikkona.
<SPEAKER ID="223" NAME="Charlie McCreevy">
komission jäsen. - (EN) Arvoisa puhemies, kiitän lämpimästi talous- ja raha-asioiden valiokuntaa erinomaisesta työstä, jota se on tehnyt kansainvälisen tilinpäätösstandardin ”IFRS 8 - Toiminnalliset segmentit” parissa. IFRS 8 on uusi standardi segmenttiraportoinnista.
<P>
Kansainvälinen tilinpäätösstandardilautakunta (IASB) antoi standardin marraskuussa 2006, minkä jälkeen on keskusteltu IFRS:n sopivuudesta eurooppalaiseen ympäristöön. Tästä keskustelusta on ollut hyötyä. Meidän oli varmistettava, ettei Euroopan unioni hyväksyisi uutta tilinpäätösstandardia vain lähentyäkseen kohti vastaavaa Yhdysvaltojen standardia, vaan siksi, että se parantaa taloudellisten tietojen laatua ja edistää eurooppalaisten yleistä etua.
<P>
Ennen lopullisen päätöksen tekemistä komissio ja parlamentti sopivat toukokuussa 2007, että komission yksiköt tutkisivat IFRS 8 -standardin hyväksymisen mahdollisia vaikutuksia. Komission yksiköt järjestivät heinä- ja elokuussa julkisen kuulemisen ja kokosivat sidosryhmien näkemyksiä IFRS 8 -standardin kustannus- ja hyötyvaikutuksista sekä yleisistä vaikutuksista. Ne laativat lähes 200 lausunnon pohjalta kertomuksen, joka toimitettiin parlamentille 10. syyskuuta 2007. Kertomuksen merkittävin johtopäätös on se, että IFRS 8 -standardin hyväksymisestä aiheutuvat hyödyt olisivat sen kustannuksia suuremmat. Lisäksi monet äänestäjät korostivat, että IFRS 8 -standardin nopea hyväksyminen poistaisi tiettyjä epävarmuustekijöitä, jotka liittyvät joulukuussa 2007 päättyvää ajanjaksoa koskevien tilinpäätösten käsittelyyn.
<P>
Haluan korostaa, ettemme sivuuttaneet niin sanotusta ”johdon lähestymistavasta” esiin tuotuja huolenaiheita. ”Johdon lähestymistapa” antaa johdolle enemmän pelivaraa kuin nykyinen segmenttiraportointia koskeva standardi. Jotkut äänestäjät olivat huolissaan siitä, ettei IFRS 8 -standardi sisältäisi tiukkoja vaatimuksia tarkoista maantieteellisistä tiedoista, koska siinä ei oletettavasti vaadittaisi tarpeeksi tarkkoja maakohtaisia tietoja. Keskustelut äänestäjien kanssa kuitenkin osoittivat, että IFRS 8 -standardin odotetaan pikemminkin parantavan tällaisten tietojen esille tuomista. Lisäksi näyttää siltä, ettei tähän alaan liittyviä erityisiä ongelmia voida mielestämme - eikä useimpien kuulemiseemme osallistuneiden vastaajien mielestä - ratkaista segmenttiraportointia koskevalla tilinpäätösstandardilla. Se voitaisiin tehdä pikemminkin kehittämällä edelleen yhtiöiden yhteiskuntavastuun näkökohtia koskevia puitteita.
<P>
Sovimme, ettei IFRS 8 -standardia pitäisi hyväksyä yksinomaan lähentymissyistä, mutta katsomme silti, että asiaa oli ratkaisevan tärkeää tarkastella myös laajemmassa asiayhteydessä, jossa EU hyväksyy joukon todella maailmanlaajuisia standardeja. Sovimme kaikki muutama vuosi sitten, ettei EU:n pitäisi laatia omia standardejaan, vaan että sen pitäisi pikemminkin tukea ja edistää IFRS:n kaltaisten laadukkaiden ja maailmanlaajuisten standardien kehittämistä.
<P>
Pyrimme parantamaan IASB:n hallintoa. Euroopan komissio, Yhdysvaltain arvopaperimarkkinoiden valvontaviranomainen (US Securities and Exchange Commission) ja Japanin rahoituspalveluvirasto antoivat 7. marraskuuta yhteisen julkilausuman aikomuksestaan tehdä tiettyjä muutoksia kansainvälisen kirjanpitostandardikomitean (IASC) säätiön institutionaalisen kehyksen vahvistamiseksi. Näillä muutoksilla pyritään lisäämään säätiön hallituksen tilivelvollisuutta erityisesti korvaamalla hallitusten jäsenten itsenimitysmenettely prosessilla, jossa viranomaiset hyväksyvät viime kädessä hallituksen jäsenet.
<P>
Yhteisessä julkilausumassa tunnustettiin myös, että IASB:n oikeusturvaa on tärkeää vahvistaa entisestään esimerkiksi tekemällä vaikutustenarviointeja. Tämä sopimus tarjoaa vahvan pohjan puuttua parlamentin esiin tuomiin huolenaiheisiin. Se heijastaa myös kysymyksiä, jotka komissio toi esiin kahdessa Ecofin-neuvostolle laatimassaan seurantakertomuksessa IASB:n hallinnosta. Teemme IASC:n säätiön ja muiden kansainvälisten kumppaneiden kanssa yhteistyötä laatiaksemme tulevien kuukausien aikana tarkempia ehdotuksia. Jatkamme tietenkin myös tiivistä vuoropuhelua Euroopan parlamentin kanssa koko tämän prosessin ajan. Luotan siihen, että tämän prosessin lopputulos takaa, että standardit vastaavat EU:n tarpeita, että kaikkien EU:n sidosryhmien on helppo hyväksyä ja soveltaa niitä ja että ne ovat myös maailmanlaajuisesti helposti hyväksyttävissä ja sovellettavissa.
<P>
Lopuksi haluan todeta, että IFRS 8 -standardin nopea hyväksyminen on tärkeää kahdesta syystä. Tämä standardi parantaa taloudellisten tietojen laatua ja tarjoaa varmuutta kaikille markkinatoimijoille. Viime kuukausina käydyt keskustelut ovat osoittaneet, että Euroopan parlamentin on osallistuttava tiiviimmin hyväksyntäprosessiin. Komissio jatkaa myös yhteistyötään IASB:n, IASC:n säätiön ja kansainvälisten kumppaniemme kanssa varmistaakseen, että kansainvälisten tilinpäätösstandardien kehittämisprosessi on täysin ymmärrettävä ja avoin ja että se vastaa eurooppalaisten sidosryhmien tarpeita.
<SPEAKER ID="224" NAME="Alexander Radwan">
PPE-DE-ryhmän puolesta. - (EN) Arvoisa puhemies, arvoisa komission jäsen, IFRS 8 -standardia koskeva prosessi kertoo hyvin siitä, kuinka EU suhtautuu tällä hetkellä standardin täytäntöönpanoon ja hyväksymiseen. Haluan todeta alusta alkaen hyvin selvästi niille, jotka kenties odottavat parlamentilta jotakin muuta, että Euroopan parlamentti kannattaa maailmanlaajuista IFRS-standardia ja samansuuntaisten toimien - oikeasuuntaisten toimien - toteuttamista tässä asiassa.
<P>
Meidän pitäisi tarkastella tätä IFRS-prosessia erityisesti siltä kannalta, onko kaikki sen suhteen hyvin tällä hetkellä: komissio esittelee Euroopan parlamentille standardin lyhyellä varoitusajalla, komission ja teollisuuden odotetaan panevan se täytäntöön suhteellisen nopeasti, teollisuuden painostus kasvaa kasvamistaan, eikä niille, joiden on perusteltava se kansalaisille, anneta minkäänlaista mahdollisuutta muodostaa siitä mielipidettä.
<P>
Komissio on tehnyt päätöksen sopivasta vaiheesta, mutta meidän on käytävä suoraa keskustelua siitä, mitä on tapahtunut, kun täytäntöönpanovaihetta siirretään nyt takautuvasti. Välttääksemme sen, että näin tapahtuu tulevaisuudessa, on hyvin tärkeää, että lakia säätäville toimielimille, kuten Euroopan parlamentille, tiedotetaan työstä hyvissä ajoin. Pidän komission, SSI:n, japanilaisten ja IOSCO:n viimeviikkoista ilmoitusta myönteisenä. IFRS:n organisaation esitys omasta hallinnostaan on puolestaan oikeasuuntainen mutta aivan liian kauan odotettu askel kohti asianmukaista oikeutusta ja hallintoa. Meidän, Euroopan parlamentin on kiinnitettävä erityistä huomiota siihen, noudatetaanko demokratian pelisääntöjä.
<P>
Tämä ei tarkoita sitä, että Euroopan parlamentti on otettava mukaan suoraan, mutta vain, jos prosessi toimii kunnolla, voimme varmistaa sen toimivan ihanteellisesti tulevaisuudessa, kun kukin yksittäinen standardi pannaan täytäntöön - ja tulevaisuudessa meitä kuullaan jokaisesta yksittäisestä standardista.
<SPEAKER ID="225" NAME="Sharon Bowles">
ALDE-ryhmän puolesta. - (EN) Arvoisa puhemies, IFRS 8 -standardin hyväksyminen tarjoaa yrityksillemme mahdollisuuden soveltaa standardia tähän tilikauteen ja panna pisteen epävarmuudelle.
<P>
”Johdon lähestymistapa” mahdollistaa sen, että yrityksemme voivat käyttää julkisessa raportoinnissa samaa rakennetta kuin sisäisesti, mikä keventää raportointitaakkaa. Käyttäjille annetaan tietoja, jotka olivat aiemmin vain sisäisiä. Siispä IFRS 8 -standardi hyödyttää sekä yrityksiä että sijoittajia.
<P>
Olen kuitenkin huolissani vaikutustenarvioinnista, joka seuraa kaavaa, josta olen puhunut aiemmin. Vastaajat olivat tällä kertaa voittopuolisesti tuottajia eivätkä käyttäjiä, eikä käyttäjille esitetty kysymyksiä vertailtavuudesta. Vaikutustenarvioinneissa onkin kenties yleisesti otettava ennakoivampi lähestymistapa, eikä tässä tapauksessa siitä, ettei yhdelle tärkeälle vastaajaryhmälle ole esitetty keskeisiä kysymyksiä, ole varmastikaan ollut hyötyä.
<P>
Lisäksi jotkin mietinnössä esitetyt perustelut eivät perustele juuri mitään. Minun silmiini ne näyttävät pikemminkin tekstiltä, joka on kirjoitettu ennen kokousta sopimuksen saavuttamisen toivossa.
<P>
Suhtaudun asiaan briteille tyypillisellä tavalla: haluan pöytäkirjojen, vastausten ja mietintöjen näyttävän siltä, että ne on laadittu kokousten jälkeen.
<P>
Olen pahoillani siitä, että eurooppalaiset yhtiöt ovat joutuneet odottamaan standardin hyväksymistä, mutta parlamentin ei pitäisi odottaa antavan suostumustaan ilman, että se on saanut riittävästi aikaa ja tietoa voidakseen arvioida asiaa.
<P>
Olen kuitenkin iloinen siitä, että yhteistyössä on tapahtunut hiljattain kehitystä, ja odotan sen jatkuvan.
<SPEAKER ID="226" NAME="Piia-Noora Kauppi" AFFILIATION="PPE-DE">
(EN) Arvoisa puhemies, asianmukaisten tilinpäätösstandardien merkitystä ei voi korostaa liiaksi. Nykymaailmassa sijoittajat tarvitsevat entistä enemmän selviä, vertailtavia ja riittäviä tietoja, ja yrityksiä on autettava entistä enemmän pienentämään kuluja, joita niille aiheutuu sääntöjen noudattamisesta.
<P>
Olen siksi samaa mieltä kollegoideni kanssa siitä, kuinka tärkeää on suhtautua tähän asiaan varovaisesti. Päätöksiä ei saa tehdä kevein perustein, ja olen todella sitä mieltä, että kaikki ne kollegani, jotka ovat maininneet oikea-aikaisen vaikutustenarvioinnin olevan tärkeä keino löytää tasapainoisia ratkaisuja ja varmistaa, että kaikki sidosryhmät ja niiden mielipiteet otetaan huomioon, ovat tuoneet esiin hyvin tärkeitä näkemyksiä.
<P>
Parlamentti on tietenkin pidettävä kunnolla ajan tasalla. Aivan yhtä tärkeää on varmistaa, että EASB:n hallintojärjestelmää tarkistetaan ja mukautetaan niin, että sääntelyviranomaiset voivat tukea sen standardienlaadintaprosessia ja sen tuloksia. Sehän on loppujen lopuksi ainut käytettävissämme oleva elin, joka laatii kansainvälisiä tilinpäätösstandardeja.
<P>
Vaikka tämä prosessi ei olekaan ollut täydellinen, emme saa antaa tämän viivästyttää omia pyrkimyksiämme kuroa meidän ja talouskumppaneidemme välinen kuilu umpeen. Nykymaailmassa maailmanlaajuiset yhteydet ovat paljon kehittyneempiä kuin ennen, ja on meidän etumme mukaista saada se toimimaan mahdollisimman jouhevasti. Yhteensopivat standardit ovat tässä mielessä hyvin tärkeitä.
<P>
Transatlanttisessa talousneuvostossa molemmat osapuolet odottavat malttamattomina tämän työn käynnistämistä, ja IFRS-standardit ja tilinpäätökset ovat tärkeä keino toteuttaa standardien vastavuoroinen tunnustaminen.
<P>
IASB on toistaiseksi paras keino, joka meillä on. Eurooppalaiset sidosryhmät on otettava mukaan, ja IFRS:n toimintaa on seurattava. Sitä voidaan muuttaa ja sitä on muutettava mahdollisten virheiden korjaamiseksi, jos teemme virheitä. Demokratia vie tietenkin aikaa, mutta joskus virheitä on korjattava. Monet kollegani ovat maininneet, että oli hyvin tärkeää, että parlamentti sai esittää huolenaiheitaan ja pääsi parantamaan prosessia.
<SPEAKER ID="227" NAME="Puhemies">
(FR) Keskustelu on päättynyt.
<P>
Äänestys toimitetaan keskiviikkona klo 12.00.
