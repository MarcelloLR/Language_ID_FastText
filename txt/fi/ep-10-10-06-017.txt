<CHAPTER ID="017">
Minuutin puheenvuorot poliittisesti tärkeistä asioista
<SPEAKER ID="234" NAME="Puhemies">
(FR) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="235" NAME="Artur Zasada" AFFILIATION="PPE">
(PL) Arvoisa puhemies, käsittelen ongelmia, joita nuorten lasten äidit ja vanhukset ovat kohdanneet Euroopan lentoasemilla. Asetuksen (EY) N:o 1107/2006 perusteella kyseisille kahdelle ryhmälle pitäisi tarjota apua lentoasemilla. Valitettavasti useimmissa tapauksissa asetuksen säännöksiä ei noudateta. Edes televisiomainoksessa, joka tehtiin tänä vuonna näyttävästi Euroopan komission määräyksestä, ei mainita sanaakaan äideistä tai isistä, jotka matkustavat itsekseen nuorten lasten kanssa.
<P>
Ratkaisu ongelmaan on yksinkertainen - on ryhdyttävä tehokkaisiin toimiin, joilla kansalaisille kerrotaan heidän oikeuksistaan. Ensinnäkin asetuksen otsikko pitäisi vaihtaa lisäämällä siihen tietoa, josta näkee, että se koskee myös äitejä ja isiä, jotka matkustavat itsekseen nuorten lasten kanssa. Toiseksi pitäisi ehdottaa uutta kuvaketta kyseistä matkustajaryhmää varten. Se olisi pakollinen kaikilla Euroopan unionin jäsenvaltioiden lentoasemilla.
<SPEAKER ID="236" NAME="Teresa Jiménez-Becerril Barrio" AFFILIATION="PPE">
(ES) Arvoisa puhemies, ihmisoikeusvaliokunnan jäsenenä, Espanjan ja EU:n kansalaisena, terrorismin uhrina, koska terroristijärjestö ETA murhasi veljeni ja hänen vaimonsa Sevillassa, puhun täällä tänään tuomitakseni sen tosiasian, että Venezuelan hallitus ja presidentti ovat antaneet ETAn terroristien harjoitella Venezuelan maaperällä terrorismista epäillyn Arturo Cubillasin määräyksestä. Hän työskentelee Hugo Chávezin hallitukselle huolimatta siitä, että hänestä on annettu kansainvälinen pidätysmääräys. Tämä on vakava EU:n kansalaisten turvallisuutta koskevan perusoikeuden rikkomus.
<P>
Vaadin Espanjan hallitukselta päättäväisiä toimia vastauksena kaikkien Espanjan kansalaisten vakavaan nöyryytykseen. Pääministeri Zapatero ei voi enää vaieta, kun Venezuelan suurlähettiläs kutsuu kiduttajiksi kansalliskaartimme jäseniä, jotka ovat olleet ja ovat edelleen urheuden esikuvia ETAn vastaisessa taistelussa. Hän ei voi myöskään sulkea silmiään siltä, että ETA ja FARC tiivistävät yhteistyötään Venezuelassa, minkä tuomari Eloy Velasco on jo tuominnut. Pääministeri Zapatero ei voi kätellä sellaista johtajaa kuin Hugo Chávez, joka on tekemässä Venezuelasta terroristien turvapaikkaa.
<P>
Pääministeri Espanjan kaltaisessa valtiossa, missä terrorismi on aiheuttanut paljon tuskaa, ei voi enää sulkea silmiään tältä ongelmalta ja hänen pitäisi reagoida tilanteen vaatimalla tavalla, minkä kuka tahansa tavallinen kansalainen tekisi, jos hänellä olisi siihen tilaisuus.
<SPEAKER ID="237" NAME="Catherine Stihler" AFFILIATION="S&amp;D">
(EN) Arvoisa puhemies, asia, josta haluan puhua tänään, on se, että 18. syyskuuta 36 tämän parlamentin jäsentä, minä mukaan luettuna, saimme kunnianosoituksen European Lung Foundation -säätiöltä tupakoinnin vastaisesta työstämme.
<P>
Tämä on itse asiassa eurooppalainen keuhkojen teemavuosi, ja kollegat, jotka ovat kiinnostuneita tupakkateollisuuden vastaisesta työstämme ja tupakoinnin torjunnasta, voivat vielä allekirjoittaa vetoomuksen.
<P>
Tällä hetkellä vain 10:ssä 27 jäsenvaltiosta on julkisilla paikoilla täydellinen tupakointikielto, jotta ne ovat savuttomia. Olen ylpeä siitä, että Skotlanti oli yksi ensimmäisistä paikoista, joissa tupakointi kiellettiin julkisilla paikoilla. Viimeaikaiset todisteet viittaavat siihen, että niiden lasten määrä, jotka tuodaan sairaalaan astman takia, on laskenut 18 prosenttia sen ansiosta, että tupakointi on kielletty julkisilla paikoilla. Sen me haluamme nähdä toistuvan koko Euroopan unionissa.
<P>
Pyydän parlamenttia onnittelemaan 36 kollegaa, joille European Lung Foundation -säätiö myönsi palkinnon 18. syyskuuta.
<SPEAKER ID="238" NAME="Nessa Childers" AFFILIATION="S&amp;D">
(EN) Arvoisa puhemies, olen tyytyväinen viime viikon äänestykseen budjettivaliokunnassa Euroopan komission jäsenten peruspalkkojen ja lisien jäädyttämisestä, ellei käytännesääntöihin tehdä muutoksia. Äänestys osoittaa, että Euroopan parlamentti ei hyväksy toistamiseen sellaista tapausta, joka tapahtui Charlie McCreevylle, entiselle sisämarkkinoista vastanneelle komission jäsenelle, jonka uutta johtajan virkaa komission tutkii mahdollisten eturistiriitojen takia.
<P>
Komission jäsenet ovat jättäneet 201 pyyntöä ottaa vastaan työpaikka komissiosta lähdettyään. Vain yhteen on tullut kieltävä vastaus. Sääntöjä on tarkistettava, eikä niiden pitäisi olla vain suuntaviivoja, joita tulkitaan väljästi.
<SPEAKER ID="239" NAME="Sergej Kozlík" AFFILIATION="ALDE">
(SK) Slovakian nykyinen hallitus on jättänyt useita lakiehdotuksia, joilla heikennetään perustuslaissa taattua tuomioistuinten ja tuomarien riippumattomuutta.
<P>
Perustuslain tarkistusta koskeva ehdotus, jolla pyritään rajoittamaan tuomarien koskemattomuutta, on jätetty parlamentille ilman, että siitä on pyydetty etukäteen kommentteja, ja ilman asiantuntijoiden keskustelua. Slovakian ajautumisesta kohti vääristynyttä demokratiaa ja oikeudellisesta tilasta todistaa myös se, että korkeimman oikeuden presidenttiä ja tuomarineuvoston puheenjohtajaa on kahdesti estetty puhumasta kansallisen neuvoston täysistunnon keskusteluissa oikeuslaitosta koskevista laeista, mukaan luettuna laki tuomarineuvostosta. Tuomarineuvostoa koskevan lain tarkistuksen tavoitteena on muuttaa neuvoston kokoonpanoa jo ennen kuin sen toimikausi päättyy. Tuomareita koskevan lain tarkistuksella lisätään poliittisten valtuutettujen määrä yhdestä kolmeen valintalautakunnissa, jotka valitsevat tuomarit ja edistävät näiden uria. Tämä on vain osa tarinasta, joka osoittaa selvästi miten Slovakian nykyinen toimeenpano- ja hallitusvalta pyrkii puuttumaan tuomioistuinten valtaan.
<SPEAKER ID="240" NAME="Csaba Sógor" AFFILIATION="PPE">
(HU) Tämä päivä, 6. lokakuuta, on tärkeä päivä Unkarin historiassa. Yli 150 vuotta sitten Unkarin vallankumoukselliset tarttuivat aseisiin Euroopan kahta voimakkainta armeijaa vastaan tuolloin koko Euroopassa levinneiden vapauden, veljeyden ja tasa-arvon perusarvojen nimissä. Hävinneiden vapaustaistelijoiden 13 kenraalia teloitettiin tänä päivänä Aradin kaupungissa, joka sijaitsee nykyään Romaniassa. Unkarilaisten vapaudenkaipuu törmäsi yhtä voimakkaana kommunismiin, 1900-luvun sortohallintoon, kuten vuoden 1956 tapahtumat selvästi osoittivat. Vain neljä Aradissa vuonna 1948 teloitetusta 13 marttyyreista oli unkarilaisia, mikä kertoo siitä, että yleismaailmalliset arvot ylittävät kansalliset erot. Meille unkarilaisille se symboloi Unkarin kansan ikuista vapaudenkaipuuta ja yhtenäisyyttä sekä kansojen välistä sovintoa ja solidaarisuutta.
<SPEAKER ID="241" NAME="Agustín Díaz de Mera García Consuegra" AFFILIATION="PPE">
(ES) Arvoisa puhemies, käytän tätä tilaisuutta tuomitakseni Hugo Chávezin hallituksen halventavan ja epädemokraattisen toiminnan niitä kohtaan, jotka puolustavat vapautta ja ihmisoikeuksia.
<P>
Kollegani Iturgaizin pidätystä Caracasin lentoasemalla ei voi jättää huomiotta. Tämä ei ole ensimmäinen kerta, kun hallitus on hyökännyt Euroopan kansanpuolueen (kristillisdemokraatit) ryhmän jäseniä vastaan. Tehtävämme tämän parlamentin jäseninä ei rajoitu EU:n sisälle. Se koskee myös niiden arvojen edistämistä, joille unioni perustuu, kuten vapaus, demokratia ja ihmisoikeuksien kunnioittaminen.
<P>
On selvää, että kyseinen tehtävä ei miellytä niitä, jotka haluavat iskostaa totalitaarisia ajatuksia kansalaisiinsa.
<P>
27. syyskuuta pidettyjen parlamenttivaalien tulos antaa tilaa toivolle, vaikka meidän kaikkien pitäisi olla huolissaan reaktiosta Venezuelan opposition menestykseen.
<P>
Mitä voimme odottaa hallitukselta, joka suojelee terroristeja Oker-terroristisolusta, toimeenpanevasta elimestä, johon kuuluu epäilty ETAn murhaaja Venezuelan kansallisen maainstituutin (INTI) turvallisuuspäällikkönä, tai hallitukselta, joka jättää huomiotta useita lakia pakoilevia terroristeja koskevat luovutuspyynnöt?
<P>
Emme selvästikään voi odottaa mitään.
<P>
Arvoisa puhemies, tällaiset halveksittavat asenteet edellyttävät voimakasta reaktiota ja parlamentin tiukinta mahdollista tuomiota.
<SPEAKER ID="242" NAME="Csaba Sándor Tabajdi" AFFILIATION="S&amp;D">
(HU) Kahtia jakautunut Saksa oli konkreettisin esimerkki kaksinapaisen maailman järjettömyydestä ja epäinhimillisyydestä. Ilman Saksan yhdistymistä myöskään Euroopan yhdentymistä ja vuosien 2004 ja 2007 laajentumisia ei olisi tapahtunut. Mikään muu kansa Euroopassa ei voinut ymmärtää paremmin Saksan keinotekoista ja järjetöntä jakoa kuin unkarilaiset. Euroopan yhdentyminen alkoi Saksan kansan jälleenyhdistymisestä. Berliinin muurin kaatuminen mursi myös kylmän sodan jakamaa Eurooppaa halkovan muurin. Unkarilaisena olen erityisen ylpeä siitä, että maani johtajat tekivät tuolloin rohkean päätöksen päästää kymmenet tuhannet Saksan demokraattisen tasavallan kansalaiset, jotka olivat paenneet Unkariin, rautaesiripun taakse Itävaltaan. He purkivat Unkarin ja DDR:n välisen sopimuksen ja mursivat siten ensimmäisen tiilen Berliinin muurista. Gyula Horn, tuolloinen Unkarin ulkoministeri, ja pääministeri Miklós Németh, tekivät historiallisen teon, joka ei olisi ollut mahdollinen ilman Mihail Gorbatšovin uudistuksia.
<SPEAKER ID="243" NAME="Pat the Cope Gallagher" AFFILIATION="ALDE">
(EN) Arvoisa puhemies, olen juuri palannut Islannista osallistuttuani EU:n ja Islannin parlamentaarisen sekavaliokunnan ensimmäiseen kokoukseen. Kahden päivän vierailun aikana valtuuskuntamme kävi erittäin hyödyllisiä keskusteluja Islannin hallituksen ja Islannin yleiskäräjien jäsenten kanssa Islannin jäsenyyshakemuksesta.
<P>
Kun valtuuskunta tapasi Islannin kalastusministerin, nostin esiin kysymyksen makrillin suurimman sallitun saaliin huomattavasta nostamisesta. Olemme kaikki vastuussa kyseisen kalastuksen jatkumisesta, samoin kuin kaiken muun kalastuksen, mutta viittaan nyt erityisesti tähän lajiin. Olen tyytyväisenä pannut merkille, että Islanti osallistuu 12. lokakuuta Lontoossa neuvotteluihin rannikkovaltioiden kanssa, ja toivon, että siellä päästään tyydyttävään ratkaisuun.
<P>
Rahoituskriisin seuraukset näkyvät vielä selvästi Islannissa. Sen takia Icesave-kiistan on jäätävä Islannin, Yhdistyneen kuningaskunnan ja Alankomaiden kahdenväliseksi asiaksi. On erittäin tärkeää, että osapuolet jatkavat neuvotteluja tavoitteenaan tyydyttävä tulos.
<SPEAKER ID="244" NAME="Georgios Koumoutsakos" AFFILIATION="PPE">
(EL) Arvoisa puhemies, olen erityisen tyytyväinen siihen, että komission jäsen Barnier on täällä tänään, koska tiedän, että asia, josta aion puhua, kiinnostaa häntä erityisesti. Luonnonkatastrofit aiheuttavat valtavaa tuhoa ihmishenkien ja taloudellisen infrastruktuurin menetyksen muodossa. Niitä koskevat toimet ovat yhteinen haaste ja edellyttävät yhteisiä ponnisteluja. Siksi Euroopan unionin on voitava reagoida nopeasti tällaisiin hätätilanteisiin. Tehdäkseen niin EU:n on hyödynnettävä mahdollisuutensa entistä paremmin ja herätettävä EU:n kansalaisia toimintaan.
<P>
Vapaaehtoistyön pitkä eurooppalainen perinne ja solidaarisuuden periaate tarjoavat vankan perustan tavoitteen saavuttamiselle. Niinpä nyt on tullut aika perustaa Euroopan humanitaarisen avun vapaaehtoisjoukot, aivan kuten Lissabonin sopimuksen 214 artiklan 5 kohdassa määrätään. Muistutan teitä siitä, että vuosi 2011 on vapaaehtoistoiminnan eurooppalainen teemavuosi. Euroopan humanitaarisen avun vapaaehtoisjoukut vahvistaisivat EU:n asemaa ja imagoa ja voittaisivat puolelleen EU:n ja muun maailman kansalaisten sydämet ja mielet.
<P>
Euroopan parlamentin velvollisuutena on ryhtyä pikaisiin toimiin Euroopan humanitaarisen avun vapaaehtoisjoukkojen perustamiseksi.
<SPEAKER ID="245" NAME="Zbigniew Ziobro" AFFILIATION="ECR">
(PL) Arvoisa puhemies, hiilidioksidipäästöjä koskevat rajoitukset tulevat voimaan Euroopan unionissa vuodesta 2013 alkaen. Euroopan unionin viimeaikaiset suunnitelmat alentaa aiemmin suunniteltua rajaa, joka on 0,688 tonnia hiilidioksidia valmistettua tuotetonnia kohden, voi johtaa sementintuottajat katastrofaaliseen tilanteeseen monissa EU:n jäsenvaltioissa, mukaan luettuna Puola.
<P>
Kuten tiedotusvälineissä on kerrottu, esimerkiksi Gazeta Prawna -sanomalehdessä, on laskettu, että sementin hinnat nousevat vähintään 30 prosenttia, mikä haittaa toisaalta vähittäisasiakasta, joka haluaa rakentaa talon tai asunnon, mutta se hidastaa myös talouskehitystä, sillä sementti on tuotannon perusraaka-aine. Tilanne on erityisen vaarallinen uusille EU:n jäsenvaltioille, koska niillä on paljon kiinni kurottavaa verrattuna rikkaisiin valtioihin, esimerkiksi Ranskaan tai Saksaan, jotka ovat rakentaneet infrastruktuurinsa, kuten moottoritiet, kauan aikaa sitten, kun alalla ei ollut mitään rajoituksia. Tilanne on haitallinen myös sikäli, että osa tuotannosta siirretään itärajamme yli, ja hiilidioksidi tuotetaan joka tapauksessa ja meidän taloutemme häviää.
<SPEAKER ID="246" NAME="Georgios Toussas" AFFILIATION="GUE/NGL">
(EL) Arvoisa puhemies, demokratian vastaisessa päätöslauselmassa, jonka Euroopan neuvoston parlamentaarinen yleiskokous hyväksyi eilen 5. lokakuuta, työväenluokan ja ruohonjuuritason taistelu rinnastetaan ääriliikkeisiin, ja ääriliikkeiden vastustamisen nimessä siinä ehdotetaan demokraattisten perusoikeuksien kuten ilmaisunvapauden, kokoontumisvapauden ja yhdistymisvapauden rajoituksia ja poistoja ja jopa poliittisten puolueiden toiminnan kieltoa.
<P>
Halveksittavassa päätöslauselmassa on erityinen kommentti Kreikasta ja suuresta työväenluokan ja ruohonjuuritason taistelusta, joka on kehittynyt viime aikoina Euroopan unionin ja valtiomme hallituksen ja muiden Euroopan unionin jäsenvaltioiden hallitusten barbaarista ruohonjuuritason vastaista politiikkaa vastaan. Luokkataistelua ei pysäytetä taantumuksellisilla päätöslauselmilla ja laeilla. Se on historiallinen painostuskeino, väistämätön tuote järjestelmästä, joka on syntynyt barbaarisuudesta ja ihmisten hyväksikäytöstä. Työväenluokan taistelu, työväenluokan uudelleenjärjestäytyminen ja vastahyökkäys ja eurooppalainen ruohonjuuritason liike voivat lähettää tällaiset päätöslauselmat sinne minne ne kuuluvat: historian roskakoriin.
<P>
Kreikan kommunistinen puolue kehottaa työväen- ja ruohonjuuriluokkaa tuomitsemaan tällaiset taantumukselliset päätöslauselmat käytännöllisesti kiihdyttämällä taistelua Euroopan unionin pääoman ja porvarihallitusten ruohonjuuritason vastaista hyökkäystä vastaan ja tukemalla toimia, joilla perustetaan työväenluokan ja itsenäisten ammatinharjoittajien sosiaalis-poliittinen liittouma, joka voi saada aikaan muutoksia kansalaisten hyväksi.
<SPEAKER ID="247" NAME="Laima Liucija Andrikien" AFFILIATION="PPE">
(LT) EU:n ja Kiinan huippukokous pidetään tänään Brysselissä. Ilmastonmuutoksen ja kaupan ohella keskustelun aiheena on ihmisoikeuksien puolustajien tilanne Kiinassa, kuolemanrangaistus ja Laogai-pakkotyöleirit. Kyseiset aiheet ovat epäilemättä erittäin tärkeitä, mutta muistuttaisin teitä vielä yhdestä ajankohtaisesta Kiinaa koskevasta ongelmasta - Tiibetistä. On valitettavaa, että Dalai Laman edustajien ja Kiinan kansantasavallan edustajien välinen vuoropuhelu, joka on tarjonnut jotain toivoa, etenee erittäin hitaasti. Yhdeksäs vuoropuhelukierros järjestettiin viime marraskuussa. Kokouksia pidetään epäsäännöllisesti ja niissä vallitsee epäluottamuksen ilmapiiri. Näin siitä huolimatta, että Dalai Lama on jo kauan sitten luopunut tavoitteesta, joka koskee Tiibetin itsenäisyyttä ja itsemääräämisoikeutta.
<P>
Vetoan jälleen kerran Kiinan johtajiin, jotta he ratkaisevat Tiibetin kysymyksen vuoropuhelulla ilman voimankäyttöä ja ottamalla Dalai Laman huomioon. Euroopan unioni suhtautuu tällaiseen vuoropuheluun epäilemättä myönteisesti ja on valmis antamaan panoksensa, toimimaan välittäjänä ja avustamaan miten tahansa.
<SPEAKER ID="248" NAME="Corneliu Vadim Tudor" AFFILIATION="NI">
(RO) Valitettavasti Romaniassa toimii tiukempi sensuuri kuin missään muussa Euroopan unionin jäsenvaltiossa. Tarkoitan naurettavaa elintä, jota kutsutaan kansalliseksi audiovisuaaliseksi neuvostoksi.
<P>
Se on stalinistinen hirviö, joka kaiken järjen vastaisesti kieltäisi sellaisetkin suuret kirjailijat kuin Cervantes, Goethe, Byron, Balzac, Cesar Pavese ja Adam Mickiewicz, jos he olisivat vielä elossa. Kyseinen joukkio terrorisoi tehokkaasti riippumattomia televisioasemia. Vertaan kyseistä neuvostoa norsujen hautausmaahan, josta nousee muutamia "zombeja". Sitä valvoo poliittisesti heikkenevä diktatuuri, joka määrää lamauttavia sakkoja sellaisille ohjelmille, joissa opposition annetaan ilmaista tiettyjä totuuksia.
<P>
Auttakaa meitä hankkiutumaan eroon kansallisen audiovisuaalisen neuvoston despoottisista byrokraateista ja palauttamaan Romanialle suurin voitto, jonka se saavutti vuoden 1989 vallankumouksessa: lehdistönvapaus.
<SPEAKER ID="249" NAME="Marian Harkin" AFFILIATION="ALDE">
(EN) Arvoisa puhemies, aiemmin tänään keskustelimme Lissabonin sopimuksen sosiaalisista määräyksistä, joissa unionia velvoitetaan ottamaan huomioon poliittisten päätösten sosiaaliset seuraukset. Ottaako EU - tai pitäisikö sanoa komissio - huomioon sosiaaliset ja varsinkin taloudelliset seuraukset siitä, että Irlanti pakotetaan noudattamaan vakaus- ja kasvusopimusta vuoteen 2014 mennessä?
<P>
Tietysti julkisen talouden vakauttaminen on erittäin tärkeää, mutta vaikuttaa todella siltä, että se on ainoa asia jolla on merkitystä. "Painakaa alijäämä kolmen prosentin alle tai muuten": se on vahva viesti EU:lta. Aiemmin tänä iltana puheenjohtajavaltio Belgia totesi, että ankara talouskuuri ei ole väistämätöntä, ja kuitenkin se meillä on edessämme: ankara talouskuuri, julkisen talouden korjaaminen mihin hintaan tahansa. Entäpä tarve rakentaa taloutemme uudelleen? Toki meidän on päästävä alle kolmen prosentin, mutta tarvitsemme enemmän aikaa.
<P>
Hyväksyn täysin sen, että monet vaikeuksista ovat itse aiheutettuja, enkä hae myötätuntoa mutta totean, että ankara talouskuuri tuhoaa pienen, avoimen taloutemme, jossa kaksi vuotta kriisin jälkeen edelleen menee nurin neljä yritystä päivässä.
<SPEAKER ID="250" NAME="Joanna Katarzyna Skrzydlewska" AFFILIATION="PPE">
(PL) Arvoisa puhemies, viime päivinä on saatu lukuisia raportteja psykoaktiivisten aineiden eli synteettisten huumausaineiden käytön tappavista vaikutuksista. Kyseinen ongelma on erittäin näkyvä myös Puolassa, koska myrkytysten ja jopa kuolemantapausten määrä lisääntyy, erityisesti nuorten keskuudessa.
<P>
Synteettisten huumausaineiden tuottajien ja välittäjien nerokkuus on viemässä voiton jäsenvaltioiden lainsäädännöstä. He tuovat tappavat huumeet markkinoille kauan ennen kuin jäsenvaltioiden onnistuu kieltää niiden myynti kansallisella lainsäädännöllä, ja ostajien keskuudessa kuvitellaan, että synteettiset huumausaineet eivät ole haitallisia, koska niitä ei ole kielletty. Se ei pidä ollenkaan paikkaansa. Synteettiset huumausaineet ovat yhtä haitallisia kuin laittomat huumeet ja jopa vielä vaarallisempia, koska ne johtavat nopeammin riippuvuuteen.
<P>
Koska synteettiset huumausaineet ovat erittäin vakava sosiaalinen ongelma, joka kasvaa joka päivä, meidän on ryhdyttävä päättäväisiin ja tehokkaisiin toimiin mahdollisimman pian. Euroopan komission, jonka olisi syytä huolehtia tuhansien nuorten terveydestä, pitäisi käynnistää nopeasti toimia, joilla ihmisille kerrotaan synteettisten huumausaineiden haitallisuudesta ja vaaroista, joita niiden käyttöön liittyy, ja komission pitäisi myös valmistella uusia oikeudellisia toimia.
<SPEAKER ID="251" NAME="Seán Kelly" AFFILIATION="PPE">
(EN) Arvoisa puhemies, kuten Financial Times -sanomalehdessä kerrotaan 6. lokakuuta, tutkimuksesta vastaava komission jäsen Geoghegan-Quinn on varoittanut innovoinnin hätätilasta EU:ssa.
<P>
Meidän on tuettava yksityisen sektorin tutkimusrahoitusta erilaisilla toimilla, kuten riskipääomaa koskevat rahoitusaloitteet. Euroopan unionin ehdotuksessa, jolla pyritään estämään talous- ja rahoituskriisin toistuminen, riskipääoma - joka on keskeinen tekijä pienten innovatiivisten uusyritysten edistäjänä EU:ssa - kuitenkin niputetaan yhteen keinottelijoiden, kuten hedgerahastojen, kanssa.
<P>
Riskipääoma on vaihtoehtoisen rahoituksen mehiläinen, koska sillä voidaan pölyttää kehittyviä yrityksiä ja edistää kasvua maailmantaloudessa, kuten Google, Facebook ja Skype todistavat. Riskirahastot tarjoavat pääomaa, asiantuntemusta ja usein itse markkinat innovatiivisille yksityisille uusyrityksille ja pk-yrityksille. Ne tarjoavat vankkaa tukea ja investointeja keskimäärin kolmen-seitsemän vuoden ajan.
<P>
Meidän on myös kurottava umpeen kuilu itsemme sekä Yhdysvaltojen ja Japanin välillä. Mielestäni meidän pitäisi ottaa huomioon tutkimuksesta vastaavan komission jäsenen Geoghegan-Quinnin sanat.
<SPEAKER ID="252" NAME="Sonia Alfano" AFFILIATION="ALDE">
(IT) Arvoisa puhemies, haluan kertoa parlamentille, että viime sunnuntaina, kun paavi vieraili Palermossa, Italian perustuslaki ja Euroopan unionin perusoikeuskirja kumottiin. Sanan- ja ajatuksenvapautta sekä kotien koskemattomuutta loukattiin.
<P>
Tuolloin Italian poliisi vaati poistamaan julisteen, jossa oli lause evankeliumista: "Minun huoneeni on oleva rukouksen huone. Mutta te teette siitä rosvojen luolan." Samaan aikaan poliisi salli julisteet, jotka olivat homofobisia ja avoparien vastaisia. Altro quando -kirjakaupan sisällä omistaja laittoi näkyviin julisteen, jossa oli lause "Rakastan Milingoa". Poliisi tunkeutui yksityistiloihin ja takavarikoi julisteen ilman oikeuden määräystä ja käytti poliisille sopimattomia menetelmiä.
<P>
On paradoksaalista, että sellaisessa maallisessa ja demokraattisessa valtiossa, joka Italian pitäisi olla, viranomaiset rajoittavat julkista ilmaisunvapautta, jotta paavin tunteita ei loukattaisi, kun taas pääministeri Berlusconi voi kiroilla julkisesti ilman, että se on kirkolle ongelma. Tässä yhteydessä kaikki maalliset ja uskonnolliset instituutiot jyräsivät jälleen kerran demokratian Italiassa, mikä kasvattaa ylitsepääsemätöntä kuilua, joka nyt on kasvanut instituutioiden ja kansalaisten välille.
<SPEAKER ID="253" NAME="Claudiu Ciprian Tănăsescu" AFFILIATION="NI">
(RO) Huolimatta elvytystoimista, joita EU:n jäsenvaltioiden hallitukset ovat toteuttaneet, viimeaikaiset mielenosoitukset ja lakot nostavat esiin sen, että tilanne ei ole juuri lainkaan parantunut.
<P>
Valitettavasti juuri kyseiset elvytystoimet, joilla hallitukset pyrkivät paikkaamaan talousarvion alijäämää ja maksamaan pankkien kanssa otettuja kalliita lainoja, aiheuttavat uuden kriisin, joka näkyy välittömänä tulojen laskuna ja EU:n kansalaisten elämänlaadun heikkenemisenä.
<P>
Nyt voisi olla aika, jolloin EU:n jäsenvaltioiden hallitukset muuttavat asennettaan asettamalla tyhjätaskuisten kansalaisten edut pankkien etujen edelle. Pankit kun onnistuvat edelleen jonkin ihmeen kautta tekemään suuria voittoja. Periaatteessa, jos jonkun on hävittävä tässä pelissä, sen ei tarvitse aina olla kadunmies.
<SPEAKER ID="254" NAME="Gabriel Mato Adrover" AFFILIATION="PPE">
(ES) Arvoisa puhemies, minäkin puhun Venezuelasta, koska on olemassa ihmisiä, jotka eivät ymmärrä, että demokratia on muutakin kuin äänestämistä. Demokratia tarkoittaa sitä, että niin voi tehdä turvallisesti, vapaasti ja tasa-arvoisesti, ja demokratiassa ja vapaassa järjestelmässä on kunnioitettava myös yksityisomaisuutta.
<P>
Valitettavasti nykyään Venezuelassa kansalaiset ja heidän yrityksensä ovat vaarassa. Siksi haluaisin mainita yhden yrityksen, Agroisleñan, jonka ovat perustaneet Kanariansaarilta tulleet ihmiset ja josta yli 1 000 perhettä on riippuvainen. Se on pakkolunastettu epäoikeudenmukaisesti ja kuten monet muut yritykset, se on vuosien kovan työn jälkeen joutumassa vararikkoon sellaisten ihmisten arvaamattomien päätösten takia, jotka ajattelevat, että kaikki käy. Ensin takavarikoitiin maata, nyt takavarikoidaan yrityksiä, kuka tietää mikä tulee seuraavana?
<P>
Venezuelan kansan on voitava tuntea itsensä vapaaksi, eikä se käy, että yrittäjät tuntevat itsensä puolustuskyvyttömiksi ja jatkuvasti uhatuiksi. Kuten on jo sanottu, että Venezuelasta on tultava aito demokratia, josta terroristit eivät varmasti saa turvapaikkaa.
<SPEAKER ID="255" NAME="Evelyn Regner" AFFILIATION="S&amp;D">
(DE) Arvoisa puhemies, kiinnittäisin huomionne Kansainvälisen kuljetustyöntekijöiden liiton (ITF) toimintaviikkoon, jota vietetään Istanbulissa tänä viikonloppuna. Kansainvälisen solidaarisuuden päivän syynä on maailmanlaajuisen kuljetuspalveluyrityksen aggressiivinen käytös omia työntekijöitään kohtaan, jotka haluavat perustaa ammattiyhdistyksen. Valitettavasti Turkin työlainsäädäntö ei vastaa vielä eurooppalaisia normeja, ja työnantajat käyttävät sitä seikkaa hyväkseen. Turkin työlainsäädännön mukaan ammattiyhdistys voi toimia yrityksessä vasta, kun yhdistykseen kuuluu yli 50 prosenttia työntekijöistä. Toistan: yli 50 prosenttia.
<P>
UPS, yhdysvaltalainen kuljetuspalveluyritys, on toiminut tylysti lopettaakseen ammattiyhdistyskampanjan. Yritys erotti 157 työntekijää välittömästi sen jälkeen kun nämä olivat liittyneet toimivaltaiseen kuljetustyöntekijöiden liittoon (TÜMTIS) ja hakivat ammattiyhdistyksen tunnustusta UPS:ltä. Tuhannet UPS:n työtekijät ovat nyt taistelleet toukokuusta lähtien kollegoidensa työpaikkojen palauttamisen ja parempien työolojen puolesta. Yrityksiä suosiva työlainsäädäntö ja sen brutaalit menetelmät merkitsevät sitä, että ammattiyhdistykset eivät voi toimia Turkissa.
<SPEAKER ID="256" NAME="Izaskun Bilbao Barandica" AFFILIATION="ALDE">
(ES) Arvoisa puhemies, 18. lokakuuta turkkilaisessa Diyarbakirin kaupungissa alkaa DTP-puolueen 28 johtajan oikeudenkäynti.
<P>
Heidän joukossaan on 14 kansalaisten vaaleilla valitsemaa edustajaa: 12 pormestaria ja kaksi kunnanvaltuutettua. Heidän rikoksensa on se, että he ovat puolustaneet rauhanomaisesti poliittista asemaansa, mikä voi tuoda heille tuomion 15 vuodesta elinkautiseen.
<P>
DTP-puolueen kieltäminen ja mainitsemani pidätykset ovat jälleen uusi esimerkki vainosta, josta kurdivähemmistö kärsii Turkissa. Kyseiset tapahtumat tuomitaan päätöslauselmassa, jonka hyväksyimme 10. helmikuuta ja jossa analysoidaan edistystä, jonka Turkki on saavuttanut lähentyessään unionia, mutta emme katso, että riittävää edistystä on saavutettu.
<P>
Jos olemme johdonmukaisia ja haluamme auttaa uhreja ja Turkkia etenemään oikealla tiellä, voimme tehdä niin. Tuetaan tällä aikaa kurdien asiaa ajavaa solidaarisuusliikettä.
<P>
Kehotan komissiota ja Euroopan parlamenttia lähettämään virallisen edustajan Diyarbakirin oikeudenkäyntiin.
<SPEAKER ID="257" NAME="Corina Creţu" AFFILIATION="S&amp;D">
(RO) Pahinta mitä talouskriisin aikana voi tapahtua on, että sen päälle tulee poliittinen kriisi. Näin on tapahtumassa Romaniassa, jossa talous taantuu jyrkemmin kuin muualla EU:ssa, joka on elpymässä kriisistä.
<P>
Ennennäkemättömän tiukkojen säästötoimien täytäntöönpanijana on hallitus, jota eivät liikuta kovia kokevat miljoonat romanialaiset, jotka on käytännössä tuomittu kärsimään kylmää ja nälkää ja jotka eivät pysty ostamaan lääkkeitä. Viime aikoina nähdyt sosiaaliset protestit kertovat kansalaisten epätoivoisesta mielialasta, joka johtuu siitä, että heidän täytyy kohdata ankara talvi huomattavasti supistuneilla tuloilla. Samaan aikaan sananvapautta rikotaan räikeästi, kuten täysistuntokeskustelussa on jo tänä iltana todettu.
<P>
Köyhintä kansanosaa koskevan eläkelain vilpillinen täytäntöönpano pakottaa minut pyytämään EU:n toimielimiä keskittämään huomionsa Romaniaa kohdanneeseen kertakaikkiseen kriisiin ja torjumaan siellä tapahtuvat demokratian vastaiset väärinkäytökset.
<SPEAKER ID="258" NAME="Maria Da Graça Carvalho" AFFILIATION="PPE">
(PT) Korostaisin yhtä tapausta, joka tapahtui Portugalissa eilen ja joka erittäin tärkeä Portugalille, EU:lle ja ihmiskunnan tulevaisuudelle.
<P>
Champalimaud-säätiö avasi syövän ja neurotieteiden tutkimuskeskuksen. António Champalimaud oli yrittäjä, joka jätti kolmanneksen henkilökohtaisesta omaisuudestaan - 500 miljoonaa euroa - kyseisten alojen tieteelliselle tutkimukselle. Ilmaisen kunnioitukseni Champalimaud-säätiön puheenjohtajalle Leonor Belezalle, joka on antanut tiukat perusteet tieteellisen tutkimuksen huippuosaamisen yhdistämiselle kliiniseen tutkimukseen. Olen varma siitä, että tavoite, joka koskee Portugalin ja Euroopan viemistä huippuosaamisen kärkeen tieteellisen tutkimuksen alalla, saavutetaan.
<P>
Champalimaud-säätiö houkuttelee maailmankuuluja tutkijoita Portugaliin ja Eurooppaan. Tejo-joen suussa se avaa uuden luvun portugalilaisessa ja eurooppalaisessa tieteellisessä tutkimuksessa, ja kertoo maailmalle uusista maailmoista.
<SPEAKER ID="259" NAME="Miroslav Mikolášik" AFFILIATION="PPE">
(SK) Euroopan neuvoston parlamentaarisessa yleiskokouksessa äänestetään huomenna brittiläisten sosialistin Christine McCaffertyn raportista aiheesta "Naisten pääsy lailliseen sairaanhoitoon: sääntelemättömän omantunnonsyistä kieltäytymisen ongelma".
<P>
Meidän on tuomittava koko raportti, joka on ennennäkemätön ja vakava loukkaus ja uhka jäsenvaltioiden itsemääräämisoikeudelle, toissijaisuusperiaatteelle sekä ajatuksen-, omantunnon- ja uskonnonvapauden perusoikeudella. Raportissa keskitytään erityisesti niin kutsuttuun naisten lisääntymisterveydenhuoltoon, abortteihin, sterilointiin ja myös, siteeraan tekstiä "kuolevien potilaiden kivunlievitykseen elämää lyhentävillä keinoilla", mikä merkitsee aktiivista eutanasiaa. Euroopan neuvoston asiakirjassa vaaditaan jopa, että jäsenvaltiot velvoittavat terveydenhuoltopalvelujen tarjoajia antamaan vaadittua hoitoa, johon potilaalla on laillinen oikeus, huolimatta näiden kieltäytymisestä omantunnon syistä. Lisäksi siinä vaaditaan perustamaan jonkinlainen rekisteri kieltäytyneistä ihmisistä, ja ehdotetaan sitten, että heitä vainotaan jollain tavalla. Tällaista tapaa kohdella omantunnon syistä tapahtuvaa kieltäytymistä Euroopassa ei voida mitenkään hyväksyä.
<SPEAKER ID="260" NAME="María Muñiz De Urquiza" AFFILIATION="S&amp;D">
(ES) Arvoisa puhemies, on vastuutonta kyseenalaistaa Espanjan ulkopolitiikan päättäväisyys terrorismin torjunnassa, ja on väärin syyttää Venezuelan hallitusta salaisesta tuesta ETAn terroristien koulutukselle alueellaan, koska tällaisesta tuesta ei ole todisteita.
<P>
Espanja torjuu urheasti terrorismia kansainvälisessä vuoropuhelussa ja yhteistyössä rajojensa sisä- ja ulkopuolella, ja se käy vuoropuhelua ja tekee yhteistyötä Venezuelan kanssa, jota on pyydetty ryhtymään erityistoimiin tässä tapauksessa.
<P>
Sen sijaan, että pyydetään lopettamaan suhteet ja vastakkainasettelu, annetaan poliisin, oikeusviranomaisten ja diplomaattien tehdä työnsä. Ne ovat saavuttaneet ennennäkemätöntä menestystä ja tuloksia terrorismin torjunnan alalla Espanjassa.
<SPEAKER ID="261" NAME="Puhemies">
(FR) Keskustelu on nyt päättynyt.
