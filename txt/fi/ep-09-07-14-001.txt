<CHAPTER ID="001">
Istunnon avaaminen (uuden parlamentin ensimmäinen istunto) 
<SPEAKER ID="004" NAME="Puhemies">
(EN) Hyvät parlamentin jäsenet, julistan Euroopan parlamentin jäsenten valitsemisesta yleisillä, välittömillä vaaleilla annetun säädöksen mukaisesti Euroopan parlamentin ensimmäisen vaalien jälkeisen istunnon avatuksi.
<P>
(Suosionosoituksia)
<P>
Pyytäisin teitä nyt nousemaan ja kuuntelemaan Euroopan hymnin.
<P>

<P>
Hyvät parlamentin jäsenet, toivotan teidät lämpimästi tervetulleiksi Euroopan parlamentin ensimmäiseen vaalien jälkeiseen istuntoon ja onnittelen teitä kaikkia: sekä uudelleen valittuja että uusia jäseniä. Hieman alle puolet 736 jäsenestä on valittu Euroopan parlamenttiin nyt ensimmäistä kertaa. On erityisen ilahduttavaa, että 35 prosenttia jäsenistä on naisia, mikä on enemmän kuin koskaan aiemmin Euroopan parlamentissa.
<P>
(Suosionosoituksia)
<P>
170 miljoonaa kansalaista äänesti vaaleissa, ja työllämme on tärkeä tehtävä: mantereemme yhdistäminen! Emme saa tässä työssä koskaan unohtaa, että Euroopan unioni perustuu tiettyihin arvoihin, joita ovat ihmisarvo, ihmisoikeudet, demokratia, oikeusvaltio ja rauha, jotka muodostavat toimintamme perustan. Meitä kaikkia yhdistää solidaarisuus. Kehottaisin teitä varmistamaan, että molemminpuolinen kunnioitus on aina toimintaamme ohjaava periaate. Jos varmistamme tämän, onnistumme varmasti. Nyt ryhtykäämme työhön!
