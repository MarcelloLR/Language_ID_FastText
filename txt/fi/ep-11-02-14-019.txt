<CHAPTER ID="019">
Minuutin puheenvuorot (työjärjestyksen 150 artikla) 
<SPEAKER ID="204" NAME="Puhemies">
(EN) Esityslistalla on seuraavana minuutin puheenvuorot poliittisesti tärkeistä aiheista.
<SPEAKER ID="205" NAME="Damien Abad" AFFILIATION="PPE">
(FR) Arvoisa puhemies, koemme parhaillaan pahinta maailmanlaajuista finanssikriisiä sitten vuoden 1929, ja sen vuoksi EU ei voi jäädä toimettomaksi. Kansainvälisen rahoitusjärjestelmän sääntely ei myöskään ole oikeiston, vasemmiston tai edes keskustan asia: se koskee kaikkia koko maailmassa. Olen vakaasti sitä mieltä, että EU:n on otettava ohjat käsiinsä, kuten se pystyi tekemään viime maaliskuussa, kun se kehotti komissiota ja jäsenvaltioita keskittymään kansainvälisen finanssitoiminnan verotukseen.
<P>
Nyt, lähes vuosi myöhemmin, meidän on vaihdettava isommalle vaihteelle ja tehtävä kaikkemme varmistaaksemme, että EU:sta kumpuaa uusia oivalluksia ja voimallisia ehdotuksia. Kehotankin Euroopan parlamenttia ottamaan voimakkaasti ja aggressiivisesti kantaa sen puolesta, että kansainvälisellä tasolla otetaan käyttöön finanssitoimintavero.
<P>
Ranskan toimiessa puheenjohtajana G20-maiden kokouksessa, joka on asettanut kansainvälisen rahoitusalan sääntelyn ensisijaiseksi tavoitteekseen, EU:lla on ainutlaatuinen tilaisuus raivata tietä humanistiselle näkemykselle tässä alati muuttuvassa maailmassa. Tällainen vero olisi meille käytännöllinen, hyödyllinen ja oikeudenmukainen työskentelyväline. EU:n täytyy päästä tilanteen tasalle, ja niin täytyy Euroopan parlamentinkin.
<SPEAKER ID="206" NAME="Marc Tarabella" AFFILIATION="S&amp;D">
(FR) Arvoisa puhemies, haluaisin tänään helmikuun 14. päivänä, ystävänpäivänä, huomauttaa, että joka viides nainen EU:ssa on perheväkivallan uhri.
<P>
Seksuaalista häirintää työpaikalla on kokenut 40-50 prosenttia EU:n naisista. Vaikka elämme jo 2010-lukua, EU ei ole vieläkään ryhtynyt lainsäädännöllisiin toimenpiteisiin, joilla naisiin kohdistuva väkivalta voitaisiin poistaa kokonaan. Euroopan parlamentti on pyytänyt sitä toistuvasti, neuvosto on pyytänyt sitä ja komissio on luvannut sen, mutta missä on EU:n strategia naisiin kohdistuvan väkivallan torjumiseksi?
<P>
Naisiin kohdistuva väkivalta on vakavin ja laajimmalle levinnyt ihmisoikeuksien loukkaus Euroopassa. Tarvitsemme EU:n toimia, jotta voisimme poistaa maidemme välillä esiintyvät suunnattomat erot naisten suojelussa. Rahamäärinä ilmaistuna naisiin kohdistuva perheväkivalta - mainitsen vain tämän valitettavasti hyvin yleisen muodon - maksaa meille tällä hetkellä miljoona euroa joka puoles tunti. Jos haluamme Euroopasta nykyaikaisemman ja demokraattisemman, tarvitsemme voimakasta strategiaa naisiin kohdistuvan väkivallan torjumiseksi.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) Arvoisa puhemies, ETA on aiheuttanut suuren määrän tuskaa, ja sen on hävittävä lopullisesti. Baskiyhteiskunta vastustaa sen tekemiä rikoksia. Ainut poliittinen vaihtoehto, joka ei tuominnut ETA:ta, on virallisesti kielletty. Helmikuun 7. päivänä he korjasivat kantaansa. He ovat perustaneet uuden puolueen, joka täyttää Espanjan laeissa ja oikeuden päätöksissä asetetut vaatimukset. He ovat siis kuunnelleet, mitä baskiyhteiskunta, sen instituutiot ja lailliset edustajat ovat vaatineet jo kymmenien vuosien ajan, ja he tekevät myös työtä varmistaakseen, että uhrien kärsimykset tunnustetaan ja korvataan.
<P>
Todettakoon kuitenkin myös, että ne rikosoikeudelliset poikkeusperusteet, joita Espanjassa on ETA:ta vastaan käytetty, ovat toisinaan johtaneet vakaviin perusoikeusloukkauksiin. Eri ideologioita ja jopa baskin kieli on kriminalisoitu aiheettomasti terrorismin torjunnan nimissä. Olen puhunut täällä aiemmin Egunkaria-lehden tapauksesta. Muitakin esimerkkejä on, eivätkä tällaiset tapaukset saa toistua.
<P>
Siksi meidän onkin tuettava uuden puolueen osallistumista lähestyviin toukokuun vaaleihin.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Arvoisa puhemies, olen samoilla linjoilla kuin kollegani Bilbao, ja haluan kertoa parlamentille, että Espanjan hallitus pysäytti muutama päivä sitten prosessin baskien uuden poliittisen ryhmän hyväksymiseksi poliittisten puolueiden rekisteriin. Tämäntyyppinen toimenpide ei ole mielestämme hyvän eurooppalaisen tavan mukainen, eivätkä EU:n muut jäsenvaltiot ryhtyisi sellaiseen vastaavissa tapauksissa.
<P>
Meidän mielestämme on aiheellista kertoa, että Amnesty International ja muut kansainväliset järjestöt ovat monessa yhteydessä arvostelleet Espanjan valtiota siitä, että se jatkaa kidutuskäytäntöään. Haluamme myös huomauttaa, että Euroopan ihmisoikeustuomioistuin on arvostellut useassa yhteydessä tätä kidutuskäytäntöä tai ainakin sen osalta suoritettujen tutkimusten riittämättömyyttä.
<P>
Haluamme todeta, että monien ETA:n jäsenten pitäminen vangittuina kaukana kotoaan on selvästi lain yleisten periaatteiden vastaista, ja sen vuoksi Euroopan unionin on mielestämme ehdottomasti osallistuttava rauhanprosessiin.
<SPEAKER ID="209" NAME="Marisa Matias" AFFILIATION="GUE/NGL">
(PT) Arvoisa puhemies, ruoan hinta on noussut ennätyksellisen korkeaksi, ja se nousee jälleen seitsemättä kertaa peräkkäin. Hinnannousuun ovat saattaneet vaikuttaa monet eri tekijät, joista ensimmäinen on lyhyellä aikavälillä vaikuttava tekijä. Se liittyy Venäjällä, Argentiinassa ja joissakin muissa maissa samanaikaisesti vallinneisiin huonoihin säihin.
<P>
Tekijöistä kaksi on kuitenkin rakenteellisia, ja siksi otankin ne puheeksi täällä parlamentissa. Ensimmäinen koskee sitä, että eräät ruoantuottajat ja kuluttajat, jotka olivat aiemmin ruoan viejiä, ovat nyt sen tuojia, kuten Kiinan tapaus osoittaa. Toinen liittyy siihen, että jotkin monikansalliset suuryritykset kykenevät vaikutusvaltansa turvin vaikuttamaan hintoihin omaksi edukseen. Tästä on selkeänä esimerkkinä vilja, jonka markkinat ovat kuuden monikansallisen suuyrityksen hallussa.
<P>
Tässä tilanteessa maanviljelijät ovat hyvin epävarmoja elintarviketuotteiden hinnoista. EU:n on jälleen ryhdyttävä tuottajiensa ja kuluttajiensa suojelemiseksi toimiin, jotka se lopetti jonkin aikaa sitten. Meillä ei ole varaa sinisilmäisyyteen maailmassa, jossa jokainen turvautuu erilaisiin suojelumuotoihin ja jossa monikansalliset yritykset manipuloivat hintoja.
<SPEAKER ID="210" NAME="Slavi Binev" AFFILIATION="NI">
(BG) Arvoisa puhemies, haluan käyttää puheenvuoron kertoakseni olevani pettynyt komission menettelylliseen välinpitämättömyyteen, kun siltä pyydetään kirjallisia vastauksia.
<P>
Olen monta kertaa saanut vastauksen kysymykseeni vasta pitkän aikaa kolmen viikon määräajan jälkeen. Sen lisäksi, että menettely on hankala, myös vastaukset ovat aina epämääräisiä ja lakonisia, ja niissä todetaan tyyliin "olette oikeassa, mutta se ei kuulu vastuualueeseeni".
<P>
Hyvät kuulijat, edustan maata, jossa toisenlaisen poliittisen järjestelmän alaiset instituutiot siirsivät 20 vuotta sitten vastuun eteenpäin itsestään selvänä asiana eivätkä antaneet vastauksia, koska se oli helpompaa. Tämä ei ole oikea tapa kommunikoida. Se on väärä lähestymistapa, ja ihmettelenkin, että jos komissio on noin etäinen meille parlamentin jäsenille, miten se suhtautuu tavallisiin EU:n kansalaisiin? Ja pelkään, minkä vastauksen saan.
<SPEAKER ID="211" NAME="Jim Higgins" AFFILIATION="PPE">
(EN) Arvoisa puhemies, tänään on paitsi ystävänpäivä myös Euroopan epilepsiapäivä, koska Pyhän Valentinuksen sanotaan sairastaneen epilepsiaa.
<P>
Euroopan epilepsiapäivän tavoitteena on kumota myytit ja poistaa häpeämerkit, jotka liittyvät sairauteen, josta kärsii kuusi miljoonaa ihmistä Euroopan unionissa. Pienessä kotimaassani Irlannissa on 37 000 ihmistä, jotka elävät epilepsian kanssa joka päivä. Kampanjan tarkoituksena on lisätä avoimuutta ja tietoutta epilepsiasta ja keskittyä epilepsiaa sairastavien ihmisten hoitoon liittyviin kysymyksiin.
<P>
Kotimaassani on tällä hetkellä huutava pula konsultoivista neurologeista - pahin pula koko Euroopan unionissa -, ja ihmiset joutuvat odottamaan jopa kaksi vuotta päästäkseen konsultoivan lääkärin vastaanotolle. Se on tyrmistyttävää. Epilepsian hoitostandardeissa on järkyttävän paljon eroja Euroopan unionissa.
<P>
Tarvitsemme tutkimusta ja tietoa: tarvitsemme EU:n laajuisen tietopankin, jonka avulla voimme todellakin jakaa tietoa parhaista käytännöistä ja auttaa ihmisiä, jotka yrittävät elää normaalia elämää mutta eivät voi ajaa autoa, eivät voi ajaa moottoripyörä, eivätkä selviä arkielämässään, vaikka heidän älyssään ei ole mitään vikaa. Jotain on jo tehty, mutta paljon enemmän on vielä tekemättä.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Arvoisa puhemies, tänään on myös Euroopan seksuaaliterveyden teemapäivä. Hyvät kuulijat, tilastotiedot ovat huolestuttavia: Maailman terveysjärjestö arvioi, että joka vuosi yli 300 miljoonaa ihmistä saa sukupuolitaudin tahtomattaan.
<P>
Euroopan seksuaaliterveysfoorumi varoittaa, että teini-ikäisten ei-toivotut raskaudet ovat Euroopassa huolestuttavasti lisääntymässä, koska nuoret saavat aivan liian vähän valistusta ja tietoa. Komission mukaan jäsenvaltioiden välillä on monenlaista eriarvoisuutta seksuaaliterveyspalvelujen saannissa, ja niiden sisälläkin palvelujen saantiin vaikuttaa kansalaisten tulotaso.
<P>
Kaikkien näiden seikkojen ehkäisemiseksi tarvitsemme eurooppalaisen strategian. Vain viidellä jäsenvaltiolla on tätä koskevia suunnitelmia, mutta kaikki niistä ovat onnistuneet vähentämään ei-toivottujen raskauksien määrää, sukupuolitautitartuntojen määrää ja myös aborttien määrää.
<P>
Tarvitsemme yhteisen strategian, jossa keskitytään ennaltaehkäisyyn järjestämällä koulutusta, jossa laajennetaan tiedotustoimia, lisätään perhesuunnittelutoimia ja helpotetaan ehkäisyn saantia. Tarvitsemme monialaisen, kunnianhimoisen strategian, jossa ei takerruta tabuihin, jotta voimme turvata kaikkien eurooppalaisten oikeuden parhaaseen mahdolliseen seksuaaliterveyteen ja -turvallisuuteen.
<SPEAKER ID="213" NAME="Kristiina Ojuland" AFFILIATION="ALDE">
(EN) Arvoisa puhemies, haluan kertoa EU:n kansalaisille, että Venäjän federaation pysyvän edustajan sijainen Euroopan unionissa varoitti minua viime viikolla siitä, että Euroopan parlamentti ei saa käsitellä eikä hyväksyä tällä viikolla päätöslauselmaa oikeusvaltiosta Venäjällä ja että jos näin tehtäisiin, Kreml reagoisi siihen voimakkaasti.
<P>
Hyvät kollegat, epäilen, että minä en ole ainoa jäsen, johon venäläiset diplomaatit ovat yrittäneet vaikuttaa tällä tavoin. Tämän nimenomaisen venäläisen diplomaatin toimet ovat suoraan sanottuna tyrmistyttäviä ja hyvän diplomaattikäytännön vastaisia. Ne kuulostavat pikemminkin uhkaukselta. Haluan vakuuttaa teille, että me vapailla ja demokraattisilla vaaleilla valitut parlamentin jäsenet emme voi - emmekä aio - noudattaa Kremlin käskyjä. Me emme ole Putinin määräiltävinä. Olemme eurooppalaisia ja puolustamme todellisia arvoja, emmekä alistu kenenkään uhkailuihin.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Arvoisa puhemies, ammattiliitot, puolueet ja Kyproksen turkkilaisen yhteisön jäsenet käyvät vähä vähältä taistelua Ankaran toteuttamaa toimintaa vastaan, jolla pyritään tekemään Kyproksen turkkilaisista uhanalainen laji politiikan ja muuttoliikkeen avulla.
<P>
Surullisinta koko asiassa ovat epäkunnioittavat ja nöyryyttävät lausunnot, joita Turkin pääministeri Erdogan on kohdistanut Kyproksen turkkilaisiin; hän jotakuinkin pyysi, että kaikki, jotka vastustavat Ankaran harjoittamaa politiikkaa Kyproksen miehitetyssä osassa, tuomittaisiin rikollisiksi. Turkin pääministeri on nyt avoimesti ja suoraan myöntänyt, että Turkilla on strategisia intressejä Kyproksessa, ja määrännyt Kyproksen turkkilaiset vaikenemaan, joskin huonolla menestyksellä.
<P>
Me seisomme heidän rinnallaan. Heidän taistelunsa on meidän taistelumme. Heidän tavoitteensa ovat meidän tavoitteitamme. Ongelmana eivät ole Kyproksen turkkilaiset, kuten eräät ovat jo todenneetkin. Ongelmana on Turkin jyrkkä ja mielivaltainen politiikka.
<SPEAKER ID="215" NAME="Ágnes Hankiss" AFFILIATION="PPE">
(HU) Arvoisa puhemies, Euroopan unioniin tarvitaan ehdottomasti lainvalvontakoulutusta, jotta voisimme toteuttaa ensimmäisen turvallisuusstrategiamme ja torjua tehokkaasti terrorismia ja järjestäytynyttä rikollisuutta: lainvalvontakoulutusta, jolla eri jäsenvaltioiden erilaiset lainvalvontaperinteet ja toisistaan paljonkin poikkeavat valmiudet voidaan yhdenmukaistaa ja saattaa samalle tasolle. Euroopan poliisiakatemialla on edessään merkittävä rooli ja tärkeä tehtävä. On valitettavaa, että Euroopan poliisiakatemia, CEPOL, tuli Euroopan parlamentille tutuksi sen aiemman johdon laittomaksi ja korruptoituneeksi epäillyn toiminnan vuoksi. Samaan aikaan on kuitenkin todettava, että uusien johtajien nimitys vuonna 2010 aloitti hyvin myönteisen prosessin Euroopan poliisiakatemian toiminnassa - vaikka tämä asia ei ehkä ole monenkaan tiedossa, ja monia se kiinnostaa vähemmän kuin skandaalit. Menneisyyden lisäksi onkin myös käsiteltävä tulevaisuutta. Tulevaisuuden tavoitteiden osalta tarvitaan lyhyesti sanottuna kaksi asiaa: on varmistettava Euroopan poliisiakatemian organisaation oikeudellinen riippumattomuus ja tarjottava mahdollisuuksia kehittää akatemian uutta toimintaa. Toivoisinkin teiltä tukea ja mielenkiintoa tähän asiaan.
<SPEAKER ID="216" NAME="Luigi de Magistris" AFFILIATION="ALDE">
(IT) Arvoisa puhemies, hyvät kollegat, tänään, 14. päivänä helmikuuta on Euroopan epilepsiapäivä. Tästä sairaudesta kärsii 6 miljoonaa EU:n kansalaista, joista 300 000 on italialaisia.
<P>
Onkin tärkeää, että Italian epilepsiayhdistys ja muut yhdistykset jotka ovat keskittyneet lisäämään tietoutta tästä vakavasta taudista, järjestävät tänä ajankohtana mahdollisuuksia tapaamisiin, sillä tauti on monille vielä kovin tuntematon, siitä ole saatavilla selkeitä tietoja, eikä monia siihen liittyviä erittäin arkaluonteisia näkökohtia vielä ymmärretä.
<P>
EU:n tasolla on viime vuosina saatu aikaan jonkinlaista edistystä varsinkin vuoden 2009 direktiivillä, mutta vielä on paljon tehtävää, jotta epilepsiaa sairastaville voitaisiin taata etenkin täydet kansalaisoikeudet työelämässä ja liikkuvuuden osalta ja jotta heille voitaisiin tarjota mahdollisuus saada lääkitystä koulutuntien aikana.
<P>
Sen vuoksi pidänkin erityisen tärkeänä, että järjestetään päiviä, jolloin pohditaan tällaisiin ongelmiin liittyviä perustavanlaatuisia näkökohtia.
<SPEAKER ID="217" NAME="Silvia-Adriana Ţicău" AFFILIATION="PPE">
(RO) Arvoisa puhemies, joulukuussa 2010 EU-27-maiden työttömyysaste kipusi 9,6 prosenttiin eli 23 miljoonaan työttömään. Työttömyysaste on viime vuoden tilanteeseen verrattuna kohonnut kahdessa kolmasosassa jäsenvaltioita. Talouskriisi on koetellut pahiten nuoria ja naisia. Naisten työttömyysaste nousi 9,6 prosenttiin ja nuorten 21 prosenttiin EU-27-maissa. Espanjassa, Sloveniassa, Liettuassa ja joissakin muissa maissa se on jopa yli 35 prosenttia. Samaan aikaan vain 50 prosenttia yli 60-vuotiaista käy edelleen töissä. Työpaikat ovatkin EU:n kansalaisten tärkein huolenaihe.
<P>
Pyydän komissiota ja jäsenvaltioita ryhtymään toimiin, jotta sosiaalisesta Euroopasta tulisi todellisuutta. EU:n kansalaiset etsivät hyviä työpaikkoja, joista maksetaan sellaista palkkaa, että he voivat elää riittävän hyvin ja saada laadukkaita sosiaali- ja terveydenhuoltopalveluja.
<P>
Kehotan komissiota ja jäsenvaltioita osoittamaan ensisijaisesti varoja toimenpiteisiin, joilla voidaan luoda työpaikkoja ja edistää elinkeinoelämän kehitystä koko Euroopan unionissa.
<SPEAKER ID="218" NAME="Anna Záborská" AFFILIATION="PPE">
(SK) Arvoisa puhemies, marraskuussa 2008 Slovakian tasavallan ja Euroopan unionin kansalainen, neljävuotias Adam Azab riistettiin Egyptissä äidiltään. Sekä Slovakian että Egyptin tuomioistuimet olivat päättäneet antaa lapsen huollon äidille. Lapsen isä, joka on Egyptin kansalainen, ei piittaa tästä päätöksestä. Egyptin poliisi ja sisäministeriö eivät kykene eivätkä ole halukkaita selvittämään pienen Adamin osoitetta. Hänen äitinsä Katarina Azab on ollut Egyptissä kaksi ja puoli vuotta etsimässä poikaansa Slovakian suurlähetystön avustuksella. Egyptin levottomuudet ovat pakottaneet äidin palaamaan Slovakiaan ilman poikaansa. Hän pelkää jatkuvasti oman henkensä ja lapsensa terveyden puolesta. Vaadin komissiota ja parlamenttia puuttumaan pikaisesti asiaan ja puolustamaan kansalaistensa perusoikeuksia. Pyydän apuanne, jotta nuori Adam voitaisiin palauttaa hänen äidilleen.
<SPEAKER ID="219" NAME="Martin Ehrenhauser" AFFILIATION="NI">
(DE) Arvoisa puhemies, vain jonkin aikaa sitten SWIFT-sopimuksen esittelijä seisoi täällä täysistunnossa vakuuttamassa meille, että EU:n sisäistä tiedonsiirtoa ei oteta sopimuksen piiriin. Se ei kuitenkaan ollut totta, kuten nyt tiedämme. Sopimuksen ulkopuolelle on todellisuudessa jätetty vain SEPA-maksutapahtumiin liittyvät tiedot mutta ei EU:n tavanomaista tiedonsiirtoa eikä edes SWIFTNet FIN-palvelun pikatiedonsiirtoja. Näyttääkin siltä, että SWIFT-sopimus aiheuttaa merkittävää tietovuotoa ja että yksi SWIFT-sopimuksen puolestapuhujien tärkeimmistä argumenteista on menettänyt merkityksensä.
<P>
Mutta mitä tekee Euroopan parlamentti tässä tilanteessa? Ei mitään. Ei yhtään mitään! Parlamentti ei protestoi, vaan yrittää ainoastaan lakaista nämä uudet tiedot maton alle. Tämä poikkeaa jyrkästi Saksan parlamentin tapahtumista. Asiaa on jo käsitelty Saksan parlamentissa, ja sain tänään myös Saksan sosialidemokraattiselta puolueelta sähköpostiviestin, jossa hyvin selvästi vaadittiin, että Euroopan parlamentti ryhtyy asian osalta toimiin. Juuri tätä haluankin vaatia parlamentilta. Meidän on mielestäni ehdottomasti pysäytettävä tämä massiivinen tiedonsiirto ja aloitettava neuvottelut alusta.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) Arvoisa puhemies, näinä suurten yhteiskunnallisten jännitteiden aikoina voimme vain ottaa lämpimästi vastaan hallituksen, ammattiliittojen ja työnantajien välillä tehdyn sopimuksen työmarkkinaosapuolten välisestä vuoropuhelusta Espanjassa.
<P>
Tämä sopimus on mallina koko Euroopalle, jossa ei ole saavutettu pitkään aikaan näin merkittävää virstanpylvästä. Meidän on otettava varteen myös Espanjan sopimuksen tärkeimpiin henkilöihin kuuluvan Cándido Méndezin ajatukset, jotka hän toi julki osallistuessaan talous- ja sosiaalineuvoston kokoukseen tiistaina 8. helmikuuta Brysselissä.
<P>
Méndez korosti kokouksessa tarvetta laajentaa vuoropuhelu koko EU:n tasolle ja ottaa huomioon ammattiliittojen mielipiteet ja aloitteet yhteisessä Euroopassamme.
<P>
Näin pitäisikin tapahtua.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) Arvoisa puhemies, käsittelimme hiljattain kansainvälistä adoptiota, jonka yhteydessä haluan kiinnittää huomiota sijaisperheen perustamiseen. Se on vaihtoehto sellaisten lasten laitoshoidolle, jotka odottavat adoptiota tai luonnollisessa perheessään ilmenevien ongelmien ratkaisemista. Sijaisperheet ovat tehokas ja suositeltava lasten hoitomuoto, ja ne tarjoavat erityisen tilaisuuden yhteiskuntaan sopeutumattomille lapsille, joilla on heikoimmat mahdollisuudet tulla adoptoiduiksi.
<P>
Meidän on kannustettava jäsenvaltioita tekemään lainsäädäntöön muutoksia, joilla parannetaan perinteisiä hoitomuotoja sijaisperheissä sekä monilapsisissa sijaisperheissä tai erityishuoltajan hoivassa ja taataan, että taloudellista tukea on riittävästi saatavilla. Sijaisperheitä edustavat järjestöt voitaisiin ottaa mukaan laatimaan ehdotuksia lainsäädännöllisistä toimenpiteistä, joita tällä osa-alueella todellakin tarvitaan. Sijaisvanhempia varten on lisäksi perustettava ryhmiä, joissa vanhemmat, huoltajat, holhoojat ja sosiaalityöntekijät tekevät tehokasta yhteistyötä ja joissa tavoitteena on tarjota vastavuoroista apua ja tukea vanhempana toimimiselle. Aivan yhtä tärkeää on edistää yleisesti ajatusta yhteiskunnan sisällä toimivista sijaisperheistä, jotta niitä olisi enemmän, jotta ne saisivat arvostusta ja tunnustusta ja jotta niiden suunnaton panos lasten hoidossa ymmärrettäisiin.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Arvoisa puhemies, kansallisten vähemmistöjen tilanne riippuu ensisijaisesti yhteiskunnan enemmistön ja vähemmistöjen poliittisten edustajien rakentavasta yhteistyöstä. Viimeisten 20 vuoden aikana on käynyt ilmi, että Unkarin ulkopuolella asuvat unkarilaiset vähemmistöyhteisöt ovat menestyneet silloin, kun vähemmistön poliittisen johdon yhteistyöhalukkuus on otettu rakentavasti vastaan yhteiskunnan enemmistön poliittisen johdon keskuudessa, ja vähemmistöä on pidetty kumppanina riippumatta siitä, onko se mukana hallituksessa vai ei. Tällaiselle yhteistyölle ei ole vaihtoehtoa. Olen hyvin iloinen siitä, että Slovakian nykyhallitus on lähtenyt tielle, joka saattaa jonakin päivänä johtaa historialliseen sovintoon Unkarin ja Slovakian välillä. Yhden maan nationalismia ajavat nationalistiset vaatimukset, jotka yllyttävät toista maata nationalismiin, on saatava loppumaan. Toivon, että Unkarin ja Slovakian välisissä suhteissa aletaan nationalismin sijaan kilvoitella erilaisilla vähemmistöystävällisillä yhteistyömuodoilla. Luotan siihen, että Unkarin ja Slovakian välinen historiallinen sovinto tuottaa merkittäviä tuloksia, koska se on näiden maiden ainoa vaihtoehto.
<SPEAKER ID="223" NAME="Georgios Toussas" AFFILIATION="GUE/NGL">
(EL) Arvoisa puhemies, tavallisen kansan kapina EU:n Välimeren unionin maiden rahavallan barbaarisia sortohallituksia vastaan on osoitusta kansan voittamattomasta vallasta ja paljastaa samalla imperialistien tekopyhyyden.
<P>
Nyt Euroopan unioni ja Amerikan yhdysvallat ovat kuohuksissaan kansalaisten vapauksista ja demokratiasta Egyptissä ja muissa maissa. Jo vuosien ajan USA, Nato ja EU ovat yhtäjaksoisesti tukeneet näitä barbaarisia hallituksia ja tehneet kaikkensa vahvistaakseen niitä ja parantaakseen kaupallisia, taloudellisia, poliittisia ja sotilaallisia suhteitaan näihin hallituksiin, suurpääomaan ja hallitusten poliittisiin edustajiin aiheuttaen massaköyhyyttä, kurjuutta, vainoja ja massiivisia taloudellisten maahanmuuttajien ja pakolaisten vyöryjä, ja näitä ihmisiä tungetaan säilytykseen Euroopan unionin jäsenvaltioiden keskitysleireille.
<P>
Mubarak on vielä tällä hetkelläkin yksi Välimeren unionin puheenjohtajista. Euroopan unioni ja Amerikan yhdysvallat pyrkivät alueella kapinoiville kansoille osoittamillaan julkilausumille vain yhteen tavoitteeseen: hämmentää ihmisiä näiden taistelussa. Ihmisiä ei saa huijata Yhdysvaltojen ja sen liittolaisten interventioilla. Kreikan kommunistipuolue vaatii kansalaisia tuomaan aidosti julki solidaarisuutensa tätä taistelua käyville ihmisille.
<SPEAKER ID="224" NAME="Antonello Antinoro" AFFILIATION="PPE">
(IT) Arvoisa puhemies, hyvät kollegat, aion puheenvuorossani tuoda julki ongelmat, jotka askarruttavat tuhansia kalastajaperheitä Etelä-Italiassa ja erityisesti Campanian ja Sisilian alueella. Tällaisia perheitä on puolet pienestä kalastuslaivastosta. Nämä ihmiset kärsivät kohtuuttomasta ja tarpeettomasta pikkusillien pyyntikiellosta, jolla ei ole minkäänlaista tieteellistä perustaa ja jossa ei ole poliittisesti järjen hiventäkään. Kun unioni toimii tällä tavoin, sitä aletaan pitää yhä enemmän kalastajaväkemme vihollisena, vaikka nämä harjoittavat niin kansallisen kuin eurooppalaisen bruttokansantuotteen (BKT) kannalta tärkeää toimintaa.
<P>
Joitakin päiviä sitten pyysimme eräitä parlamentin jäseniä, joista osa on täällä myös tänä iltana, järjestämään kokouksen komission jäsenen Damanakin kanssa. Vaikka se meille luvattiinkin, emme ole saanet sittemmin vastausta huolimatta siitä, että komission jäsen sitoutui itse etsimään asiaan parempaa ratkaisua ja osoitti tuolloin suurta kykyä ymmärtää poliittisia vivahteita.
<P>
Jälleen kerran meidän on kuitenkin surullisesti todettava, että Brysselin byrokratia on voittanut politiikan. Mielestäni olisikin hyvä, että tämä parlamentti pitää kerta kaikkiaan puolensa - Lissabonin sopimuksen suomin mahdollisuuksin - kumotakseen tietyntyyppiset tunkkaiset ja lyhytnäköiset perustelut.
<P>
Pyydämmekin komission jäsentä käyttämään parlamentissa puheenvuoron tästä aiheesta ja keskustelemaan siitä parlamentin jäsenten kanssa.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Arvoisa puhemies, vaikka EU:n ja Marokon välistä kalastuskumppanuussopimusta on uudistettu jo neljän vuoden ajan, pöytäkirja, jossa kalastusmahdollisuudet ja korvaukset vahvistetaan, raukeaa 28. helmikuuta.
<P>
Vaarana on, että lähinnä pienimuotoista kalastusta harjoittavan EU:n laivaston toiminta keskeytyy, millä on merkittävä vaikutus kriisistä vakavasti kärsiviin EU:n alueisiin ja kaupunkeihin. Vaarana on myös, että pöytäkirjan perusteella kehitettävä kestävä kalastus ja investointivirta alueen väestölle keskeytyy.
<P>
Komissio pyysi perjantaina neuvostolta lupaa aloittaa neuvottelut pöytäkirjan uudistamiseksi, ja maatalous- ja kalastusneuvosto kokoontuu maanantaina.
<P>
Meidän on toimittava nopeasti. Pyydänkin neuvostoa antamaan komissiolle tässä kokouksessa neuvotteluvaltuudet, ja pyydän komissiota aloittamaan keskustelut ensi viikolla, jotta uusi pöytäkirja voitaisiin varmistaa ja kaikki takeet saada käyttöön ja jotta toimintaa voitaisiin väliaikaisesti jatkaa niin, että sen jatkuminen voidaan varmistaa riittävän pitkäksi ajaksi - vuodeksi tai kahdeksi - lopullisen ja täysin tyydyttävän sopimuksen aikaansaamiseksi.
<SPEAKER ID="226" NAME="Jarosław Kalinowski" AFFILIATION="PPE">
(PL) Arvoisa puhemies, noin miljardi maailman ihmistä kärsii jatkuvasta aliravitsemuksesta tai näkee nälkää. Ruoan hinnat nousivat vuonna 2008 dramaattisesti, mikä aiheutti ruokamellakoita noin 30 maassa eri puolilla maailmaa. Nyt ruoan hinta lähentelee vuoden 2008 hintoja. Tähän on vaikuttanut myös yleinen talouskriisi, minkä vuoksi on sitäkin välttämättömämpää yrittää uupumatta löytää oikeudenmukaisia keinoja elintarviketuotteiden maailmanlaajuiseen jakeluun. Euroopan unionissa on valitettavasti unohdettu, että yhteinen maatalouspolitiikka on lähinnä politiikkaa, jonka tarkoituksena on varmistaa laadukkaan ja kohtuuhintaisen ruoan toimitus kaikille EU:n kuluttajille. Meidän ei pidä sallia, että käytöstä poistetaan enää yhtään välinettä, jolla säännellään markkinoita ja pidetään varastot riittävän suurina, ja tarkoitan tässä myös viljavarastoja. Myös ruokamarkkinoilla keinottelu on ehdottomasti lopetettava - on tuomittavaa ja moraalitonta, että suurempia voittoja jahtaavat pääomayhtymät vääristelevät vapaiden markkinoiden sääntöjä ja tuomitsevat miljoonat ihmiset näkemään nälkää eri puolilla maailmaa.
<SPEAKER ID="227" NAME="Ivailo Kalfin" AFFILIATION="S&amp;D">
(BG) Arvoisa puhemies, erään edustavan tutkimuksen tulokset osoittavat, että vain 4 prosenttia bulgarialaisista opiskelijoista osallistuu Erasmukseen tai muihin opiskelijavaihto-ohjelmiin. Tämä johtuu pääasiallisesti taloudellisista rajoitteista.
<P>
Ainoa keino saavuttaa tavoite opiskelijoiden 20 prosentin liikkuvuudesta on rahoitusmekanismien tarkistaminen. Tätä varten voidaan suunnitella kahdentyyppisiä toimenpiteitä. Opiskelijoille on ensinnäkin annettava liikkuvuudesta opintopisteitä. London School of Economicsissa tehdyssä tutkimuksessa ehdotetaan, että EU:ssa perustetaan oikeudellinen väline, jonka perusteella opiskelijavaihdosta annetaan opintopisteitä, sillä tämä lisää opiskelijoiden kiinnostusta asiaan.
<P>
Toinen toimenpidetyyppi liittyy opiskelijavaihtoa koskevien avustusten lisäämiseen. Avustuksilla vähennetään sosiaalista eriarvoisuutta, ja ne ovat tehokkain investointi EU:n koulutustason parantamiseen ja talouden kilpailukyvyn lisäämiseen. EU:n ja jäsenvaltioiden talousarvioista on kohdennettava tähän lisää varoja niin, että opiskelijoilla on varaa osallistua EU:n liikkuvuusohjelmiin.
<SPEAKER ID="228" NAME="George Sabin Cutaş" AFFILIATION="S&amp;D">
(RO) Arvoisa puhemies, suhtaudun myönteisesti Tunisian ja Egyptin kansanliikkeisiin, jotka ovat onnistuneet kaatamaan kaksi valta-asemansa useiden vuosikymmenten ajan vakiinnuttanutta diktaattorihallitusta. Sen lisäksi, että olemme huolissamme arabimaailman tulevaisuudesta - sillä maailmanjärjestys on riippuvainen sen vakaudesta -, vielä vakavampaa huolta aiheuttaa Euroopan unionin ja sen ulkopuolisten maiden kansalaisten hyvinvointi.
<P>
Talouskriisin alusta lähtien painopisteinä ovat olleet rahoitus- ja pankkijärjestelmän pelastaminen ja valtion talousarvion tasapaino. Tässä meillä on kuitenkin tilanne, jossa laman taakka aiheuttaa arvaamattomia vaikutuksia merkittävine geopoliittisine seurauksineen. Ruoan hinnankorotukset ja työttömyyden kasvu lisäsivät Tunisiassa ja Egyptissä diktaattorihallitusten aiheuttamaa katkeruutta. Näköalattomuus ja yhä ahdistavammaksi käyvä ilmapiiri vaikuttavat myös joidenkin jäsenvaltioiden ja varsinkin Euroopan unionin itäisten ja eteläisten alueiden kansalaisten mielialaan. Mielestäni on jo aika keskittää enemmän huomiota ihmisten elintasoon. Muuten olemme vaarassa joutua todistamaan odottamattomia tyytymättömyyden ilmauksia kansan taholta, jota pyydetään jatkuvasti tekemään uhrauksia.
<SPEAKER ID="229" NAME="Mario Pirillo" AFFILIATION="S&amp;D">
(IT) Arvoisa puhemies, hyvät kollegat, haluan kuvailla sitä vakavaa tilannetta, johon Italian kalastusväki on joutunut, koska heidän ei sallita kalastaa pikkusillejä. Tämä kielto aiheuttaa välittömiä tulonmenetyksiä tuhansille perheille, jotka saavat elantonsa tästä toiminnasta.
<P>
Ainoa ajanjakso, jolloin tätä kalalajia voidaan pyydystää, on tammikuun alusta maaliskuun loppuun, ja nyt tämä tilaisuus hukataan komission jäsenen Damanakin ja hänen virkamiestensä välinpitämättömän asenteen vuoksi.
<P>
Osallistuin 1. helmikuuta neljän muun parlamentinjäsenen kanssa (yksi jäsenistä on tällä tänään läsnä oleva Antinoro) delegaatioon, jossa yritin henkilökohtaisesti vaikuttaa komission jäseneen, jotta hän ryhtyisi kiireellisesti toimeen, ja hän lupasi antaa meille vastauksen muutaman päivän kuluessa. Emme kuitenkaan ole tähän päivään mennessä saaneet vastausta, mikä osoittaa, että komission jäsen ei kykene reagoimaan tilanteeseen, jossa olisi tarvittu välittömiä toimia.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Arvoisa puhemies, haluan tuoda julki huoleni siitä, että Eurooppa-neuvosto on hyväksynyt sopimuksen talouden uudesta ohjausmallista. Tämä malli on ensinnäkin tarkoitettu vain euroalueen jäsenvaltioille. Muilla jäsenvaltioilla on oikeus vain auttaa tämän mallin koordinoinnissa. Tämä herättää kysymyksen siitä, miksi ainoastaan euroalueen jäsenvaltiot ansaitsevat talouden erityisiä pelastustoimenpiteitä, kun myös euroalueen ulkopuolisilla jäsenvaltioilla on suunnattomia talous- ja rahoitusvaikeuksia, ja myös ne saattavat tarvita apua tulevaisuudessa.
<P>
Pelkään, että Euroopan unioni on saamassa tästä negatiivisen ennakkotapauksen, joka on vaarassa luoda niin kutsutun kahden nopeuden Euroopan. Tämä saattaa viedä Eurooppaa kohti suurenevia kasvu- ja kehityseroja, heikentää ajatusta yhtenäisestä Euroopan unionista ja tuottaa kansalaisillemme pettymyksen.
<SPEAKER ID="231" NAME="Brian Crowley" AFFILIATION="ALDE">
(EN) Arvoisa puhemies, en todellakaan pyytänyt puheaikaa, mutta kiitos, että annatte minun osoittaa myötätuntoni niiden ihmisten perheille, jotka menettivät henkensä viime torstaina, 10. helmikuuta kotikaupungissani Corkissa, Irlannissa tapahtuneessa traagisessa onnettomuudessa.
<P>
Ilman Corkin lentokentän palokunnan nopeaa toimintaa lentokoneessa syttyneen tulipalon sammuttamiseksi kuusi muuta ihmistä olisi myös menettänyt henkensä. Kaksi ihmistä pystyi jopa kävelemään ulos onnettomuuskoneesta, vaikka kone kaatui kiitoradalla kaksi kertaa.
<P>
On tärkeää, että me täällä parlamentissa, jotka lennämme itse säännöllisesti, ymmärrämme, että kaikkien unionin lentokenttien palokunnat on pidettävä suurimmassa mahdollisessa valmiustilassa, jotta ne kykenevät toimimaan tämänkaltaisissa tragedioissa.
<SPEAKER ID="232" NAME="Puhemies">
(EN) Keskustelu on päättynyt.
