<CHAPTER ID="020">
EU:n ja Intian vapaakauppasopimus (lyhyt esittely) 
<SPEAKER ID="169" NAME="Puhemies">
(IT) Esityslistalla on seuraavana Sajjad Karimin kansainvälisen kaupan valiokunnan puolesta laatima mietintö EU:n ja Intian vapaakauppasopimuksesta.
<SPEAKER ID="170" NAME="Syed Kamall  " AFFILIATION="PPE-DE">
esittelijän sijainen. - (EN) Arvoisa puhemies, minulta kuluu parlamentissa paljon aikaa siihen, että kerron ihmisille, etten ole Sajjad Karim, vaan että olen itse asiassa Syed Kamall. Ihmisistä on varmasti hämmentävää kuulla Syed Kamallin puhuvan Sajjad Karimin mietinnöstä. Puhun hänen puolestaan, sillä odottamattomien olosuhteiden vuoksi hän ei voi olla täällä tänä iltana, mitä hän pahoittelee.
<P>
Hänen mietinnössään käsitellään kattavasti tavaroiden ja palvelujen kauppaa, investointeja, teollis- ja tekijänoikeuksia sekä kehitykseen liittyviä kysymyksiä. PPE-DE-, ALDE- ja UEN-ryhmät ovat nyt esittäneet vaihtoehtoisen yhteisen päätöslauselman, koska ajateltiin, että valiokunnan alkuperäinen päätös oli tulosta äänestyksestä, jota ei voida pitää kovin edustavana ja jossa useita protektionistisia ehtoja sisältävä mietintö jätettiin ennalleen. Vaihtoehtoisessa päätöslauselmassa tuodaan paremmin esiin se, miten tärkeä kauppakumppani Intia on Euroopan unionille, sekä edut, joita molemmat maat voivat saada kaupan vapauttamisesta.
<P>
EU ja Intia käynnistivät kesäkuussa 2007 neuvottelut niin kutsutusta vapaakauppasopimuksesta, jota kuitenkin monet kutsuisivat varmaankin asianmukaisemmin kauppaetuussopimukseksi. Mietinnössä kehotetaan tekemään EU:n ja Intian välinen laaja, kunnianhimoinen ja tasapainoinen vapaakauppasopimus, jolla parannetaan tavaroiden ja palvelujen markkinoillepääsyä ja joka kattaa periaatteessa monia kaupan aloja mukaan luettuina sääntelyn avoimuutta koskevat säännökset keskinäiselle kaupalle ja investoinneille tärkeillä aloilla sekä muita aiheita, kuten terveys- ja kasvinsuojelustandardit, teollis- ja tekijänoikeuksien suojelu, kaupan helpottaminen ja tullit.
<P>
Mietinnön keskeisissä kohdissa huomautetaan, että tavaroiden kaupassa Intian soveltamat keskimääräiset tullit ovat alentuneet tasoille, jotka ovat nyt verrattavissa muissa Aasian maissa noudatettaviin tasoihin, eli Intiassa sovellettava keskimääräinen tulli on nyt 14,5 prosenttia verrattuna EU:n keskiarvoon, joka on 4,1 prosenttia. Mietinnössä pannaan merkille myös Intian huoli REACH-järjestelmän vaikutuksista, EU:hun vietäville hedelmille tarkoitetuista kalliista sertifikaateista ja EY-merkkien kalliista vaatimustenmukaisuusmenettelyistä sekä korostetaan, että kyseiset asiat on ratkaistava kauppaetuussopimuksessa.
<P>
Mietinnössä huomautetaan myös, että palvelujen vapauttamisen ei pidä missään tapauksessa haitata oikeutta palvelujen sääntelyyn. Tämä koskee myös julkisia palveluja. Olisi kuitenkin tunnustettava myös, että valtio ei useinkaan kykene tarjoamaan niin kutsuttuja "julkisia" palveluja, ja meidän olisi hyväksyttävä, että valtiosta riippumattomia toimijoita - yksityissektoria - tarvitaan toimittamaan välttämättömiä palveluja varattomille, erityisesti silloin, kun valtio ei yksin pysty niitä tarjoamaan, mihin on usein syynä alhainen tulotaso.
<P>
EU:n ja Intian välinen palvelukauppa on melko epätasapainoista. EU vie 1,5 prosenttia palveluistaan Intiaan, kun taas Intian palveluviennistä 9,2 prosenttia suuntautuu EU:hun. Mietinnössä myös kannustetaan Intiaa kehittämään asianmukainen tietosuojalainsäädäntö, jotta varmistetaan, että voimme palvelujen kaupassa luottaa intialaisten yritysten kykyyn käsitellä suuria tietomääriä, koska tietosuoja aiheuttaa huolta.
<P>
Mietinnössä tunnustetaan myös, että investointeja koskeviin lukuihin on usein liitetty pääoman liikkuvuuden vapauttamista ja pääoman valvonnasta luopumista koskevia sitoumuksia. Tästä syystä kehotamme komissiota pidättäytymään tällaisten lausekkeiden sisällyttämisestä, kun otetaan huomioon pääoman valvonnan merkitys erityisesti köyhemmille maille rahoituskriisin vaikutuksia torjuttaessa.
<P>
Sen jälkeen mietinnössä pidetään myönteisenä sitä, että Intia on sitoutunut vahvaan teollis- ja tekijänoikeusjärjestelmään ja että se hyödyntää TRIPS-sopimuksen joustovaraa täyttääkseen tietyt kansanterveyttä koskevat velvoitteet. Jälleen kerran meidän kaikkien pitäisi olla tietoisia siitä, että liian monet kansanterveyttä koskevat velvoitteet voivat usein köyhemmissä maissa estää kansalaisia saamasta lääkkeitä, koska lääkealan yrityksiä ei millään tavoin kannusteta kehittämään lääkkeitä tällaisia maita varten.
<P>
Lopuksi mietinnössä myönnetään, että kattavaa kehitystä koskeva luku on kaikkien kauppasopimusten olennainen osa ja että meidän pitäisi taata kauppa ja suorat ulkomaiset investoinnit. Mietinnössä todetaan myös, että erityisesti parlamentissa ollaan huolestuneita sellaisista aiheista, kuten ympäristönormit sekä keskeinen työ-, työterveys- ja turvallisuuslainsäädäntö. Meidän olisi myös tunnustettava, että kun pyrimme saavuttamaan jonkinlaisen tasapainon kaupallisten kysymysten ja ympäristönsuojelun, ILO-standardien jne. välillä, heiluri voi usein heilahtaa liian kauas toiseen suuntaan ja päädymme tilanteeseen, jossa tällaiset seikat menevät kaupan edelle ja köyhät maat tuomitaan yhä lisääntyvään köyhyyteen, koska vaikeutamme kyseisten maiden yrittäjien mahdollisuuksia kehittää valmiuksiaan.
<SPEAKER ID="171" NAME="Louis Michel" LANGUAGE="FR">
Arvoisa puhemies, haluaisin kiittää Euroopan parlamenttia siitä syvästä kiinnostuksesta, jota se on osoittanut neuvotteluihimme Euroopan unionin ja Intian välisestä vapaakauppasopimuksesta.
<P>
Erityisesti olen kiitollinen Syed Kamallille ja kansainvälisen kaupan valiokunnalle siitä erinomaisesta työstä, jota he ovat tehneet yhdessä ulkoasiainvaliokunnan ja kehitysyhteistyövaliokunnan kanssa laatiessaan mietintöä EU:n ja Intian välisestä vapaakauppasopimuksesta. Parlamentin kanssa käydyt keskustelut ovat olleet hyvin perusteellisia, ja päätöslauselmaesityksen luonnoksessa käsitellään lähes kaikkia mahdollisia näkökohtia, jotka liittyvät Euroopan unionin ja Intian välistä vapaakauppasopimusta käsitteleviin neuvotteluihin. Esitetyistä mielipiteistä on hyötyä vapaakauppasopimuksista käytävissä neuvotteluissamme.
<P>
Kun puhumme Euroopan unionin ja Intian välisestä vapaakauppasopimuksesta, on tärkeää ottaa huomioon strategisten Intian-suhteidemme yleinen tausta ja monimutkaisuus, muun muassa vuoden 1994 yhteistyösopimus ja yhteinen toimintasuunnitelma, mainitakseni vain kaksi niistä tärkeistä aloitteista ja vuoropuheluista, joita olemme käynnistäneet Intian kanssa.
<P>
Olemme vakuuttuneita siitä, että on erittäin tärkeää työskennellä Intian kanssa saadaksemme onnistuneesti päätökseen neuvottelut kunnianhimoisesta vapaakauppasopimuksesta, jonka avulla molemmat osapuolet - Euroopan unioni ja Intia - voivat selviytyä voittajina.
<P>
Mitä kunnianhimoisempi vapaakauppasopimus, sitä enemmän taloudellista hyötyä siitä saadaan kummallekin osapuolelle - Euroopan unionille ja Intialle. Tämä on yksi tärkeimmistä päätelmistä, joita esitettiin vaikutuksia ja kestävää kehitystä koskevassa tutkimuksessa, joka teetettiin itsenäisellä konsultilla samanaikaisesti neuvottelujen kanssa.
<P>
Vaikutuksia ja kestävää kehitystä koskevan arvioinnin tavoitteena oli analysoida tulevan vapaakauppasopimuksen taloudellisia, sosiaalisia ja ympäristöön liittyviä vaikutuksia sekä nimetä mahdollisesti tarvittavia tukitoimia.
<P>
Vaikutuksia ja kestävää kehitystä koskevaa arviointia ollaan tässä vaiheessa viimeistelemässä, ja sen pitäisi olla saatavilla huhtikuussa, toisin sanoen ajallaan käynnissä olevien neuvottelujen tukemiseksi.
<P>
Haluan selvittää teille lyhyesti kyseisten neuvottelujen edistymistä. Neuvottelut käynnistettiin kesäkuussa 2007, minkä jälkeen neuvottelutilaisuuksia on järjestetty kuusi. Kuudes tilaisuus pidettiin Delhissä viime viikolla 17.-19. maaliskuuta. Tarkoituksenamme on järjestää kaksi ylimääräistä tilaisuutta tänä vuonna, mieluiten Intiassa huhtikuussa järjestettävien vaalien jälkeen ja ennen marraskuussa järjestettävää Euroopan unionin ja Intian huippukokousta.
<P>
Neuvottelujen sisällön osalta kaikissa vapaakauppasopimukseen liittyvissä aiheissa on päästy eteenpäin, mutta työtä on vielä paljon jäljellä.
<P>
Tarkemmin sanottuna olemme esittäneet tariffiehdotuksia, olemme käyneet hyviä keskusteluja useista keskeisistä palvelualoista ja olemme edistyneet tekstejä käsittelevissä keskusteluissa lähes kaikilla sopimusaloilla. Emme kuitenkaan ole vielä lähelläkään sopimusta.
<P>
Ennen puheenvuoroni päättämistä haluaisin vielä kerran lausua komission kiitokset parlamentille ja esittelijälle. Komissio odottaa innokkaasti uusia mahdollisuuksia tehokkaaseen yhteistyöhön parlamentin kanssa.
<SPEAKER ID="172" NAME="Puhemies">
(IT) Esittely on päättynyt.
<P>
Äänestys toimitetaan torstaina 26. maaliskuuta 2009.
<P>
Kirjalliset lausumat (työjärjestyksen 142 artikla)
<SPEAKER ID="173" NAME="Kader Arif  " AFFILIATION="PSE">
kirjallinen. - (FR) Keskiviikkona parlamentti esitti kantansa Euroopan unionin ja Intian välisestä tulevasta vapaakauppasopimuksesta. Sosialistien tekemän työn ansiosta valiokunnassa hyväksytyssä tekstissä tähdennetään Intian taloudellista ja sosiaalista haurautta. Maan väestöstä 80 prosenttia elää alle kahdella Yhdysvaltain dollarilla päivässä. Tähän todellisuuteen vastaamiseksi Euroopan parlamentin sosialistiryhmä on esittänyt useita tarkistuksia, joissa korostetaan, että jos EU:n ja Intian välisiä kauppasuhteita vahvistetaan, samanaikaisesti olisi toteutettava tiukkoja järjestelyjä, joilla estetään julkisten palvelujen mahdollinen vapauttaminen, varmistetaan julkisen terveydenhoidon ja tärkeiden lääkkeiden saatavuus ja suojataan kaikkein haavoittuvimpien väestöryhmien ja alojen edut. Ei ole yllättävää, että parlamentin oikeisto on liittoutunut esittääkseen täysistunnossa paljon liberaalimman tekstin, jossa vaaditaan erityisesti pankki-, vakuutus- ja postipalvelujen sekä julkisten hankintojen vapauttamista. Keskiviikkona toimitettavassa äänestyksessä puolustan sosialistista näkemystä reilusta ja tasapuolisesta kaupasta ja vastustan kaikkia oikeiston pyrkimyksiä tinkiä näistä periaatteista.
<SPEAKER ID="174" NAME="Rovana Plumb  " LANGUAGE="RO">
EU:n ja Intian välisen tavarakaupan arvo nousi yli kaksinkertaiseksi vuosina 2000-2007. Vienti kasvoi 13,7 miljardista eurosta 29,5 miljardiin euroon, kun taas tuonti kasvoi 12,8 miljardista eurosta 26,3 miljardiin euroon. Vuonna 2007 Intian osuus EU:n viennistä oli 2,4 prosenttia ja tuonnista 1,8 prosenttia, ja Intia oli EU:n yhdeksänneksi suurin kauppakumppani.
<P>
Olen tyytyväinen tähän mietintöön, koska siinä kehotetaan tekemään EU:n ja Intian välinen laaja, kunnianhimoinen ja tasapainoinen vapaakauppasopimus, jolla parannetaan tavaroiden ja palvelujen markkinoillepääsyä ja joka sisältää periaatteessa kaiken kaupan, mukaan luettuna sääntelyn avoimuutta koskevat säännökset keskinäiselle kaupalle ja investoinneille tärkeillä aloilla sekä vaatimuksenmukaisuutta koskevat standardit ja arviointi, terveys- ja kasvinsuojelutoimet, teollis- ja tekijänoikeudet sekä niiden valvonta, kaupan helpottaminen ja tullit, julkiset hankinnat, kauppa ja kilpailu sekä kauppa ja kehitys sekä ihmisoikeuslauseke vapaakauppasopimuksen keskeisenä osana.
<P>
Haluan painottaa, että vapaakauppasopimuksen on autettava:
<P>
hankkimaan yhä enemmän kahdenvälisiä etuja yhä suuremmalle määrälle kansalaisia
<P>
saavuttamaan vuosituhannen kehitystavoitteet, mukaan lukien tavoitteet, jotka koskevat ympäristön pilaantumisen estämistä ja sosiaalinormien noudattamista.
<SPEAKER ID="175" NAME="Bogusław Rogalski  " LANGUAGE="PL">
Intia on vastakohtien maa. Liikakansoitus, köyhyys (80 prosenttia Intian väestöstä elää alle kahdella Yhdysvaltain dollarilla päivässä) ja sairaudet ovat leimanneet sen kuvaa maailmalla. Talousalalla viime aikoina saavutettu edistys on auttanut Intiaa kehittymään yhdeksi maailman johtavista talouksista. Intian panos lääkealan, teknologian ja avaruustutkimuksen kehityksessä on kuitenkin ristiriidassa maassa vallitsevan elintarvike- ja vesipulan kanssa.
<P>
EU on Intian tärkein ulkomainen investoija ja kauppakumppani. Vuonna 2007 EU:n osuus oli 65 prosenttia kaikista Intian investoinneista. Intian investoinnit EU:ssa ovat myös moninkertaistuneet muutaman viime vuoden aikana. EU:n pitäisi keskittyä varmistamaan monenvälinen kauppajärjestelmä, joka perustuu tiettyihin, WTO:n määrittelemiin periaatteisiin ja joka parhaiten mahdollistaa reilun ja rehellisen kansainvälisen kaupan.
<P>
Meidän pitäisi kuitenkin painottaa, että Intian on ratkaistava laajamittainen nälkäongelma. Maailman nälkäindeksin mukaan Intia on 66. sijalla 88 valtion joukosta. Maailman johtaviin ydinvoimamaihin kuuluva Intia ei ole myöskään allekirjoittanut ydinsulkusopimusta. Huolestuttaviin ongelmiin kuuluu myös lapsityövoiman käyttö, ja lapset joutuvat yleensä työskentelemään vaarallisissa ja epäterveellisissä olosuhteissa.
<P>
Ihmisoikeuksia ja demokratiaa koskevien ehtojen pitäisi olla tärkeä osa kaikkia Intian kanssa allekirjoitettavia vapaakauppasopimuksia. Meidän on myös varmistettava, että sosiaalisia ja ympäristöön liittyviä sopimuksia ja standardeja noudatetaan.
