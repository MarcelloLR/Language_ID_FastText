<CHAPTER ID="014">
Kyselytunti (kysymykset neuvostolle) 
<SPEAKER ID="316" NAME="Puhemies">
- (PT) Esityslistalla on seuraavana kyselytunti (B6-0006/2009).
<P>
Käsittelemme neuvostolle osoitettuja kysymyksiä.
<P>

<P>
Aihe: Pk-yritykset
<P>
Kun otetaan huomioon, että talous on yksi Tšekin tasavallan puheenjohtajakauden prioriteeteista, mihin konkreettisiin toimiin neuvosto aikoo ryhtyä kohentaakseen pk-yritysten luottamusta markkinatalouteen nykyisessä taloustilanteessa?
<SPEAKER ID="318" NAME="Alexandr Vondra">
neuvoston puheenjohtaja. - (EN) Haluan aloittaa toteamalla, että arvostan kysymystä pk-yrityksistä, koska talouskriisin aikana suuret yritykset ovat aina tarpeeksi vahvoja lobbaamaan helpotuksia mutta se on paljon vaikeampaa pk-yrityksille ja vaatii todellakin järjestelmällistä lähestymistapaa.
<P>
Kuten tiedätte, neuvosto hyväksyi 1. joulukuuta 2008 Euroopan talouden elvytyssuunnitelman, jonka komissio esitteli 26. marraskuuta 2008. Neuvosto reagoi talouskriisiin tukemalla elvytystä rahamäärällä, joka vastaa noin 1,5 prosenttia EU:n bruttokansantuotteesta yritysten ja kuluttajien luottamuksen palauttamiseksi. Sen lisäksi suunnitelma sisältää erityistoimia pk-yritysten tukemiseksi, ja niistä tärkeimpiä ovat ne, joilla pyritään parantamaan pk-yritysten rahoituksen saatavuutta ja vähentämään hallinnollista taakkaa.
<P>
Neuvosto päätti myös, että eurooppalaisten yritysten, erityisesti pk-yritysten, toimintaedellytyksiä on parannettava kriisin kilpailukyvylle aiheuttamien vaikutusten korjaamiseksi ja työpaikkojen luomisen edistämiseksi.
<P>
Neuvosto antoi myös kahdet päätelmät, jotka liittyvät pk-yritysten tukemiseen, yleisen kilpailukyvyn yhteydessä. Ensinnäkin päätelmät ehdotuksista pk-yritysten tukemiseksi komission tiedonannossa, jonka varmaan tunnettekin, "Pienet ensin: Eurooppalaisia pk-yrityksiä tukeva aloite". Tämä niin kutsuttu Small Business Act sisältää toimintasuunnitelman ensisijaisista toimista, jotka vaativat erityishuomiota.
<P>
Toiseksi päätelmät komission tiedonannosta aiheesta "Maailmanluokan klustereita Euroopan unioniin - laajapohjaisen innovaatiostrategian toteuttaminen". Vaikka klustereilla ei tarkoiteta pelkästään pk-yrityksiä, ne ovat tärkeässä asemassa monissa klustereissa, joita on perustettu kaikkialla EU:ssa.
<P>
Eurooppa-neuvosto hyväksyi joulukuun puolivälissä 2008 pitämässään kokouksessa Euroopan talouden elvytyssuunnitelman ja tuki Small Business Act -toimintasuunnitelman täysimääräistä täytäntöönpanoa. Se on tukenut erityisesti Euroopan investointipankin osuuden lisäämistä noin 30 miljardiin euroon vuosina 2009-2010 erityisesti pk-yrityksille osoitetuissa lainoissa, mikä merkitsee 10 miljardin euron lisäystä EIP:n normaalille lainanannolle tällä alalla.
<P>
Neuvosto tuki myös kahden vuoden väliaikaista poikkeusta valtiontuen vähimmäistasoon alle 50 000 euron rahamäärissä ja valtiontukia koskevien säännösten sopeuttamista vaatimusten mukaan tuen lisäämiseksi yrityksille, erityisesti pk-yrityksille.
<P>
Neuvosto kehotti myös käyttämään nopeutettuja menettelyjä EU:n lainsäädännön mukaisissa julkisissa hankinnoissa sekä vähentämään yritysten hallinnollista taakkaa.
<P>
Puheenjohtajavaltio Tšekki jatkaa ponnistelujaan, koska taloutemme perustuu pitkälti pk-yrityksiin, joten meillä on niistä omat kokemuksemme. Siksi molemmissa Tšekin puheenjohtajuuskaudella pidettävissä kilpailuneuvoston kokouksissa - toinen pidetään jo maaliskuun alussa ja epävirallinen kokous pidetään Prahassa - käsitellään hallinnollisen taakan vähentämistä, koska katsomme, että parempi lainsäädäntö on tärkeä tekijä kilpailukyvyn parantamisessa, erityisesti pk-yritysten kohdalla, ja se on entistäkin tärkeämpää talouskriisin aikana.
<P>
Puheenjohtajavaltio yrittää edistyä myös toimintasuunnitelman täytäntöönpanossa ja nostaa pk-yrityksiä koskevan politiikan etualalle yhteiskunnassa sekä yhdistää toimintasuunnitelman täytäntöönpanon kaikkien jäsenvaltioiden kansallisiin uudistusohjelmiin.
<P>
Puheenjohtajavaltio pyrkii edelleen myös tehostamaan keskusteluja pk-yrityksiä koskevista lainsäädäntöehdotuksista, kuten asetus yksityisen eurooppayhtiön säännöistä, joka antaisi pk-yrityksille yritysmuodon, jolla ne voisivat hyödyntää mahdollisuuksiaan ja kehittää rajat ylittäviä toimia.
<P>
Toinen lainsäädäntöehdotus, jonka haluaisin mainita, on ehdotus työvoimavaltaisten palveluiden arvonlisäverokannan alentamista koskevaksi direktiiviksi, josta keskustellaan tulevassa Ecofin-neuvostossa.
<P>
Sen lisäksi neuvosto aikoo tarkastella uudelleen direktiiviä kaupallisissa toimissa tapahtuvien maksuviivästysten torjumisesta, mitä nyt valmistellaan ja millä varmistetaan se, että pk-yrityksille maksetaan ajoissa kaikissa kaupallisissa toimissa. Tämäkin on varsin tärkeää nykyisessä tilanteessa.
<SPEAKER ID="319" NAME="Puhemies">
(PT) Koska olemme aikataulusta jäljessä, ehdotan, että neuvosto vastaa kaikkiin lisäkysymyksiin yhdessä. Kuten tiedätte, voin hyväksyä vain kaksi lisäkysymystä alkuperäisen kysymyksen lisäksi. Koska asia on näin, olen valinnut kaksi viidestä jätetystä kysymyksestä sillä perusteella, että olen valinnut eri poliittiset ryhmät ja eri kansallisuudet. Valitsemani parlamentin jäsenet ovat Philip Bushill-Matthews ja Silvia-Adriana Ţicău.
<SPEAKER ID="320" NAME="Olle Schmidt">
laatija. - Yleensä käytän omaa äidinkieltäni, mutta koska toimin Marian Harkinin sijaisena yritän käyttää murtaen puhuttua englantia. Se on yleinen kieli tässä parlamentissa.
<P>
Arvoisa ministeri, mainitsitte hallinnollisen taakan ja tavoitteen vähentää sitä 25 prosenttia vuoteen 2012 mennessä. Pidättekö sitä todellakin kunnianhimoisena tavoitteena? Emmekö voisi tehdä enemmän, ja voisitteko ehkä olla täsmällisempi sen suhteen mitä on tehty tähän saakka? Mitkä ovat tavoitteenne? Ettekö voisi sanoa vaikka 25 prosenttia vuoteen 2010 mennessä? Se olisi varsin kunnianhimoista.
<SPEAKER ID="321" NAME="Philip Bushill-Matthews" AFFILIATION="PPE-DE">
(EN) Mainitsitte kaupallisissa toimissa tapahtuvien maksuviivästysten torjumista koskevan direktiivin tarkistuksen, mitä pidän erittäin tärkeänä. Minua kuitenkin arveluttaa se, että sitä koskeva kuulemisaika päättyi elokuun lopussa, juuri ennen kuin todellinen talouskriisi iski. Jos kuulemisaikaa olisi jatkettu, uskon, että olisimme voineet saada paljon järeämpiä vastauksia direktiivin paremman tarkistuksen perustaksi. Onko syytä harkita uuden, lyhyen kuulemisajan avaamista, niin että saamme mahdollisimman ajantasaista tietoa johon tarkistus voitaisiin perustaa?
<SPEAKER ID="322" NAME="Silvia-Adriana Ţicău" AFFILIATION="PSE">
(RO) Haluaisin kysyä neuvostolta kysymyksen Euroopan talouden elvytyssuunnitelmasta. Suunnitelmassa pk-yrityksille annetaan 30 miljardia euroa. Komissio kertoi meille, että avustukset myönnetään hakujärjestyksessä.
<P>
Haluaisin kysyä neuvostolta, mihin toimiin se aikoo ryhtyä, jotta kaikki jäsenvaltiot kehittävät kansallisia toimia pk-yritystensä tukemiseksi, niin että ne pääsevät käsiksi kyseisiin varoihin?
<SPEAKER ID="323" NAME="Alexandr Vondra">
neuvoston puheenjohtaja. - (EN) Yritän vastata. Ensimmäiseen kysymykseen hallinnollisten taakkojen vähentämistä koskevista tavoitteista vastaan, että kotimaani, kuten jotkut muutkin samanmieliset maat, ovat jo käynnistäneet prosessin hieman etukäteen. Alankomaiden ja joidenkin muiden maiden kanssa meillä on kansallinen tavoite: 20 prosentin vähennys vuoteen 2010 mennessä. Katsomme sitten, voimmeko tehdä vielä enemmän vuoteen 2012 mennessä.
<P>
Komissio on julkaissut etenemissuunnitelman tammikuun lopussa 2009 ja siinä näytetään, miten komissio varmistaa, että kaikki ehdotukset, joita tarvitaan hallinnollisen taakan 25 prosentin vähennyksen saavuttamiseksi yhteisössä, jätetään vuoden 2009 loppuun mennessä. Neuvosto vastaa puheenjohtajavaltion johdolla tämän vuoden alkupuoliskolla jätettyihin asiaa koskeviin ehdotuksiin, joten asiaa käsitellään varmasti. Arvioimme prosessia kevään Eurooppa-neuvoston kokouksessa. Toivon, että voimme toimia mahdollisimman perusteellisesti. Puheenjohtajavaltio haluaa varmasti tehdä niin.
<P>
Komissio aikoo julkaista ehdotuksen kaupallisissa toimissa tapahtuvien maksuviivästysten torjumista koskevasta direktiivistä helmikuun lopussa 2009. Puheenjohtajavaltio alkaa keskustella asiasta neuvoston valmisteluelimissä.
<P>
Viimeinen kysymys - jota en kuullut - liittyi Euroopan talouden elvytyssuunnitelmaan. Se koski erityisesti mahdollisten EIP:n lainojen suuruutta. Toivon, että pk-yritykset voivat kilpailla muiden suurten alojen kanssa. Keskustelimme perusteellisesti autoteollisuudesta vasta tunti sitten, joten pidän todellakin yleisenä toiveena sitä, että pk-yritykset voisivat hyötyä siitä.
<P>
Aihe: Uuden maailmanlaajuisen kauppasopimuksen perusteet
<P>
Dohan kierroksen yhteydessä käydyt monenkeskiset kauppaneuvottelut keskeytyivät viime kesänä, ja G20-ryhmä teki omat sopimuksensa marraskuussa 2008 järjestetyssä Washingtonin huippukokouksessa. Katsooko neuvosto, että on olemassa perusteita sille, että Euroopan unioni tekee kaupan alaa koskevia uusia ehdotuksia, jotka ovat kehitysmaiden kannalta tyydyttäviä?
<SPEAKER ID="325" NAME="Alexandr Vondra">
neuvoston puheenjohtaja. - (EN) Katson, että Manuel Medina Ortegan kysymys, joka koskee WTO:ta, koskee erittäin tärkeää aihetta. Olemme kaikki lukeneet Davosissa kokoontuneen Maailman talousfoorumin raportit - jotkut meistä jopa osallistuivat kokoukseen - ja olemme kuunnelleet Pascal Lamyn ja muiden tuoreita kommentteja. Epäilemättä protektionismin pelätään kasvavan, joten tiedämme kaikki oikein hyvin edessämme olevat haasteet.
<P>
Haluaisin muistuttaa G20-ryhmän jäsenten korostaneen 15. marraskuuta viime vuonna, että sopimuksen yksityiskohdista olisi päätettävä vuoden 2008 loppuun mennessä, mikä on jo mennyt. Siinä yhteydessä WTO:n jäsenten, myös EU:ta edustaneen Euroopan komission, valtuuskunnat tehostivat työtään Genevessä poliittisen virikkeen antamiseksi.
<P>
Paljon työtä on tehty, ja ponnistelut johtivat AGRI- ja NAMA-tekstien uuteen tarkistukseen. Nykyisessä poliittisessa ja taloudellisessa tilanteessa Eurooppa-neuvosto totesi viime vuoden joulukuun puolivälissä antamissaan päätelmissä hyväksyvänsä tavoitteen päästä tänä vuonna WTO:ssa sopimukseen yksityiskohdista, jotka johtavat Dohan kierroksen päättämiseen sekä kunnianhimoiseen ja tasapainoiseen raporttiin ja tulokseen.
<P>
Neuvosto ja komissio olivat valmiita rakentavaan EU:n osallistumiseen ministerien keskusteluihin, kun he kokoontuisivat. WTO:n pääjohtaja Pascal Lamy ilmoitti kuitenkin 12. joulukuuta 2008 valtuuskuntien puheenjohtajien epävirallisessa kokouksessa, että hän ei kutsuisi ministereitä koolle sopimaan yksityiskohdista ennen vuoden loppua, koska onnistuneelle ministerikokoukselle ei ollut edellytyksiä tiiviistä neuvotteluista huolimatta.
<P>
Dohan kehitysohjelman tavoitteena on kaupan avoin vapauttaminen monenvälisellä tasolla, mikä on edullista pitkällä aikavälillä ja edistää huomattavasti maailmantaloutta, erityisesti kehitysmaissa, kierroksen kehitykseen suuntautuneen luonteen ansiosta.
<P>
Siksi, huolimatta siitä, että päätös ei ollut mahdollinen vuoden 2008 loppuun mennessä, neuvosto on täysin sitoutunut monenväliseen kauppajärjestelmään sekä WTO:n Dohan kierroksen kunnianhimoiseen, tasapainoiseen ja kattavaan tulokseen. Se on entistäkin tärkeämpää nykyisessä rahoitus- ja taloustilanteessa.
<P>
Vaikka puheenjohtajavaltio tietää hyvin olemassa olevat esteet koko prosessin onnistuneelle läpiviemiselle, se pyrkii epäilemättä noudattamaan sitoumuksiaan yrittämällä käynnistää uudelleen Dohan kehityskierroksen keskustelut, heti kun olosuhteet sallivat. Se tukee myös entistä intensiivisempää työtä WTO:n muilla aloilla, erityisesti palvelujen ja TRIPS-sopimuksen alalla.
<SPEAKER ID="326" NAME="Manuel Medina Ortega" AFFILIATION="PSE">
(ES) Kiitos neuvoston puheenjohtajalle vastauksesta, jota pidän varsin kattavana. Haluaisin kuitenkin muistuttaa neuvoston puheenjohtajaa siitä, että kesällä 2008 Dohan kierros oli lähes valmis mutta sopimukseen ei päästy, koska jotkut BRIC-maat eivät suostuneet tekemään minkäänlaisia myönnytyksiä.
<P>
Ottaen huomioon että BRIC-maat olivat näkyvämmin esillä Washingtonin kokouksessa, on mahdollista, että kyseisten maiden aikaisempi haluttomuus tehdä myönnytyksiä johtui niiden näkemyksestä, että niille oli annettu toissijainen asema, kun taas Washingtonin kokouksessa niille annettiin ensisijainen asema. Onko neuvoston puheenjohtajalla tietoa siitä, että BRIC-maat voisivat Washingtonissa tehtyjen sitoumusten perusteella toimia aktiivisemmin ja antaa panoksensa Dohan kierroksen päättämiseen menestyksekkäästi?
<SPEAKER ID="327" NAME="Syed Kamall" AFFILIATION="PPE-DE">
(EN) Mietin vain lisäkysymyksenä, tarkastellen Euroopan unionin uusia ehdotuksia tai mikäli Euroopan unioni antaa uusia ehdotuksia, katsooko hän, että ehdotusten pitäisi sisältää toimia yhteisen maatalouspolitiikan epäoikeudenmukaisuuksien poistamiseksi, niin että voisimme avata NAMA-neuvottelut ja sitten neuvottelut palveluista, joiden osuus EU:n BKT:stä on noin 70 prosenttia. Katsooko hän, että EU:n on aika osoittaa todellista sitoutumista vapaakauppaan.
<SPEAKER ID="328" NAME="Gay Mitchell" AFFILIATION="PPE-DE">
(EN) Haluaisin kysyä ministeriltä, onko hän kiinnittänyt huomiota Yhdysvaltojen elvytyssuunnitelman protektionistisiin piirteisiin, erityisesti niihin joita edustajainhuoneen ja senaatin jäsenet ovat esittäneet, ja onko hän ilmaissut neuvoston puolesta Euroopan unionin huolen Yhdysvaltojen hallinnolle.
<P>
Se ei lupaa hyvää uudelle Dohan kierrokselle. Voisiko hän varmistaa, että huolistamme kerrotaan, ennen kuin tarvittava lainsäädäntö hyväksytään Yhdysvaltojen kongressissa.
<SPEAKER ID="329" NAME="Alexandr Vondra">
neuvoston puheenjohtaja. - (EN) Uskon meidän kaikkien tietävän missä ongelma on. Se ei ole Euroopan unionissa. Uskon, että Euroopan unioni kannattaa voimakkaasti Dohan kierroksen valmistumista ja teimme kaiken tarvittavan viime vuonna ja melkein onnistuimme siinä.
<P>
Missä ongelma sitten on? Ensiksi meidän on odotettava Yhdysvaltojen hallintoa ja kun joitakin kokouksia on jo pidetty ja jotkut ovat vielä tulossa, jää nähtäväksi säilyttääkö nykyinen Yhdysvaltojen hallinto sitoutumisensa kaupan vapauttamiseen. Meillä voi olla epäilyksiä nopeasta lähestymistavasta nykyisissä olosuhteissa. Toinen valtio, jonka kanssa asiasta on keskusteltava, on Intia, jossa kuten tiedämme järjestetään vaalit tänä keväänä.
<P>
Neuvoston edustajana pienestä tai keskisuuresta valtiosta, joka perinteisesti on ollut avoin talous, haluaisin edistää asiaa ja kertoa teille, että ensisijaisena tavoitteenamme on viedä neuvottelut onnistuneeseen päätökseen mahdollisimman nopeasti mutta pelkään, että meidän on oltava myös realistisia enkä voi luvata teille pilvilinnoja.
<P>
Optimistinen ennuste on seuraava: selvä myönteinen viesti G20-kokouksesta, joka järjestetään Lontoossa huhtikuun alussa, ja sitten sitoumuksen noudattaminen ja täytäntöönpano, jonka jälkeen voitaisiin järjestää ministerikokous Genevessä kesä- tai heinäkuussa. Siellä voitaisiin päättää maatalouden ja muiden kuin maataloustuotteiden markkinoillepääsyn yksityiskohdista. Toivomme kaikki sitä. Teemme kovasti töitä sen eteen, mutta sitten kun tapaamme täällä puheenjohtajuuskautemme lopussa näemme onnistuimmeko vai emme.
<P>
Aihe: Rakennusten energiatehokkuutta parantavat toimenpiteet
<P>
Vuoteen 2020 mennessä olisi neuvoston ehdotuksen mukaan vähennettävä kasvihuonekaasujen päästöjä 20 prosentilla, parannettava energiatehokkuutta samassa suhteessa ja katettava Euroopan unionin kuluttamasta energiasta sama 20 prosentin osuus uusiutuvilla energialähteillä. Kun otetaan huomioon, että 40 prosenttia kaikista kasvihuonekaasupäästöistä on peräisin rakennuksista, rakennusten energiatehokkuutta parantamalla voitaisiin vähentää huomattavasti kyseisiä päästöjä. Marraskuussa komissio ehdotti tämän alan energiatehokkuutta koskevan direktiivin tarkistamista.
<P>
Koska tämä kysymys on sähkö- ja lämpölaskun pienentämiseen liittyvien mahdollisuuksien vuoksi tärkeä kansalaisille, voiko neuvosto ilmoittaa, miten tärkeänä se pitää tätä asiaa vuoden 2009 tammikuun ja huhtikuun välisenä aikana?
<SPEAKER ID="331" NAME="Alexandr Vondra">
neuvoston puheenjohtaja. - (EN) Kiitän Silvia-Adriana Ţicăuta kysymyksestä, joka on myös ajankohtainen. Asuminen tai kysymys energiatehokkuuden parantamisesta ja sitoumus parantaa energiatehokkuutta 20 prosentilla vuoteen 2020 mennessä on otettu vakavasti.
<P>
Neuvosto on samaa mieltä siitä, että tarkistettu direktiiviluonnos rakennusten energiatehokkuudesta on erittäin tärkeä niiden yhteisön tavoitteiden saavuttamiseksi, jotka koskevat energiatehokkuutta, uusiutuvia energialähteitä ja kasvihuonekaasupäästöjen vähentämistä. Äskettäinen kaasukriisi on jälleen kerran paljastanut EU:n haavoittuvuuden, joka aiheutuu energiariippuvuudesta. Jotta onnistuisimme saavuttamaan vähentämistä koskevan kunnianhimoisen tavoitteen lisäämättä energiavarmuuteen liittyviä riskejä, meidän on toteutettava lyhyen, keskipitkän ja pitkän aikavälin toimia, jotka vähentävät energiariippuvuuttamme.
<P>
Rakennusten energiatehokkuuden parantaminen on varmasti yksi tärkeimmistä toimista. Sen takia puheenjohtajavaltio alkaa tutkia direktiiviluonnosta työryhmätasolla. Tutkimisen tavoitteena on löytää ehdotuksen ongelmakohdat. Odotamme, että direktiivin soveltamisalaa koskevat kysymykset käsitellään ensimmäiseksi. Kysymys soveltamisalasta on tärkein mahdollisen energiansäästön lisäksi myös kotitalouksien hallinnollisen taakan kannalta. Siksi puheenjohtajavaltio Tšekki varmistaa, että työ jatkuu intensiivisesti tulevina kuukausina. Keskustelen säännöllisesti Martin Bursíkin, hallituksessa olevan kollegani, kanssa ja ympäristöministerin kanssa, joka toimii vastaavan neuvoston puheenjohtajana.
<P>
Neuvosto seuraa myös tiiviisti asiaa koskevaa työtä ITRE-valiokunnassa. Ilmoitan tiedoksenne, että tapaan valiokunnan puheenjohtajan tämän kyselytunnin jälkeen. Puheenjohtajavaltio on sitoutunut edistämään asiaa niin pitkälle kuin mahdollista, jotta direktiivi voidaan hyväksyä nopeasti. Se suunnittelee edistymiskertomuksen toimittamista liikenne-, televiestintä- ja energianeuvostolle kesäkuun puolivälissä. Toista strategista energiakatsausta koskevat neuvoston päätelmät aiotaan hyväksyä ensimmäisessä liikenne-, televiestintä ja energianeuvoston kokouksessa, joka pidetään 19. helmikuuta ja jossa muodostetaan sisältö maaliskuun Eurooppa-neuvoston kokoukselle.
<P>
Riittävästi huomiota pitäisi kiinnittää myös äskettäiseen Ukrainan ja Venäjän kaasuriitaan ja sen seurauksiin. Öljyvarastoja koskevasta neuvoston direktiivistä pidetään periaatekeskustelu. Yleisesti ottaen neuvoston mielestä olisi keskityttävä siihen, että neuvottelut Euroopan parlamentin kanssa kolmannesta energian sisämarkkinapaketista saadaan päätökseen lähikuukausina. Neuvosto muistuttaa myös, että energiatehokkuutta käsitellään laajempien energiavarmuutta ja ympäristönsuojelua koskevien kysymysten yhteydessä ja vieläpä toisen strategisen energiakatsauksen yhteydessä.
<SPEAKER ID="332" NAME="Silvia-Adriana Ţicău" AFFILIATION="PSE">
(RO) Haluaisin teidän tietävän, että aion ehdottaa mietinnössäni energiatehokkuutta ja uusiutuvaa energiaa koskevan eurooppalaisen rahaston perustamista julkisten ja yksityisten varojen keräämisen helpottamiseksi kaikkialla Euroopan unionissa, ja haluaisin saada neuvoston tuen tälle tärkeälle hankkeelle.
<SPEAKER ID="333" NAME="Zita Pleštinská" AFFILIATION="PPE-DE">
(SK) Rakennusten energiatehokkuus voi tuottaa eurooppalaisille kuluttajille suoria säästöjä. Näen ratkaisun siinä, että otetaan laajamittaisesti käyttöön automaattisia älykkäitä kulutuksen mittausjärjestelmiä ja järjestelmiä, joilla tuotetaan ajantasaisia tilannekuvia energiankulutuksesta, myös kotitalouksien energiankulutuksesta.
<P>
Mitä neuvosto voi tehdä tämän ratkaisun toteuttamiseksi? Millaista aikataulua pidätte realistisena? Voiko neuvosto kannustaa Budapestissa sijaitsevaa Euroopan innovaatio- ja teknologiainstituuttia käsittelemään rakennusten energiatehokkuusongelmaa?
<SPEAKER ID="334" NAME="Colm Burke" AFFILIATION="PPE-DE">
(EN) Onko neuvostossa keskusteltu lainkaan siitä, että yritetään saada jäsenvaltiot tarjoamaan energiatehokkuuden parantamista koskevia taloudellisia kannustimia, erityisesti ikääntyneille kansalaisille? Toisaalta se parantaisi energiatehokkuutta ja toisaalta työllisyyttä.
<SPEAKER ID="335" NAME="Alexandr Vondra">
neuvoston puheenjohtaja. - Olen täysin samaa mieltä siitä, että energiatehokkuus on tärkeä väline ympäristökysymysten ja energiavarmuutta koskevien tarpeiden käsittelemiseksi.
<P>
Itse asiassa olemme juuri keskustelleet siitä kotona - nyt siirryn vain pois puheenjohtajan roolistani - ja Prahassa pidämme kahta toimenpidettä todella tärkeinä. Muutkin ovat tärkeitä, mutta joko pitkällä aikavälillä tai ilman niin suurta vaikutusta. Toinen on asuminen ja energiatehokkuus. Toinen on ydinenergia, mutta tiedän, että se on arka aihe joissakin jäsenvaltioissa. Ne ovat tärkeimmät välineet ilmastonmuutoksen hillitsemisessä ja energiavarmuuden käsittelyssä. Siksi asianmukaisten välineiden löytäminen energiatehokkuuden ja asumisen edistämiseksi on aikamme haaste.
<P>
Haluaisin käsitellä rahoituskysymyksiä. Kuten komissio ehdotti, Euroopan aluekehitysrahastoa voitaisiin käyttää varojen löytämiseksi asuntoihin ja energiatehokkuuteen investointiin, niin että se on väline, joka on käytettävissä nyt, myös elvytyssuunnitelman puitteissa.
<P>
Toinen mahdollisuus Romanian kaltaisille maille - tiedän sen omasta maastani - on käyttää yksinkertaisesti päästökauppajärjestelmää, joka kuuluu Kioton pöytäkirjan piiriin, joten siitä saatavat tulot ovat käytettävissä.
<P>
Mielestäni meillä on välineet. Uuden direktiivin tapauksessa pidämme soveltamisalaa koskevaa keskustelua kaikkein tärkeimpänä. Me pyrimme Tšekin puheenjohtajuuskaudella yhteistyössä tulevan puheenjohtajavaltion Ruotsin kanssa - sillä kyse on Ruotsin painopistealasta - tekemään parhaamme ja välttämään ajanhaaskausta.
<P>
Aihe: Energia, ulkosuhteet ja talous Tšekin puheenjohtajakauden aikana
<P>
Voiko neuvoston puheenjohtaja ilmoittaa toimikaudelleen määrittämiensä ensisijaisten tavoitteiden valossa, miten se aikoo yhdistää yllä mainitut kolme alaa konkreettisiin aloitteisiin? Viittaan erityisesti itäisten kumppanien kanssa käytyihin keskusteluihin strategisista energiakäytävistä, joiden avulla voitaisiin varmistaa Euroopan unionin energiavarmuus ja taloudellinen kilpailukyky tulevaisuudessa.
<SPEAKER ID="337" NAME="Alexandr Vondra">
neuvoston puheenjohtaja. - (EN) Kiitän Colm Burkea kysymyksestä eteläistä käytävää koskevista suunnitelmista ja Tšekin puheenjohtajuuskaudella pidettävistä kokouksista. Varmistamme, että seuraavat kolme asiaa ovat painopistealoja - energia, ulkosuhteet ja talous - ja ne ovat kiinteässä keskinäisessä yhteydessä, sekä keskitymme konkreettisiin aloitteisiin; tämä on yksi niistä. Siinä keskitytään erityisesti varmistamaan luotettavat energiatoimitukset kehittämällä energiasuhteita kolmansien maiden ja alueiden kanssa sekä monipuolistamalla energialähteitä ja siirtoreittejä.
<P>
Puheenjohtajavaltio aikoo edetä toista strategista energiakatsausta koskevan komission tiedonannon sisältämien osatekijöiden perusteella. Neuvoston odotetaan hyväksyvän päätelmät kyseisestä tiedonannosta helmikuussa ja energiavarmuuteen keskitytään erityisesti kevään 2009 Eurooppa-neuvoston kokouksessa.
<P>
Osana puheenjohtajavaltion työtä on suunniteltu useita kokouksia kolmansien maiden tai kolmansien maiden organisaatioiden kanssa. Kyseisissä kokouksissa käsitellään joko pelkästään energia-asioita tai energiaa käsitellään muiden aiheiden ohella. Strategisia energiakäytäviä koskevan keskustelun puitteissa, mihin arvoisa parlamentin jäsen viittasi, puheenjohtajavaltio järjestää seuraavat kokoukset. Tärkeimmät niistä ovat ensinnäkin kansainvälinen investoijien konferenssi Ukrainan kaasunsiirtoverkosta, joka pidetään Brysselissä 23. maaliskuuta 2009. Toiseksi niin kutsuttu eteläisen käytävän huippukokous, jonka aiomme järjestää yhdessä itäisen kumppanuuden tapahtuman kanssa; se pidetään Prahassa toukokuun alussa. Kyseisen kokouksen tarkoituksena on käynnistää molempia osapuolia hyödyttävä vuoropuhelu EU:n sekä Kaspianmeren alueen siirto- ja tuottajamaiden välillä. Sen pitäisi johtaa energiantoimitusreittien, toimittajien ja lähteiden monipuolistamiseen, ja siten vahvistaa EU:n energiavarmuutta. Yksi erityistavoitteista on edistää Nabucco-hanketta.
<P>
Kysymystä strategisista energiakäytävästä käsitellään todennäköisesti myös EU:n ja Venäjän pysyvän kumppanuusneuvoston energia-alan kokouksessa, joka myös pidetään Tšekin puheenjohtajuuskaudella, todennäköisesti toukokuussa. Se toimii jatkona EU:n ja Venäjän huippukokoukselle, jota suunnittelemme pidettäväksi 22. toukokuuta 2009. Ukrainan ja Venäjän kaasuriita tammikuun alussa on selvästi korostanut strategisten energiakäytävien merkitystä, mihin arvoisat parlamentin jäsenet viittasivat.
<P>
Neuvosto hyväksyi tälle aiheelle omistetussa ylimääräisessä kokouksessa 12. tammikuuta 2009 päätelmät, joissa annetaan toimia lyhyelle, keskipitkälle ja pitkälle aikavälille. Puheenjohtajavaltio toimii sen varmistamiseksi, että kyseisiin toimiin liittyy asianmukaista ja konkreettista seurantaa osana suurta merkitystä, jonka se antaa energiavarmuudelle.
<SPEAKER ID="338" NAME="Colm Burke" AFFILIATION="PPE-DE">
(EN) Kiitän neuvoston puheenjohtajaa erittäin kattavasta vastauksesta. Itse asiassa jätin kysymyksen ennen Venäjän ja Ukrainan välisen kiistan alkamista. Minulla oli sellainen tunne, että se voisi alkaa silloin kuin se alkoi. Kysyisin häneltä seuraavaa: Lissabonin sopimuksen yhteydessä puhuimme yhteisestä energiapolitiikasta; ehkä hän voisi puheenjohtajana kertoa mielipiteistään, jotka koskevat Lissabonin sopimuksen tarjoamia parempia välineitä näihin haasteisiin vastaamiseksi tulevaisuudessa ja koko Lissabonin lähestymistavan ja sopimuksen hyväksymisen tuomia etuja.
<SPEAKER ID="339" NAME="Justas Vincas Paleckis" AFFILIATION="PSE">
(LT) Kiitos selityksestänne erittäin tärkeästä aiheesta. Haluaisin kysyä, miten puheenjohtajavaltio Tšekki suhtautuu Nord Stream -hankkeeseen, jolla on sekä hyviä että huonoja puolia, ja tiedämme, että sen ekologisesta vaikutuksesta on tiettyjä epäilyjä. Miten siis arvioitte kyseistä hanketta puheenjohtajuuskautenne alussa? Kiitos.
<SPEAKER ID="340" NAME="Paul Rübig" AFFILIATION="PPE-DE">
(DE) Minua kiinnostaa tietää, onko Ecofin-neuvostolla ja komission jäsenellä Kovácsilla meneillään aloitetta progressiivisen verovähennyksen käyttöön ottamiseksi koko EU:ssa tulossa oleville energiahankkeille, kuten Nabucco-putkelle tai uuden voimalan rakentamiselle, kannustimien luomiseksi ja näiden strategisten hankkeiden edistämiseksi.
<SPEAKER ID="341" NAME="Alexandr Vondra">
neuvoston puheenjohtaja. - (EN) Kaikki kysymykset koskevat aiheita, joista keskustelemme nykyään melkein joka päivä. Tiedämme kaikki, että Lissabonin sopimus sisältää yhteisvastuullisuutta koskevia menettelytapoja, joiden pitäisi auttaa meitä muokkaamaan lainsäädäntöä parempaa EU:n energia-alan yhteistyötä varten. Tämä on yksi osa tarinaa.
<P>
Samalla uskon, että olemme oppineet pari asiaa nykyisen kriisin aikana. Toinen on yhteisvastuullisuus poliittisena iskulauseena. Toinen on tarve reagoida kriisin aikana nopeasti ja reagoida esimerkiksi vaikeaan tilanteeseen, joka meillä oli Bulgariassa ja Slovakiassa kriisin aikana. Niinpä meidän on parannettava yhdysliikennettä erityisesti Keski- ja Itä-Euroopassa kaasutoimitusten alalla. Tarvitsemme putkeen kompressorin, jotta voimme kääntää virran suunnan. Esimerkiksi kotimaallani sellainen on, koska se uudenaikaisti ja investoi, mutta slovakeilla sellaista ei ole.
<P>
Tästä pääsenkin kysymykseen siitä, onko lyhyttä tai keskipitkää aikaväliä varten käytettävissä investointiohjelmia - on niitä. Itse asiassa tänään olin kokouksissa budjettivaliokunnan, teollisuus-, tutkimus- ja energiavaliokunnan sekä maatalouden ja maaseudun kehittämisen valiokunnan puheenjohtajien kanssa, koska jäljellä on 5 miljardia, joita ei käytetty viime vuonna, ja, kuten Euroopan talouden elvytysohjelmassa on sovittu, ne osoitetaan jollekin infrastruktuurihankkeelle. Kuten komissio ehdotti viime kuussa, 3,5 miljardia noista viidestä osoitetaan liitäntäverkkoja koskeville hankkeille, jotka voidaan toteuttaa vuosina 2009-2010, kaasuputkien ja sähkön liitäntäverkkojen alalla sekä kaasun yhdistämiseen merituuliturbiinien kanssa Pohjois-Euroopassa.
<P>
Joten kyllä, suunnitelma on olemassa, ja näkemykseni Nord Streamista on se, että keskustelua käydään, tiedämme kaikki sen. Katson, että yksi opetus nykyisestä Moskovan ja Kiovan välisestä kriisistä on seuraava: meillä pitäisi olla keinot ratkaista tällaisia ongelmia, jos ne toistuvat, sekä Venäjän että Ukrainan osalta.
<P>
Meillä on Nabucco-hanke, jonka pitäisi voida tuoda kaasua Eurooppaan muista maista kuin Venäjältä, toisin sanoen Kaspianmeren altaasta. Meidän pitäisi myös voida monipuolistaa kaasun siirtoreittiä Eurooppaan, niin ettei se kulje vain yhden maan läpi. Tässä suhteessa katson, että Ukraina on meille ainoa maanpäällinen toimittaja.
<P>
On olemassa joitakin huolia mahdollisesta ympäristövaikutuksesta. Jotkut jäsenvaltiot ovat nostaneet esiin tämän kysymyksen, joten se ei ole salaisuus, mutta katson, että loppujen lopuksi meidän on monipuolistettava sekä reittejä että toimittajia.
<P>
Aihe: Tupakoinnin torjunta ja lopettaminen
<P>
Tupakoinnin torjuntaa koskeva Maailman terveysjärjestön (WHO) puitesopimus on ensimmäinen kansainvälinen terveyden alan sopimus, jonka Euroopan unioni ja kaikki sen jäsenvaltiot Tšekin tasavaltaa lukuun ottamatta ovat allekirjoittaneet ja ratifioineet. Koska Tšekin tasavallan on määrä johtaa keskusteluja puitesopimuksesta, mitä suunnitelmia puheenjohtajavaltiolla on itse ratifioida sopimus?
<SPEAKER ID="343" NAME="Alexandr Vondra">
neuvoston puheenjohtaja. - (EN) Näen Avril Doylen ja pohdin, olenko minä kysymyksen toinen osapuoli: viimeksi kun keskustelimme aiheesta, se tapahtui ainoassa paikassa tässä rakennuksessa, jossa paatuneena tupakoitsijana voin polttaa. Luulenpa, että huomasitte sen, ja se on yksi syy siihen, että minun on nyt vastattava kysymykseenne. Äitini opetti minua aina puhumaan rehellisesti joka paikassa, joten minulla on nyt ongelma: luenko vastauksen vai puhunko suoraan.
<P>
Käytän tilaisuuden ja aloitan henkilökohtaiselta tasolta. Kuulun Euroopassa 30 prosentin vähemmistöön: Olen paatunut tupakoitsija, ja tunnen itseni erittäin syrjityksi tässä rakennuksessa. Vetoan teihin ihmisenä, en neuvoston puolesta, tarjoamaan paremmat olosuhteet riippuvuutemme tyydyttämiselle. Nyt minun on kuitenkin vastattava kysymykseen.
<P>
Kysymys koskee ratifiointiprosessin etenemistä Tšekin tasavallassa. Voin vakuuttaa teille, että puitesopimuksen ratifiointiprosessi etenee Tšekin tasavallassa. Se on edennyt vuodesta 2003, ja nyt on käynnissä uusi yritys löytää sovinto Tšekin parlamentissa. Tšekin uusi terveysministeri - joka tupakoi kuten edeltäjänsäkin - pyrkii saamaan uuden ehdotuksen ratifioitavaksi ja lähettää sen viranomaisten väliseen prosessiin, joten se tulee parlamentin käsiteltäväksi melko pian.
<P>
Ratifiointiprosessi saadaan päätökseen, jos saamme tarpeeksi ääniä parlamentissa. Voin vakuuttaa teille, että senaatissa se ei ole helppoa, kun senaattorimme matkustavat Euroopassa ja kohtaavat saman ongelman kuin minä tässä rakennuksessa. Mielestäni yksi asia on tärkeä: että lainsäädäntö on pantu täysimääräisesti täytäntöön niin että kaikki lait ovat puitesopimuksen sitoumusten mukaisia.
<P>
Puheenjohtajavaltiona lähestymistapamme on se, että seuraava puitesopimukseen liittyvä virallinen kokous on kansainvälisen neuvotteluryhmän kolmas kokous tupakkatuotteiden laitonta kauppaa koskevasta pöytäkirjasta. Kotimaani ja puheenjohtajavaltio on täysin sitoutunut torjumaan tupakkatuotteiden laitonta kauppaa. Kokous pidetään 28. kesäkuuta - 5. heinäkuuta Genevessä, joten jaamme tehtävän jotenkin ruotsalaisten kanssa, koska silloin me tšekit luovutamme puheenjohtajuuden ystävillemme Tukholmassa. Siinä on vastaukseni sisältö.
<SPEAKER ID="344" NAME="Avril Doyle" AFFILIATION="PPE-DE">
(EN) Kiitän neuvoston puheenjohtajaa. En halua tehdä häntä vainoharhaiseksi kysymykselläni. Se jätettiin loppujen lopuksi viime joulukuussa.
<P>
Vastustan tupakointia, en tupakoitsijoita. Myönnämme kaikki, että he tarvitsevat kaiken avun minkä voivat saada: nikotiinihoitoa ja niin edelleen. Meidän on kuitenkin tunnustettava passiivisen tupakoinnin haitta niille, jotka eivät nauti tupakoinnista, joten älkää ottako sitä henkilökohtaisesti.
<P>
Voitteko taata minulle, että olette ratifioineet puitesopimuksen ennen Tšekin puheenjohtajuuskauden loppua - kyllä tai ei? Olisi erittäin tärkeää, jos voisitte antaa minulle takuut siitä. Loppujen lopuksi savukkeet ovat kauppojemme hyllyillä ainoa laillinen tuote, joka ohjeiden mukaan käytettynä, tappaa joka toisen kuluttajan. Ne ovat todella hämmästyttäviä.
<SPEAKER ID="345" NAME="Mairead McGuinness" AFFILIATION="PPE-DE">
(EN) Arvoisa neuvoston puheenjohtaja, kiitos rehellisyydestänne. Mainitsitte äitinne - saanko äitinä kehottaa teitä lopettamaan tupakoinnin vaikka tunnenkin myötätuntoa ahdinkoonne tässä rakennuksessa? Jos olisitte Irlannissa, teitä syrjittäisiin ankarasti.
<P>
Kysymykseni kuuluu: oletteko koskaan harkinnut johtajuuden osoittamista lopettamalla pahan tapanne ja rohkaisemalla senaattoreitanne seuraamaan esimerkkiä?
<SPEAKER ID="346" NAME="Alexandr Vondra">
neuvoston puheenjohtaja. - (EN) Tämän varsin epätavallisen iltakeskustelun päätteeksi totean, että äitini tupakoi raskaana ollessaan ja tässä minä olen Tšekin tasavallan varapääministerinä, ja veljeni ja siskoni ovat molemmat erittäin hyvässä kunnossa. Myös vaimoni tupakoi. Meillä on kolme mukavaa, erittäin älykästä lasta - joten se on minun yksityinen näkemykseni.
<P>
Huomaan, että tämä asia herättää erityistä kiinnostusta Irlannissa, ja tiedän että olette hyväksyneet toimenpiteet. Ratifiointimme päivämäärä on Tšekin parlamentin ja senaatin jäsenten päätettävissä. Parlamentti on suvereeni.
<P>
Puolustan nyt kotimaassani Lissabonin sopimuksen mahdollisimman aikaista ratifiointia. Lissabonin sopimusta koskevassa keskustelussa senaatin jäsenet kysyvät minulta usein, johtaako Lissabonin sopimuksen hyväksyminen siihen, että heillä säilyy oikeus tupakoida joissakin julkisissa tiloissa.
<P>
Meillä on siis ongelma. Kumpi on tärkeämpi: Lissabonin sopimus vai tämä? Voin kuitenkin vakuuttaa teille, että hallitus tekee kaikkensa saadakseen molemmat sopimukset ratifioitua. Allekirjoitimme molemmat sopimukset, ja hallituksen vastuulla on tehdä parhaansa.
<SPEAKER ID="347" NAME="Puhemies">
- (PT) Kysymyksiin, joihin ei ajanpuutteen vuoksi voitu vastata, vastataan kirjallisesti (ks. liite).
<SPEAKER ID="979" NAME="Puhemies">
(PT) Neuvostolle esitettyjen kysymysten käsittely päättyy.
<P>
(Istunto keskeytettiin klo 19.15 ja sitä jatkettiin klo 21.00.)
