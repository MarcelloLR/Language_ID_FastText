<CHAPTER ID="014-03">
3. Ihmisoikeustilanne Filippiineillä
<SPEAKER ID="208" NAME="Puhemies">
Esityslistalla on seuraavana keskustelu kuudesta Filippiinejä koskevasta päätöslauselmaesityksestä.
<SPEAKER ID="209" NAME="Karin Scheele " AFFILIATION="PSE">
esittäjä. - (DE) Arvoisa puhemies, ilmaisemme tämänpäiväisellä päätöslauselmallamme suuren huolemme siitä, että Filippiineillä on viime vuosina surmattu useita poliitikkoja. Ihmisoikeusjärjestö Karapatan on raportoinut 839 tapauksesta vuodesta 2001 lähtien. Kaikki uhrit ovat olleet filippiiniläisten asioiden puolestapuhujia, jotka ovat tukeneet maansa puolesta taistelevia maanviljelijöitä, parempaa palkkaa ja parempia työoloja vaativia työntekijöitä ja ammattiliittojen johtajia sekä papiston jäseniä.
<P>
Hallitus on valitettavasti tullut kuuluisaksi mielivaltaisista teloituksista, laaja-alaisesta poliittisesta sorrosta, maan jatkuvasta militarisoinnista ja siitä, ettei rikoksiin syyllistyneitä asevoimien yksiköitä ja muita puoliaseellisia joukkoja rangaista vaan suojellaan. Ulkomaat ovat pitkään sulkeneet silmänsä Filippiinien tilanteelta. Tähän on vaikuttanut aivan yhtä suuressa määrin se, ettei Haagin kansainvälisessä tuomioistuimessa olla tietoisia tilanteesta vaan se on arvioitu väärin, kuin se, että Yhdysvallat on antanut tilanteelle hyväksyntänsä, johon maan hallitus on voinut ja voi edelleen luottaa.
<P>
Tuomitsemme kansalaisten oikeuksien raa'an ja systemaattisen loukkaamisen, sieppaukset, katoamiset ja poliittiset murhat. Vetoamme Filippiinien viranomaisiin, jotta ne toteuttaisivat tarvittavat tutkimukset ja saattaisivat syylliset oikeuden eteen. Vetoamme viranomaisiin, jotta ne ratifioisivat sieppauksia koskevan YK:n yleissopimuksen ja panisivat täytäntöön sen soveltamissäännökset. Tämä olisi ensimmäinen askel kohti tilanteen rauhoittamista niin, että parin viikon kuluttua pidettävien puolidemokraattisten vaalien asianmukainen järjestäminen voidaan taata.
<SPEAKER ID="210" NAME="Marios Matsakis " AFFILIATION="ALDE">
esittelijä. - (EN) Arvoisa puhemies, Filippiinien ihmisoikeustilanne on huono, ja se heikkenee jatkuvasti. Kansainväliset ihmisoikeusjärjestöt saavat yhä useammin ilmoituksia laittomista teloituksista ja pidätyksistä, kidutuksesta sekä poliittisten päättäjien, ammattiliittoaktiivien, opiskelijoiden, uskovien ja ihmisoikeusaktiivien uhkailusta ja häirinnästä.
<P>
Filippiinien hallitus ei pysty eikä usein ole halukaskaan puuttumaan asiaan riittävän päättäväisesti tutkiakseen nämä ihmisoikeusloukkaukset ja saattaakseen syylliset oikeuden eteen tehokkaasti ja tarmokkaasti. Haluamme päätöslauselmaesityksessä ilmaista Filippiinien hallitukselle syvän huolemme maan valitettavasta ja huolestuttavasta tilasta. Samalla haluamme lähettää selvän viestin siitä, ettei EU aio seurata toimettomana ihmisoikeustilanteen huonontumista Filippiineillä. Toteutamme tarvittavat toimet, jos tilanne ei parane mahdollisimman pian.
<SPEAKER ID="211" NAME="Tobias Pflüger " AFFILIATION="GUE/NGL">
esittäjä. - (DE) Arvoisa puhemies, YK:n erityisraportoija Philip Alston kertoi 22. maaliskuuta YK:n ihmisoikeustoimikunnalle antamassaan selvityksessä yksiselitteisesti, mistä Filippiinien mielivaltaisissa teloituksissa on kyse. Kuten yhteisessä päätöslauselmassa todetaan, mielivaltaisesti teloitetuiksi on joutunut muun muassa oppositiopuolueiden jäseniä, papistoa, ammattiliittojen johtajia, maanviljelijöitä, toimittajia, asianajajia ja ihmisoikeusaktivisteja sekä muita teloituksia nähneitä ihmisiä, joita hallituksen edustajat ovat syyttäneet laittomien aseellisten ryhmittymien peittelystä.
<P>
Arroyon hallitus on pääasiallisessa vastuussa yli 800 poliittisesta murhasta vuonna 2001 tapahtuneen valtaannousunsa jälkeen. Filippiinien armeija ja poliisi syyllistyvät poliittisiin murhiin myös kansannousun nujertamisen yhteydessä. Orders of Battle -nimisestä Filippiinien asevoimien asiakirjasta käy selväksi, että mielivaltaiset teloitukset kuuluvat armeijan ja poliisin toimintastrategiaan. Filippiinien asevoimien toiminta perustuu tähän asiakirjaan, jota soveltavat usein myös maan poliisivoimat, ja siinä sallitaan poliittisen opposition aseellinen nujertaminen.
<P>
Konservatiiviryhmä haluaa nyt ilmeisesti poistaa yhteisestä päätöslauselmasta kaikki viittaukset asevoimien osallisuuteen näissä murhissa. Tämä on skandaali. Viittauksen poistaminen olisi isku vasten YK:n ja sen erityisraportoijan kasvoja ja loukkaus uhreja, heidän ystäviään ja perheitään kohtaan. YK:n erityisraportoijan selvityksestä on korostettava vielä seuraavaa: siinä todettiin, että maan lehdissä kerrotaan lähes päivittäin siitä, kuinka sotilasvirkamiehet vaativat näiden ryhmittymien eliminointia ja kehottavat kansalaisia ymmärtämään, että ryhmittymien ehdokkaiden tukeminen tarkoittaisi vihollisen tukemista. Selvitys on tältä osin täysin yksiselitteinen, ja pyydän, ettei mainittua kohtaa poisteta päätöslauselmasta, jotta parlamentti saa lähetettyä yksiselitteisen viestin.
<SPEAKER ID="212" NAME="Raül Romeva i Rueda " AFFILIATION="Verts/ALE">
esittäjä. - (ES) Arvoisa puhemies, Filippiinien tärkeiden paikallis- ja parlamenttivaalien aattona on asianmukaista ja osuvaa keskustella joistakin maan suurimmista ongelmista, kuten rikosten ja laittomien teloitusten hälyttävästä yleistymisestä. Laittomia teloituksia on tehty saarivaltakunnassa presidentti Arroyon vuoden 2001 virkaanastumisen jälkeen yli 800, ja hyvin suuri osa niistä on jäänyt rankaisematta.
<P>
Nykytilanne kertoo poliittisten murhien järjestelmällisyydestä Filippiineillä. Meidän onkin vedottava maan hallitukseen, jotta se toteuttaisi tarvittavat toimenpiteet lopettaakseen opposition jäsenten, toimittajien, maanviljelijöiden - jotka vetoavat oikeuksiensa kunnioittamiseen meneillään olevan maareformin yhteydessä - ihmisoikeusaktivistien ja jopa rikoksiin syyllistyneiden oikeudenkäynneissä läsnä olleiden ihmisten uhkailu ja ahdistelu.
<P>
Useat ihmisoikeusjärjestöt, kuten Food First Information and Action Network (FIAN), ovat jo kauan aikaa varoittaneet esimerkiksi siitä, ettei kansallisia maareformiohjelmia ole toteutettu, minkä vuoksi useat maanomistajat ovat kieltäytyneet luovuttamasta maita maanviljelijöille. Vallitseva väkivallan ilmapiiri on nyt johtanut ainakin 38 campesino-johtajan murhaan.
<P>
On suhtauduttava myönteisesti siihen, että presidentti on sitoutunut noudattamaan nollatoleranssia ihmisoikeusrikkomusten tapauksessa, mutta rikkomusten laajuus edellyttää huomattavasti kunnianhimoisempia toimia etenkin, kun otetaan huomioon, että useissa kansallisissa ja kansainvälisissä selvityksissä on todettu armeijan ja poliisin osallistuneen suoraan näihin rikkomuksiin. Merkillepantavaa näissä selvityksissä ovat laittomia ja mielivaltaisia teloituksia käsittelevän YK:n ihmisoikeustoimikunnan erityisraportoijan Philip Alstonin ja Melon komitean lausunnot.
<P>
Tilanne on erityisen hälyttävä Bontocin niemimaalla, jossa yksityiset aseistetut joukot ovat ahdistelleet ja pahoinpidelleet satoja viljelijöitä.
<P>
Lopuksi totean, että mielestäni on tärkeää panna merkille rauhanprosessin neuvottelukunnan tekemä työ sekä hallituksen ilmoitus siitä, että se aikoo taata Mindanaon väestön täyden itsemääräämisoikeuden.
<P>
Haluan lisäksi vielä kerran todeta, että useat meistä suhtautuvat varauksellisesti tiettyjen ryhmittymien, kuten Ejército del Nuevo Pueblon, sisällyttämiseen terroristijärjestöjä koskevaan EU:n luetteloon. Tällä tavoin ei nimittäin edistetä tulevia rauhanneuvotteluja vaan pikemminkin haitataan niitä.
<P>
Useat ihmisoikeuksia puolustavat ja edistävät kansainväliset järjestöt ja organisaatiot ovat pyytäneet meiltä kiireellistä päätöslauselmaa, ja toivomme, että sen avulla Filippiinien hallitus saadaan ottamaan huomattavasti tiukempi kanta poliittisiin murhiin ja takaamaan uhattujen ihmisten, erityisesti maanviljelijöiden sekä poliittisten aktivistien ja ihmisoikeusaktivistien, turvallisuuden.
<SPEAKER ID="213" NAME="Thomas Mann " AFFILIATION="PPE-DE">
esittäjä. - (DE) Arvoisa puhemies, Filippiineillä järjestetään vaalit kahden viikon päästä, minkä vuoksi sisäiset poliittiset konfliktit ovat vaarassa kärjistyä. Kuten kollegani mainitsivat, vuodesta 2006 lähtien on murhattu toimittajia, ihmisoikeusaktivisteja, asianajajia, maanviljelijöitä ja pappeja. Syyllisiä ei ole saatu kiinni. On kuitenkin selvää, että murhat ovat aina samankaltaisia. Viranomaiset eivät tutki murhia riittävän perusteellisesti. Oikeusjärjestelmä on ylikuormitettu, alirahoitettu ja tehoton. Tuomioiden määrä on niin vähäinen, että voidaan puhua rankaisemattomuuden ilmapiiristä.
<P>
Presidentti Arroyo ja hänen hallituksensa ovat tietoisia tilanteen vakavuudesta. Tämän johdosta perustettiin poliisin erikoisryhmä ja riippumaton Melon komitea. Niiltä saatujen suositusten johdosta presidentti määräsi, että on tehostettava tutkimuksia ja syytteeseenpanoja, perustettava erityistuomioistuimia ja otettava käyttöön todistajansuojaohjelmia. YK:n erityisraportoija Philip Alston sai helmikuussa mahdollisuuden kuulustella perusteellisesti rikoksiin syyllistyneitä ja rikosten uhreja. Tuen hänen vaatimustaan siitä, että asevoimien tai yksittäisten armeijan sotilaiden osallistumista koskevat väitteet on tutkittava perinpohjaisesti. EU:n on tarjottava teknistä apua ja annettava käyttöön henkilöstöä, jotta murhat saadaan selvitettyä ja oikeusjärjestelmää tehostettua merkittävästi.
<SPEAKER ID="214" NAME="Michał Tomasz Kamiński " AFFILIATION="UEN">
esittäjä. - (PL) Arvoisa puhemies, Filippiinien tilanne on erittäin huolestuttava. Maassa järjestetään vaalit kahden viikon kuluttua. Tässä yhteydessä valitaan myös uusia senaattoreita. Vaikka vaalit muissa maissa ovat jossain määrin osoitus demokratian toteutumisesta ja ne puhdistavat ilmaa jännitteistä huolimatta, Filippiineillä tilanne on valitettavasti jälleen kerran sellainen, että maan lehdissä pohditaan ainoastaan sitä, kuinka monia ihmisiä kuolee ja kuinka väkivaltaiset vaaleista tulee. Näitä kirjoituksia on ollut nähtävissä jo puolen vuoden ajan, ja olen seurannut tilannetta tiiviisti. Ennusmerkit näyttävät huolestuttavilta.
<P>
Kävin tänä vuonna Filippiineillä tutustuakseni maan tilanteeseen. Haluan kertoa, että Filippiineillä kuunnellaan tarkkaan, mitä EU:lla on sanottavanaan, ja on hyvä, että parlamenttimme suhtautuu hyvin kriittisesti poliittiseen prosessiin liittyvään kaikenlaiseen väkivaltaan. Filippiinien hallitusta on vaadittava yksiselitteisesti tehostamaan toimiaan sen varmistamiseksi, etteivät poliittiset murhat ole jatkossa enää maan vaalikampanjoiden tunnusmerkki. Ne ovat valitettavasti poliittisen toiminnan ääriesimerkki tässä kauniissa maassa, joka ansaitsee kasvaa demokratiaksi EU:n esimerkin innoittamana. Olen tyytyväinen siihen, että useat parlamentin jäsenet ovat kanssani samaa mieltä ja tukevat yhteistä päätöslauselmaamme.
<SPEAKER ID="215" NAME="Charles Tannock">
PPE-DE-ryhmän puolesta. - (EN) Arvoisa puhemies, Filippiinien tilanne parantui jossain määrin erityisesti turvallisuuden osalta, kun Gloria Arroyosta tuli maan presidentti toukokuussa 2004 sen jälkeen, kun edellinen presidentti Estrada oli tuomittu oikeudessa korruptiosta. Filippiinien hallitus on saanut heikennettyä islamistiterroristien aseellista voimaa Kaakkois-Filippiineillä, neuvotellut rauhansopimuksen yhden ryhmittymän kanssa ja saanut toisen kanssa aikaan toistaiseksi jatkuvan tulitauon. Valitettavasti maassa on kuitenkin tehty jo jonkin aikaa hämäräperäisiä laittomia teloituksia, joiden väitetään olevan turvallisuusjoukkojen aikaansaannosta. Hallitus pitää tätä perustellusti hyvin vakavana asiana ja on käynnistänyt asianmukaiset tutkimukset.
<P>
Filippiinien tilanteen käsittelyä varten perustettu tuomari Melon riippumaton komitea antoi helmikuussa tämän johdosta useita suosituksia, joiden jälkeen julkaistiin maan hallituksen tukema kuuden kohdan suunnitelma. Suunnitelman tarkoituksena on lopettaa ihmisoikeusrikkomukset ja saattaa syylliset oikeuden eteen. Suhtaudun erittäin myönteisesti tähän toimintatapaan ja etenkin poliisin erikoisryhmän Usigin perustamiseen. Erikoisryhmän tarkoituksena on saattaa ihmisoikeusrikkomuksia määränneet johtajat oikeuden eteen.
<SPEAKER ID="216" NAME="Günter Nooke">
neuvoston puheenjohtaja. (DE) Arvoisa puhemies, Filippiinit on ratifioinut keskeiset kansainväliset ihmisoikeuksia koskevat sopimukset ja yleissopimukset. Maan hallitus kunnioittaa kansalaistensa ihmisoikeuksia periaatteessa. Jälleen yksi myönteinen osoitus tästä oli kuolemantuomion lakkauttaminen kesäkuussa 2006. Tähän EU on jatkuvasti pyrkinyt.
<P>
Tästä huolimatta on syytä huoleen. Toimittajien, vasemmistopoliitikkojen, kansalaisoikeusaktiivien ja kirkon edustajien murhat ja sieppaukset lisääntyivät vuonna 2006 huomattavasti koko maassa. Oppositio on kertonut teloituksista ilman oikeudenkäyntiä ja pitää hallitusta ja sen turvallisuusjoukkoja vastuullisina. Hallitusta syytetään ainakin siitä, ettei se ole pyrkinyt ratkaisemaan rikoksia riittävän tarmokkaasti. Hallitus taas kumoaa kaikki tällaiset väitteet ja epäilee, että kyseessä ovat ainakin osittain vasemmiston sotilaallisen ryhmittymän sisäiset puhdistukset.
<P>
Uusista uhreista nimekkäin on piispa Alberto Ramento, joka oli erittäin kriittinen hallitusta kohtaan. Hänen murhansa väitettiin selvitetyn jo samana päivänä kuin se oli tapahtunut. Väitettiin, että kyseessä oli nuoren tekemä ryöstömurha. Piispan seuraajat esittivät asiasta vakavan epäilyksensä, ja todisteiden puutteellista ja epäammattimaista käsittelyä arvosteltiin.
<P>
Juuri ennen kesän 2006 Euroopan-matkaansa presidentti Arroyo nimitti komitean, jonka tehtävänä on korkeimman oikeuden entisen tuomarin Melon johtamana tutkia poliittisesti aktiivisten hallituksen arvostelijoiden murhia. Melon komitean selvitys julkaistiin helmikuussa 2007 suuren julkisen painostuksen alla. Selvityksessä vahvistettiin väitteet siitä, ettei todisteita ollut hankittu aktiivisesti ja että asevoimat olivat pääasiallisessa vastuussa murhista. YK:n erityisraportoijan Alstonin selvitys tukee tämän selvityksen päätelmiä.
<P>
EU on toistuvasti huomauttanut Filippiineille tästä ongelmasta selväsanaisesti maassa sijaitsevien edustustojen kautta ja ihmisoikeusvuoropuheluun kuuluvissa poliittisissa tapaamisissa. Tämän perusteella ja Filippiinien kansalaisyhteiskunnan painostuksesta maan hallitus ilmoitti julkisesti tähän mennessä toteutetuista toimista, tunnusti puutteensa ja pyysi EU:lta tukea erityistuomioistuinten ja valtionsyyttäjien toimistojen perustamisessa, todistajansuojelun lujittamisessa, turvallisuusjoukkojen teknisten ja oikeuslääketieteellisten valmiuksien vahvistamisessa sekä siinä, että turvallisuusjoukot saadaan ymmärtämään ihmisoikeuksien kunnioittamisen tärkeys.
<P>
Filippiinien hallitus kutsui maahan EU:n valtuuskunnan, joka tutkii parhaillaan sitä, kuinka pyyntöön voidaan vastata käytännössä. Tilanteen johdosta olisi lisäksi lujitettava kansallista ihmisoikeuskomissiota ja kansalaisyhteiskuntaa. Järjestelmää ja hallitusta arvostelleiden henkilöiden murhien ja sieppausten lisäksi Filippiineillä on esitetty vakavia syytteitä kidutuksesta, ihmisten katoamisesta, laittomista pidätyksistä, ihmiskaupasta sekä naisten ja lasten hyväksikäytöstä. Poliisi- ja asevoimat rikkovat ihmisoikeuksia säännöllisesti aseellisissa konflikteissa eri kommunistiryhmien ja kapinallisten separatistiryhmien kanssa sekä terrorismin vastaisissa toimissa, mutta myös ääriryhmittymät syyllistyvät väkivaltaisuuksiin.
<SPEAKER ID="217" NAME="Joaquín Almunia">
komission jäsen. (EN) Arvoisa puhemies, Euroopan komissio seuraa Filippiinien tilanteen kehittymistä erittäin tarkkaan. Korkean tason tapaamisia on viime aikoina järjestetty useita: muun muassa komission puheenjohtaja Barroso ja presidentti Arroyo tapasivat viime syyskuussa sekä komission jäsen Ferrero-Waldner ja ulkoasiainministeri Romulo viime maaliskuussa. Näissä tapaamisissa Filippiinien viranomaisia on rohkaistu jatkamaan taloudellisia ja sosiaalisia uudistuksia samalla, kun niille on tehty selväksi EU:n vakava huoli laittomien teloitusten selvästä yleistymisestä. Olemme myös ilmaisseet tukemme Mindanaon rauhanprosessille.
<P>
Haluamme ensisijaisesti varmistaa, että laittomat teloitukset lopetetaan, että rikokset tutkitaan asianmukaisesti ja että niihin syyllistyneet saatetaan oikeuden eteen, kuten vanhemman tuomarin Melon ja YK:n erityisraportoijan Alstonin selvitysten päätelmissä todetaan.
<P>
Komissio ja jäsenvaltiot ovat siis vastanneet myöntävästi Filippiinien hallituksen esittämään pyyntöön teknisen avun saamisesta tutkimusten tueksi. Tukea on pyydetty monilla aloilla, joten valmisteilla on jäsenvaltioiden ja komission edustajien yhteinen tarveharkintakäynti Filippiineillä. Ajankohtana on toukokuu, ja tarkoituksena on keskustella henkilökohtaisesti viranomaisten ja muiden sidosryhmien, kuten kansalaisyhteiskunnan, edustajien kanssa. Komissio vastaa suurelta osin matkan kustannuksista, ja se on pääasiassa hoitanut matkan valmistelut.
<P>
EU:n on tarkoitus käynnistää tutkimusten tekninen tuki matkan tulosten perusteella. Tarkoituksena on luonnollisesti toimia läheisessä yhteistyössä laittomia teloituksia tutkivan YK:n erityisraportoijan Alstonin kanssa. Olen erittäin tyytyväinen, että parlamentti on antanut meille tukensa. Viranomaisia on kannustettava edelleen, jotta ne varmistavat, että tutkimukset toteutetaan asianmukaisesti ja että syylliset saatetaan nopeasti oikeuden eteen.
<P>
Komission mielestä Mindanaon rauhanprosessissa on edistytty. Voi olla, että virallinen rauhansopimus saadaan tehtyä lähitulevaisuudessa. Tällä hetkellä tarjoamme huomattavaa välillistä tukea maaseudun kehittämiseen sekä kansanterveyden ja elinkeinojen edistämiseen tarkoitetun tuen muodossa. Olemme ilmaisseet valmiutemme myöntää huomattavan suurta suoraa tukea, kun osapuolet etenevät selvästi kohti virallisen rauhansopimuksen allekirjoittamisvaihetta.
<P>
Mitä tulee toiseen kansannousuun, johon NPA on osallistunut, meidän olisi kehotettava Filippiinien viranomaisia aloittamaan uudelleen rauhanneuvottelut ja antamaan halukkaille mahdollisuus luopua aseista ja siirtyä etsimään poliittista ratkaisua. Samalla on varmistettava, että uusi turvallisuuslainsäädäntö pannaan täytäntöön ihmisoikeuksia täysimääräisesti noudattaen.
<SPEAKER ID="218" NAME="Puhemies">
Keskustelu on päättynyt.
<P>
Äänestys toimitetaan hetken kuluttua.
<SPEAKER ID="221" NAME="Simon Coveney" AFFILIATION="PPE-DE">
(EN) Arvoisa puhemies, ennen kuin siirrymme äänestyksiin, haluan pitää lyhyen työjärjestyspuheenvuoron. Haluan ilmaista omasta ja ryhmäni puolesta myönteisen suhtautumisemme siihen, että kiireellisiä asioita koskevassa keskustelussa on ensimmäistä kertaa ollut mukana neuvoston edustaja.
<P>
(Suosionosoituksia)
<P>
Toivottavasti tämä hieno käytäntö jatkuu. Neuvoston osallistuminen on erittäin myönteistä, ja tiedän Saksan valtuuskunnan pyrkineen kaikin keinoin varmistamaan sen. Kiitän neuvoston edustajaa läsnäolosta ja toivon, että näemme neuvoston paikalla jatkossakin.
<SPEAKER ID="222" NAME="Puhemies">
Kiitokset jäsenelle ja myös neuvoston puheenjohtajalle Nookelle.
