<CHAPTER ID="017">
Euroopan jälleenrakennusvirasto (keskustelu) 
<SPEAKER ID="164" NAME="Puhemies">
Esityslistalla on seuraavana Kacinin laatima ulkoasiainvaliokunnan mietintö ehdotuksesta neuvoston asetukseksi Euroopan jälleenrakennusvirastosta annetun asetuksen (EY) N:o 2667/2000 muuttamisesta - C6-0170/2006 -.
<SPEAKER ID="165" NAME="Olli Rehn" AFFILIATION="komission jäsen" LANGUAGE="EN">
Arvoisa puhemies, hyvät parlamentin jäsenet, haluan lämpimästi kiittää jäsen Kacinia myönteisestä arviosta, jonka hän mietinnössään esitti ehdotuksestamme.
<P>
Haluan ensin selvittää ehdotuksen perustaa. Jälleenrakennuskauden loppuvaiheessa ja unioniin liittymisiä silmällä pitäen olemme päättäneet arvioida uudelleen Balkanin maille myönnettävän avun täytäntöönpanomekanismeja sekä Euroopan jälleenrakennusviraston tulevaisuutta. Selvitimme näkökantamme viime joulukuussa viraston tulevaisuudesta laaditussa mietinnössä, joka toimitettiin tiedoksi neuvostolle ja Euroopan parlamentille. Tarve valmentaa avunsaajamaat kantamaan oma taloudellinen vastuunsa EU:n tukien täytäntöönpanosta johti siihen, että komissio päätti, että Euroopan jälleenrakennusvirasto lopetetaan, kuitenkin niin, että sen toimikautta jatketaan kahdella vuodella 31 päivään joulukuuta 2008, jona aikana sen toimeksianto ja asema pysyvät entisellään, jotta sen Cards-ohjelman puitteissa toteutettavat toimet voidaan saattaa vaiheittain loppuun.
<P>
Komissio suunnitelman mukaan lähetystömme alkavat valmistautua osallistuakseen liittymistä valmistelevan tukivälineen (IPA) avulla toimeenpantavaan tukeen niissä maissa, joita liittyminen lähivuosina koskee. Näin meillä on samanaikaisesti meneillään sekä yksi vaiheittainen lopettaminen että yksi vaiheittainen käynnistäminen.
<P>
Nykyisen asetuksen voimassaolo päättyy 31. joulukuuta 2006, ja tästä syystä on tärkeää, että tarkistettu asetus hyväksytään hyvissä ajoin ennen vuoden loppua, jotta voisimme varmistaa CARDS-ohjelman täytäntöönpanon jatkuvuuden sekä taata viraston henkilökunnan oikeusvarmuuden. Monet hallinnolliset päätökset on tehtävä heti asetuksen hyväksymisen jälkeen ennen vuoden loppua.
<P>
Komissio on sitoutunut samanaikaisesti varmistamaan viraston lopettamisvaiheen täytäntöönpanon sekä EU:n lähetystön yhteystoimiston toiminnan käynnistämisen niin, että toiminta voisi jatkua keskeytyksettä ja kustannustehokkaalla tavalla. Tämä on monitahoinen prosessi, joka koskee henkilökunnan siirtämistä (mahdollisuuksien mukaan), tiedostojen siirtämistä ja käynnissä olevan taloudellisen toiminnan lopettamista sekä tarpeellisia järjestelyjä riittävän hyvien toimintaedellytysten varmistamiseksi komission laajennetuille lähetystöille. Laajentumisasioiden pääosasto on perustanut johtajatason työryhmän valvomaan ja ohjaamaan tätä prosessia.
<P>
Komissio suhtautuu myönteisesti jäsen Kacinin ehdotukseen siitä, että komissio esittää Euroopan parlamentille säännöllisesti "vastuun siirrosta tehdyn suunnitelman sen hetkiset operationaaliset yksityiskohdat". Yksikköni on aina valmis vastaamaan kysymyksiinne sekä antamaan teille säännöllisesti päivitettyä tietoa. Oikeudellisen selkeyden vuoksi haluaisin kuitenkin, ettei tämä tarkistus sisälly tarkistettuun asetukseen, jonka tavoitteena on ainoastaan pidentää viraston toimeksiantoa kahdella vuodella.
<SPEAKER ID="166" NAME="Jelko Kacin " LANGUAGE="SL">
Serbiaa koskevan mietinnön esittelijänä ja Euroopan liberaalidemokraattien ryhmän Albaniaa, Montenegroa ja entistä Jugoslavian tasavaltaa Makedoniaa koskevan mietinnön esittelijänä olen seurannut alueen poliittisia olosuhteita erittäin tarkasti. Olen tietoinen siitä, että viraston lopettaminen tapahtuu samanaikaisesti Länsi-Balkanin kriittisten tapahtumien kanssa. Olemme jo nähneet Montenegron itsenäisyysjulistuksen ja nyt meillä on edessämme ei pelkästään paikallisvaalit, parlamenttivaalit ja presidentinvaalit vaan niiden lisäksi myös Serbian perustuslain uudistus. Tämä tapahtuu tämän vuoden lopussa, ja vaikka teoriassa sen ei pitäisi vaikuttaa aikatauluun, jolla Kosovon tulevasta asemasta päätetään, käytännössä se kuitenkin vaikuttaa siihen. Tästä syystä olen myös esittänyt kaksi tarkistusta, jotka esittelen kohta.
<P>
Kuten totesin esitellessäni mietintöni ulkoasiainvaliokunnalle, kannatan komission ehdotusta viraston vaiheittaisesta lakkauttamisesta pidentämällä sen toimeksiantoa kahdella vuodella. Virasto säilyttää nykyisen asemansa ja toimeksiantonsa sekä uudistaa niitä yhdessä viraston CARDS-ohjelman puitteissa toteuttamien toimien kanssa, mutta sen toiminta lopetetaan vaiheittain ja se korvataan komission edustustoilla ja virastoilla, jotka hallinnoivat uutta rahoitusvälinettämme, liittymistä valmistelevaa tukivälinettä (IPA).
<P>
Virasto perustettiin vuonna 2000 EU:n tärkeimmäksi virastoksi sodan runteleman Kosovon jälleenrakentamiseksi. Myöhemmin sen toiminta laajennettiin koskemaan myös Serbiaa, Montenegroa ja entisen Jugoslavian tasavaltaa Makedoniaa. Virasto on riippumaton, ja neuvosto ja parlamentti uusivat sen toimeksiannon vuosittain. Tästä syystä jo perustamishetkellään sen toiminnan lähtökohtana oli, että se oli väliaikainen elin ja että lopulta se tultaisiin korvaamaan. Nyt kymmenen vuotta myöhemmin Kosovon kriisin jälkeen on ilmeistä, että nykyinen väliaikainen järjestely on epäasianmukainen eikä toimi.
<P>
Länsi-Balkanin maat ovat siirtymässä jälleenrakennusvaiheesta vaiheeseen, jossa ne valmistautuvat mahdolliseen Euroopan unionin jäsenyyteen. Euroopan unionin toiminnan tehostaminen toiminnan siirtämisellä komission lähetystöille on tästä syystä asianmukainen ja oikea tapa osoittaa poliittinen sitoumuksemme Länsi-Balkanin maita kohtaan. Tällä varmistetaan se, että käytämme parhaalla mahdollisella tavalla EU:n veronmaksajien rahoja. Aloittamalla viraston vaiheittainen lakkauttaminen nyt, kun myös CARDS-ohjelma lopetetaan ja korvataan uudella rahoitusvälineellä, liittymistä valmistelevalla tukivälineellä (IPA), on sekä järkevää että oikea-aikaista.
<P>
Olen vakaasti sitä mieltä, että EU:n ehdottamilla uusilla tehostetuilla ja järkeistetyillä poliittista ja taloudellista tukea koskevilla järjestelyillä on myönteisiä vaikutuksia alueen poliittiselle ja taloudelliselle vakaudelle. Alkuperäiseen ehdotukseeni sisältyneessä tarkistusehdotuksessa suositeltiin sitä, että kantojemme koordinoimiseksi komission kantojen kanssa laatisimme yksityiskohtaisen raportin organisatorisista hajautussuunnitelmista. Kuten komission jäsen kertoi meille, myöhemmin esittämässäni suosituksessa esitettiin sen sijaan tarkistusehdotus, jolla komissio velvoitettaisiin antamaan parlamentille ja neuvostolle neljännesvuosittain kertomus alueen tilanteesta. Hajauttamisprosessin pitää kuitenkin jatkua.
<P>
Neljännesvuosittain annettava kertomus edellyttäisi sitä, että siihen sisällytetään lyhyt katsaus siitä, miten yksittäisiä tehtäviä hajautetaan virastolta yksittäisille lähetystöille, sekä arvio niiden välisestä yhteistyöstä neljännesvuosittain. Kertomusten olisi sisällettävä edellisen kertomuksen laatimisen jälkeen kerättyjä uusia tietoja tai sellaisia tietoja, joita ollaan keräämässä hieman myöhemmin, ja niissä olisi myös asetettava uusia tavoitteita. Kertomuksissa pitäisi niin ikään esittää katsaus viraston toimien käytännön hajauttamisesta avunsaajamaihin, erityisesti entisen Jugoslavian tasavallan Makedonian osalta, joka on yhä ehdokasmaa mutta jolla ei valitettavasti vieläkään ole sovittuna päivämäärää neuvotteluiden aloittamisesta.
<P>
Näiden kertomusten yhteydessä komission pitäisi ehdottaa myös toimenpiteitä, joita se on ajatellut toteuttaa edistääkseen alueellisia hankkeita sen jälkeen, kun virasto on lopettanut toimintansa. Komission on niin ikään hyväksyttävä erityisiä suunnitelmia lähetystöjen laajentamiseksi sen jälkeen, kun Serbian ja Montenegron tasavallat on erotettu toisistaan sekä Kosovon uuteen asemaan reagoimiseksi, kunhan tämä asema selviää. Olen myös pyytänyt komissiota varmistamaan, että kaikki arvokas tieto ja tekninen taito, jonka virasto on kerännyt seitsemän toimintavuotensa aikana, siirretään lähetystöille.
<SPEAKER ID="167" NAME="Paulo Casaca " AFFILIATION="PSE">
talousarvion valvontavaliokunnan lausunnon valmistelija. - (PT) Arvoisa puhemies, arvoisa komission jäsen, jäsen Kacin, haluaisin kiinnittää parlamentin huomion talousarvion valvontavaliokunnan havaintoihin. Ainakin kahdessa paikassa, Thessalonikissa ja Kosovossa, valiokunta on havainnut Euroopan jälleenrakennusviraston ulkoisten toimien tehokkuuden ja innovatiivisuuden.
<P>
Yksikään yhteisön toimi ei ole aiemmin ollut näin tehokas eikä näin innovatiivinen. Toiminta kentällä yhdessä paikallisviranomaisten kanssa on ollut erittäin hedelmällistä, ja mielestäni olisi suuri erehdys, jos emme hyödyntäisi tällaisia toimia muissa tilanteissa emmekä käyttäisi hyväksemme niistä syntyviä etuja.
<P>
Komission resursseja ja Euroopan unionin varoja ei pidä antaa pelkästään Yhdistyneiden Kansakuntien tai muiden kansalaisjärjestöjen käyttöön eikä muidenkaan järjestöjen käyttöön ilman että voisimme itse hallinnoida varojen käyttöä.
<P>
Euroopan jälleenrakennusviraston kokemus yhteisön varojen hallinnasta on ollut erittäin arvokasta, ja pyydän komissiolta, ettei se hukkaa tätä kokemusta, koska tämä olisi tuhoisaa koko EU:lle.
<SPEAKER ID="168" NAME="Hannes Swoboda" LANGUAGE="DE">
Arvoisa puhemies, haluan aloittaa kiittämällä esittelijää, jäsen Kacinia hänen työstään. Vaikka emme aina ole samaa mieltä asioiden sisällöstä, työskentely hänen kanssaan ja keskusteleminen asioista hänen kanssaan ovat aina erittäin mielenkiintoisia kokemuksia. Haluaisin lisätä, että olen hyväksyn täysin hänen tarkistuksensa.
<P>
Kuten jäsen Casaca jo sanoi, virasto on tehnyt erittäin hyvää työtä, ja EU voi mielestäni olla ylpeä sen perustamisesta. Virasto on todellakin tehnyt hyvää työtä, ja jos tämän toteaa jäsen Casaca talousarvion valvontavaliokunnasta, elimestä, jonka voimme odottaa olevan erityisen kriittinen, asialle voi antaa entistäkin enemmän arvoa.
<P>
Olen kuitenkin komission jäsenen Rehnin kanssa samaa mieltä siitä, että ajat ja tilanne muuttuvat, yksittäiset maat seuraavat omia teitään, eri maiden liittymisen valmisteluun tarvittava aika vaihtelee usein. Haluan pyytää häntä kuitenkin myös varmistamaan, että niille, joilla on ollut joitakin erittäin hyviä kokemuksia näistä maista, annetaan mahdollisuus jatkaa hyvää työtä EU:n ja näiden maiden puolesta.
<P>
Haluan hyödyntää tätä tilaisuutta ja kiittää vilpittömästi komission jäsentä Rehniä myös siitä, miten hän on sitoutunut alueen kehittämiseen; onhan erittäin tärkeää, että meillä on joku, joka suhtautuu ymmärtäväisesti alueeseen, joku, joka tietää, että alueen tarpeisiin on vastattava asianmukaisella tavalla ja että tähän tapaan sisältyy yleiseurooppalainen menetelmä. Haluan pyytää komission jäsentä tekemään kaikkensa tulevien kuukausien aikana nyt kun tilanne Bosniassa ja Herzegovinassa sekä Kosovossa on epävarma, sekä liittymään yhteen parlamentin kanssa - ja luonnollisesti myös neuvoston kanssa, näin ainakin toivon - alueen vakauden takaamiseksi. Olen varma, että hän myös tekee näin. Lisäksi suuri osa viraston tekemästä työstä yksinkertaisesti menetetään, jos emme aseta selviä eurooppalaisia tavoitteita sen varmistamiseksi, että tie kohti EU:n jäsenyyttä on auki. Näiden maiden on kuitenkin yhä enenevässä määrin tehtävä itse oma työnsä - joskin meidän avullamme ja tuellamme - sillä tätä työtä emme voi niiltä ottaa pois. Tästä syystä on erittäin tärkeää, että asiasta vastaava komission jäsen määrittää selvän suunnan. Jos hän tekee näin, annamme hänen työlleen jatkossa täyden tukemme.
<SPEAKER ID="169" NAME="Erik Meijer">
GUE/NGL-ryhmän puolesta. - (NL) Arvoisa puhemies, uusien jäsenten liittyminen Euroopan unioniin onnistuu parhaalla mahdollisella tavalla, jos ne jo ovat suurin piirtein samalla tasolla demokratiassa, ihmisoikeuksissa, ympäristönsuojelussa ja hyvinvoinnissa kuin muut jäsenvaltiot. Euroopan jälleenrakennusvirasto voi auttaa pääsemään eroon joistakin näistä eroista, jotka vielä hidastavat seitsemän Länsi-Balkanin maan liittymistä Euroopan unioniin. Viime vuosina on esiintynyt mielipide-eroja painoarvosta, joka viraston pitäisi antaa koulutukselle ja infrastruktuurille, joista molemmista näissä maissa on hirvittävä puute, sekä uudistuksille annettavasta painoarvosta. Nämä uudistukset hallinnon, oikeusasioiden, poliisilaitoksen ja markkinoiden alalla ovat pääasiassa ulkoisia vaatimuksia. Sisäiset vaatimukset koskevat puolestaan taloudellista tukea sellaisille pienille hankkeille, jotka voidaan toteuttaa ilman suurta byrokratiaa tai valvontaa, sekä sellaisten rautateiden, siltojen, tulvapatojen ja juomavesialtaiden uudistamista, jotka ovat vaurioituneet sodassa tai joiden kunnossapitoa on laiminlyöty. Euroopan jälleenrakennusviraston vastuiden siirtäminen komission lähetystöille ja virastoille vuonna 2009 on radikaali askel. Haluaisin komission kertovan meille, haluaako se pelkästään helpottaa EU:n väliintuloa vai haluaako se myös vastata paikallisiin tarpeisiin nykyistä tehokkaammin.
<SPEAKER ID="170" NAME="Panagiotis Beglitis" AFFILIATION="PSE">
(EL) Arvoisa puhemies, haluan myös osaltani yhtyä edellisiin puhujiin, jotka sanoivat, että Balkanin jälleenrakentamisesta vastaavalla virastolla oli erittäin tärkeä asema, ei pelkästään alun perin humanitaarisen avun lähettäjänä vaan ennen kaikkea jälleenrakentajana, demokraattisten uudistusten lujittajana sekä demokraattisten instituutioiden vahvistajana Länsi-Balkanin maissa. Tämä rooli vahvistui erityisesti - tai pitäisikö minun sanoa, että tälle roolille vahvistettiin laillinen perusta - Eurooppa-neuvoston Thessalonikissa kesäkuussa 2003 Balkanin maiden eurooppalaistumiskehityksen tukemiseksi tekemillä päätöksillä, ja tätä tukea meidän on jatkuvasti uudistettava teoilla ja päätöksillä. Roolista tuli luonnollisesti entistäkin tärkeämpi, kun Thessaloniki valittiin viraston toimipisteeksi kaupungin läheisyyden ja aluetuntemuksen vuoksi.
<P>
Kuten olemme huomanneet, virasto perustettiin Balkanin alueen kannalta vaikealla hetkellä. Pelkään pahoin, että nykytilanne on aivan yhtä vaikea, sillä olemme Kosovoa koskevissa neuvotteluissa umpikujassa ja tästä syystä - ja vetoan nyt erityisesti komission jäseneen Rehniin - asiaan on kiinnitettävä erityistä huomiota, ja meidän on välittömästi siirrettävä uusia valtuuksia Länsi-Balkanin pääkaupungeissa toimiville komission paikallisille lähetystöille, jottei valtatyhjiötä pääsisi syntymään. Meillä on luonnollisesti kahden vuoden siirtymäaika, mutta tarvitsemme tästä lähtien kokemusta ja tietoa siitä, kuinka toiminta siirretään virastosta komission paikallisille lähetystöille. Arvoisa komission jäsen, sanoisin jopa, että teidän on oltava joustava ettekä saa olla suvaitsematon, edes Balkanin alueen mahdollisen kielteisen kehittymisen tapauksessa, jotta pystyisimme jo nyt varautumaan siihen, että viraston toiminta saattaa, riippuen paikallisesta kehityksestä, jatkua Thessalonikissa vielä jonkin aikaa, jopa joulukuuta 2008 pidempään.
<P>
Lopuksi totean, että Balkanin jälleenrakennusprosessi ei ole teknokraattinen prosessi. Se on luonnollisesti poliittinen prosessi, mistä syystä Euroopan komission pitäisi informoida Euroopan parlamenttia. Olen samaa mieltä jäsen Kacinin kanssa siitä, että paikallista toimintaa koskevia määräaikaiskertomuksia pitäisi esittää ...
<P>
(Puhemies keskeytti puhujan.)
<SPEAKER ID="171" NAME="Józef Pinior" AFFILIATION="PSE">
(PL) Arvoisa puhemies, komissio ehdottaa, että Euroopan jälleenrakennusviraston toiminta lopetetaan siten, että sen toimikautta jatketaan samanaikaisesti kahdella vuodella 31. joulukuuta 2008 asti ja niin, että viraston toimeksianto ja asema pysyvät ennallaan. Tämän suunnitelman mukaan virasto ja sen toiminta lopetetaan vaiheittain ja korvataan komission lähetystöillä ja toimistoilla, joita hallinnoidaan uuden rahoitusvälineen avulla.
<P>
Uudistus ja asianmukaisen taloushallinnon varmistaminen ovat keskeisen tärkeitä asioita Euroopan unionille. Toisaalta Euroopan jälleenrakennusviraston lopettamisessa ei pitäisi seurata tiukkaa aikataulua, vaan sen pitäisi perustua poliittisiin ja taloudellisiin perusteisiin ja tekijöihin sekä tapahtua niin, että viraston erikoisasiantuntemusta ja kokemusta hyödynnetään täysipainoisesti. Euroopan jälleenrakennusvirasto lopetetaan aikana, jolloin Länsi-Balkanilla tapahtuu sen kehityksen kannalta keskeisiä poliittisia tapahtumia. kehityksen kannalta keskeisten poliittisten tapahtumien kanssa. Lopettaessaan viraston komission on kuitenkin turvattava alueen vakaus ja varmistettava YK:n turvallisuusneuvoston Kosovon asemaa koskevan päätöksen noudattaminen. Euroopan unionin aseman turvaamisen tässä prosessissa pitäisi olla tärkein tavoite tässä asiassa.
<SPEAKER ID="172" NAME="Justas Vincas Paleckis" AFFILIATION="PSE">
- (LT) Työskennellessäni Euroopan parlamentissa minulla on ollut tilaisuus vierailla entisen Jugoslavian maissa sekä Albaniassa sekä nähdä omin silmin, kuinka tärkeä asia Euroopan unionin mahdollinen jäsenyys näille maille on. Euroopan jälleenrakennusvirastolla on ollut ja sillä on yhä tärkeä rooli alueen olosuhteiden vakauttamisessa ja uudistusten tukemisessa.
<P>
Kun me vaiheittain lopetamme viraston toiminnan, sen lopettamisen aiheuttamat taloudelliset ja poliittiset seuraukset sekä sen henkilökunnan ammatillinen kokemus ja ammattitaito on otettava huomioon. Seuraavat muutamat vuodet ovat ratkaisevan tärkeitä Länsi-Balkanin maille tiellä kohti Euroopan unionia, ja joillakin Kosovon ongelmien ratkaisukeinoilla voidaan panna sekaisin ei pelkästään tätä aluetta vaan paljon enemmän.
<P>
Olen tyytyväinen ehdotuksiin parlamentin valvonnan tehostamisesta viraston toiminnan tässä vaiheessa. Komission kertomuksessa pitäisi selvittää, korvataanko viraston sulkeminen asianmukaisesti sillä, että komission lähetystöt ja toimistot ottavat hoitaakseen suljettavan viraston tehtävät.
<SPEAKER ID="173" NAME="Olli Rehn">
komission jäsen. (SV) Arvoisa puhemies, hyvät parlamentin jäsenet, haluan kiittää parlamenttia siitä, että se tuki komission päätöstä lopettaa vaiheittain Euroopan jälleenrakennusvirasto ja saattaa loppuun sen toimet CARDS-ohjelman puitteissa. Ottamalla nyt vaiheittain käyttöön uuden rahoitusvälineen IPA:n luomme parhaat mahdolliset olosuhteet Länsi-Balkanin kärsineille maille menestyksellisesti myönnetyn tuen jatkamiselle. Monet jäsenet ovat esittäneet huolensa siitä, että EU menettää asiantuntemusta. Haluamme kovasti säilyttää meillä olevan asiantuntemuksen, ja tästä syystä aiomme mahdollisuuksien mukaan pyytää Euroopan jälleenrakennusvirastossa tällä hetkellä työskenteleviä henkilöitä samankaltaisiin tehtäviin komission lähetystöihin.
<P>
Montenegron ja Kosovon osalta komissio on suunnittelemassa hyvin organisoidun lähetystön perustamista Podgoricaaan Montenegroon ja mahdollisesti yhteystoimiston statuksen korottamista Prištinassa.
<P>
Arvoisa puhemies, haluan kiittää parlamenttia siitä, että se on tukenut Länsi-Balkanin alueen vakautus- ja yhdentämispolitiikkaamme. On äärimmäisen tärkeää, että teemme yhteistyötä yhteisten tavoitteiden saavuttamiseksi. Olen varma siitä, että voimme yhdessä saavuttaa erittäin hyviä tuloksia Länsi-Balkanin vakauttamisessa ja alueen maiden yhdentämisessä Euroopan unioniin.
<SPEAKER ID="174" NAME="Puhemies">
Haluan kiittää komission jäsentä ja kaikkia keskusteluun osallistuneita. Haluan kiittää myös tulkkeja heidän kärsivällisyydestään.
<P>
Keskustelu on päättynyt.
<P>
Äänestys toimitetaan huomenna klo 11.00.
<P>
(Istunto keskeytettiin klo 20.50 ja sitä jatkettiin klo 21.05.)
<P>

