<CHAPTER ID="013">
Schengenin säännöstön määräysten soveltaminen - Schengenin säännösten soveltaminen Tšekissä, Virossa, Latviassa, Liettuassa, Unkarissa, Maltalla, Puolassa, Sloveniassa ja Slovakiassa (keskustelu)
<SPEAKER ID="201" NAME="Puhemies">
(ES) Esityslistalla on seuraavana yhteinen keskustelu
<P>
neuvoston julkilausuma Schengenin säännöstön määräysten soveltamisesta, ja
<P>
Carlos Coelhon kansalaisvapauksien sekä oikeus- ja sisäasioiden valiokunnan puolesta laatima mietintö luonnoksesta neuvoston päätökseksi Schengenin säännöstön määräysten täysimääräisestä soveltamisesta Tšekin tasavallassa, Viron tasavallassa, Latvian tasavallassa, Liettuan tasavallassa, Unkarin tasavallassa, Maltan tasavallassa, Puolan tasavallassa, Slovenian tasavallassa ja Slovakian tasavallassa (11722/2007 - C6-0244/2007 -.
<SPEAKER ID="202" NAME="José Magalhães" LANGUAGE="PT">
Arvoisa puhemies, hyvät naiset ja herrat, minulla on ilo ja kunnia edustaa Euroopan unionin neuvostoa ja Portugalin tasavaltaa tässä Schengenin alueen laajentumista koskevassa keskustelussa.
<P>
Vain vuosi sitten Euroopan unionin taivaalla oli uhkaavia pilviä, ja Eurooppaa uhkasi erittäin vakava poliittinen kriisi toisen sukupolven Schengenin tietojärjestelmän (SIS) käyttöönottoa uhkaavien teknisten ongelmien takia. Vaikutti siltä, ettei järjestelmää saada toimintakuntoon vuoden 2007 puolella. Tämä olisi lykännyt Euroopan unioniin vuonna 2004 liittyneiden valtioiden kansalaisten vapaaseen liikkumiseen liittyvien täysin kohtuullisten odotusten toteutumista määrättömäksi ajaksi. Tämä olisi ollut osoitus teknisestä kyvyttömyydestämme, mutta ennen kaikkea eurooppalainen ihanteemme olisi kärsinyt raskaan takaiskun, ja olisimme joutuneet pohtimaan toimielimiemme ja jäsenvaltioidemme voimattomuutta ja kyvyttömyyttä. Olisimme voineet tarjota näille kansalaisille tuhansia erilaisia selityksiä, mutta ne kaikki olisivat kuulostaneet vain heikoilta tekosyiltä. Syyllisiä olisi alettu etsiä, ja tämä olisi estänyt käytännöllisen ratkaisun löytämisen ongelmaan.
<P>
Onneksi löysimme ongelmaan ratkaisun ennennäkemättömän nopeasti ja ennennäkemättömän yhteenkuuluvuuden avulla. Ensin löysimme Lissabonissa tekniseen ongelmaan asianmukaisen teknisen ratkaisun.
<P>
SISone4all-hanke laadittiin 30 päivässä. Sen toteutettavuustutkimus tehtiin samalla aikataululla ja sitä valvoivat eurooppalaiset huipputason asiantuntijat. Joulukuussa 2006 oikeus- ja sisäasiainministerit saattoivat todeta, että kaikki oli valmista, ja Mission Impossible -elokuvaa toiminta-aikataulultaan muistuttava prosessi saattoi pyörähtää käyntiin. Kaikki tämä toteutettiin lisäksi erittäin pienellä budjetilla, hieman yli 500 000 eurolla. Maaliskuussa, kuten oli luvattu, ohjelmistosovellus - kloonattu Portugalin kansallinen SIS-järjestelmä (N.SIS) - oli valmis, ja se toimitettiin uusille kumppaneille. Myös Schengenin keskustietojärjestelmä (C.SIS) päivitettiin täydellisesti Ranskan tasavallan - jota tässä kiitämme - myötävaikutuksella.
<P>
Silloinen puheenjohtajavaltio Saksa toteutti asianmukaiset oikeudelliset toimenpiteet juuri oikea-aikaisesti. Elokuun 31. päivänä saimme sovellutusten asentamiseen ja tietojen siirtoon liittyvät vaativat ja monimutkaiset toimet päätökseen. Seuraavana päivänä uusien jäsenvaltioiden turvallisuusviranomaiset ottivat uuden välineet käyttöönsä, ja he ovat käyttäneet niitä tämän jälkeen menestyksekkäästi. Tämän jälkeen oli vain tarkastettava, että kaikki muut Schengenin alueeseen liittymisen yhteydessä toteutettavat toimenpiteet, kuten maa- ja vesirajoihin, poliisiyhteistyöhön, tietosuojaan ja viisumeiden myöntämiseen liittyvät toimenpiteet oli otettu käyttöön yhtä tehokkaasti. Nämä toimenpiteet on toteutettu onnistuneesti. Viime viikolla, 8. päivänä marraskuuta oikeus- ja sisäasiainneuvosto katsoi saamiensa tietojen perusteella, että kyseiset jäsenvaltiot ovat saavuttaneet riittävän valmiusasteen soveltaakseen tyydyttävästi Schengenin säännöstöön liittyviä sekä SIS-järjestelmää koskevia että muita kuin Schengenin tietojärjestelmää koskevia määräyksiä.
<P>
Haluaisin kiittää kaikkia niitä täällä läsnäolevia henkilöitä, jotka toimeenpanivat muutoksia ja toteuttivat arviointiohjelmia viime kuukausien aikana. Haluan erityisesti mainita kaikkien vierailuja suorittaneiden asiantuntijoiden merkittävän panoksen, jonka ansiosta muutamassa kuukaudessa toteutettujen muutosten onnistuminen voitiin vahvistaa todeksi.
<P>
Meillä on nyt uudella Euroopan unionin ulkorajalla käytössämme erittäin kehittyneet ja uudenaikaiset välineet, innovatiivisuudestaan tunnustusta ansaitsevat organisaatioon liittyvät ratkaisut ja asianmukaiset menetelmät, joilla voimme torjua rikollisuutta erittäin tehokkaasti. Näitä täydennetään kahdenvälisissä tai monenvälisissä sopimuksissa sovituilla erityisillä poliisitoimenpiteillä siten, että kun rajatarkastukset poistetaan, vapaus lisääntyy, mutta turvallisuus ei vähene.
<P>
Haluan myös korostaa, että puheenjohtajavaltio Portugali toteutti avoimuuden varmistamiseksi erittäin menestyksekkäitä toimenpiteitä, joiden ansiosta Euroopan parlamentti voi käyttää näihin valtaviin ponnisteluihin liittyviä tietoja. Parlamentti pystyi näin ollen varmistamaan vaikutusten arviointia koskevan yhteenvedon ehdottoman johdonmukaisuuden. Vaikutusten arviointia koskeva yhteenveto on saatavana myös erillisenä asiakirjana. Haluan onnitella mietinnön esittelijää Carlos Coelhoa asetettujen määräaikojen noudattamisesta sekä erinomaisen laadukkaasta mietinnöstä.
<P>
Hyvät naiset ja herrat, meidän on käytettävä tätä samaa menetelmää tulevien SIS II -järjestelmän ja viisumitietojärjestelmien sekä uuden matkustajiin liittyvän tietojärjestelmän - josta varapuheenjohtaja Franco Frattini äskettäin ilmoitti - perustamiseen ja yhdennettyyn hallintaan liittyvien haasteiden ratkaisemiseksi. Emme voi tuudittautua väärän turvallisuudentunteen varaan, sillä tämänkaltaiset valtavat hankkeet voivat joko onnistua loistavasti tai epäonnistua raskaasti. Menestys saavutetaan vain vahvojen johtorakenteiden, päättäväisen johtajuuden ja tiukasti noudatettavien aikataulujen avulla.
<P>
Emme tarvitse tekniikan erikoisasiantuntijoita, vaan meidän on tehtävä paljon työtä komission, jäsenvaltioiden ja Euroopan parlamentin muodostaman demokraattisen verkoston avulla, kuten tässä tapauksessa esimerkillisesti tehtiin. Haluan osoittaa viralliset kiitokseni kaikille niille, jotka myötävaikuttivat tähän onnistuneeseen tulokseen. Tämä on SISone4all-järjestelmän menestyksen salaisuus, ja vain näin toimimalla voimme säästää voimavaroja, luoda synergiaa eri hankkeiden välille ja - hyvät naiset ja herrat - noudattaa asetettuja määräaikoja.
<P>
Nyt meidän on täytettävä vielä yksi vaatimus, ennen kuin neuvosto voi tehdä päätöksen - jota on suunniteltu joulukuuksi 2007 - Schengenin säännöstön määräysten täysimääräisestä soveltamisesta uusissa jäsenvaltioissa. Tämä vaatimus on teidän hyväksyntänne saaminen, Euroopan parlamentilta äänestyksessä saatu hyväksyntä. Toivon, että äänestystulos on myönteinen, ja uskon voivani luottaa siihen, kun otetaan huomioon esityslistalla olevan päätöslauselmaluonnoksen erittäin myönteinen sisältö.
<P>
Sallikaa minun vielä lopuksi kiittää lämpimästi niistä erittäin arvostavista kommenteista, joita Euroopan parlamentti on tämän päätöslauselmaesityksen välityksellä esittänyt neuvoston puheenjohtajalle ja Portugalin tasavallalle. Niiden kaikkien miesten ja naisten puolesta, jotka ovat viime kuukausien ajan omistautuneet tälle historiallista, rautaesiripun lopullisesti hautaavaa päätöstä valmistelevalle tehtävälleen, haluan sanoa, ettei meitä johdattanut tehtävässämme vain voitonhalu tai vakavan kriisin pelko. Me saimme tehtävään mukaan asiantuntevimmat eurooppalaiset tahot, käytimme hyväksemme uuden digitaalisen Euroopan työkaluja suunnitelmista tai vaikeuksista keskustellaksemme, loimme loistavan asiantuntijaverkoston ja ympäri vuorokauden ja seitsemän päivää viikossa toimivan käyttötuen ratkaisujen löytämiseksi. Tämän lisäksi asiantuntijoiden ja poliitikkojen sekä alan ministerien, jotka kokoontuivat säännöllisesti erityistapaamisiin prosessin ohjaamiseksi, välille luotiin ennennäkemättömän läheiset suhteet, joita komissio vielä täydellä tuellaan vahvisti. Haluan korostaa erityisesti varapuheenjohtaja Franco Frattinin osuutta.
<P>
Emme myöskään saa unohtaa, hyvät naiset ja herrat, että Euroopalla on parlamentaariset edustajansa, joiden mielipide meidän on otettava huomioon päätöksiä tehdessämme. Olemme huomioineet suosituksenne asianmukaisesti, ja luotamme siihen, että osallistutte kanssamme vapaan liikkuvuuden alueen historiallista laajentumista juhlistavaan tilaisuuteen, joka järjestetään 21. ja 22. marraskuuta. Kiitän myös teitä, hyvät naiset ja herrat, osuudestanne tässä historiallisessa tapahtumassa.
<SPEAKER ID="203" NAME="Franco Frattini">
komission varapuheenjohtaja.-(EN) Arvoisa puhemies, haluan ensimmäiseksi onnitella kaikkia jäsenvaltioita siitä, että nyt myös Puolan, Viron, Liettuan, Latvian, Tšekin tasavallan, Slovenian, Unkarin, Slovakian, Maltan kansalaiset voivat nykyisten Schengen-maiden kansalaisten tavoin vihdoinkin hyötyä henkilöiden vapaasta liikkuvuudesta, joka on yksi Euroopan unionin peruspilareista.
<P>
Tästä on todellista hyötyä Euroopan unioniin vuonna 2004 liittyneiden valtioiden kansalaisille. Matkustaminen muuttuu nopeammaksi ja helpommaksi. Kaikki Euroopan unionin jäsenvaltiot huomaavat Euroopan unionin puitteissa tehdyn yhteistyön edut. Alue, jonka sisärajoilla ei tehdä rajatarkastuksia, on uskomaton, historiallisesti ainutkertainen saavutus. Nyt, joulukuun 21. päivästä alkaen, voimme matkustaa esimerkiksi Iberian niemimaalta Baltiaan ja Kreikasta Suomeen ilman minkäänlaisia rajatarkastuksia. Tämä todellakin kuvastaa yhdistynyttä Eurooppaa ja Euroopan kansalaisten perusoikeuksia.
<P>
Kuten kaikki tiedätte, tätä historiallista saavutusta on valmisteltu pitkään. Schengen-alueeseen liittyminen ei ole helppoa. Se on haaste, ja meidän on löydettävä oikea tasapaino vapauden ja turvallisuuden välillä. Tarkastusten poistaminen sisärajoilta edellyttää jäsenvaltioilta keskinäistä luottamusta. Schengen-arviointimenettelyn mukaisesti toteutettavat arvioinnit vahvistavat jäsenvaltioiden luottamusta siihen, että kaikki vartioivat yhteisiä ulkorajoja tehokkaasti ja noudattavat sääntöjä myöntäessään viisumeja, jotka ovat voimassa kaikissa Schengen-maissa.
<P>
Jäsenvaltiot myös parantavat poliisiyhteistyötään ja turvallisuustarkastuksiaan laajentuneen Schengen-alueen sisällä estääkseen sen, etteivät rikolliset hyödy vapaasta liikkuvuudesta eivätkä löydä uusia mahdollisuuksia rikollisten toimiensa toteuttamiseen. Tämä ei olisi ollut mahdollista ilman yhteisvastuuseen perustuvaa rahoitusta. Schengen-järjestelyn avulla uusien jäsenvaltioiden toimia rahoitettiin lähes miljardilla eurolla, ja tämän ansiosta ne pystyivät vastaamaan tehokkaita rajatarkastuksia koskeviin haasteisiin ja tulemaan näin Schengen-alueen täysvaltaisiksi jäseniksi.
<P>
Haluan myös kiittää mietinnön esittelijää Carlos Coelhoa, sekä Euroopan parlamenttia sen myönteisestä tuesta tämän merkittävän saavutuksen toteuttamisessa. Haluan myös onnitella puheenjohtajavaltiota Portugalia. Onnittelen erikseen Portugalia sekä henkilökohtaisesti oikeusministeri Alberto Costaa ja sisäministeri Rui Pereiraa Schengenin tietojärjestelmähankkeen, eli SISone4all-hankkeen menestyksekkääseen toteuttamiseen liittyvästä strategisesta kumppanuudestanne ja tarkoitusperienne selkeydestä. Olemme tehneet kovasti töitä yhdessä edellisen puheenjohtajavaltion Saksan ja tulevan puheenjohtajavaltion Slovenian kanssa portugalilaisten kollegoidemme tukemiseksi, ja olemme saattaneet työmme onnellisesti loppuun. Tämä osoittaa mitä voimme saavuttaa, kun kaikki ovat täysin sitoutuneet monitahoisen hankkeen toteuttamiseen. Mutta, hyvät naiset ja herrat, työ ei lopu tähän. Lopullisena tavoitteenamme on saada Schengenin tietojärjestelmä SIS II täysin valmiiksi joulukuuhun 2008 mennessä. Tätä varten meidän on jälleen ponnisteltava yhdessä.
<SPEAKER ID="204" NAME="Carlos Coelho">
esittelijä. - (PT) Arvoisat puhemies, komission varapuheenjohtaja ja neuvoston puheenjohtaja, hyvät naiset ja herrat, Schengenin alue on eräs suurimmista saavutuksista Euroopan yhdentymisen historiassa. Sisäisten rajatarkastusten poistamisella ja useilla tätä kompensoivilla toimilla, kuten ulkorajoilla tapahtuvien tarkastusten vahvistamisella, yhteistyöllä poliisi- ja oikeusasioissa sekä Schengenin tietojärjestelmän perustamisella, mahdollistetaan vapaan liikkuvuuden toteutuminen.
<P>
Schengenin alue on laajentunut Euroopan unionin laajentumisen mukana. Alkuperäisten viiden jäsenvaltion alueesta on tullut 15 valtion alue, johon kuuluu myös kaksi Euroopan yhteisön ulkopuolista maata, Islanti ja Norja. Irlanti ja Yhdistynyt kuningaskunta soveltavat Schengenin säännöstöä vain osittain. Tällä hetkellä olemme Schengenin historian suurimman laajentumisen edessä, koska sisäiset rajatarkastukset poistatetaan samanaikaisesti yhdeksässä jäsenvaltiossa: Tšekin tasavallassa, Virossa, Unkarissa, Latviassa, Puolassa, Liettuassa, Sloveniassa, Slovakiassa ja Maltalla. Tämä on merkittävä edistysaskel Euroopalle, vapaalle liikkuvuudelle, näille jäsenvaltioille ja niiden kansalaisille.
<P>
Toivotan siis nämä maat tervetulleeksi ja onnittelen niitä. Onnittelen näitä maita Schengenin alueeseen liittymisen johdosta ja erityisesti niistä järjestelmällisistä ja pitkäjänteisistä ponnisteluista, joita ne tekivät Schengenin säännöissä määrättyjen tiukkojen vaatimusten saavuttamiseksi. José Magalhãesin jo mainitsemissa joulukuussa 2006 julkaistuissa kertomuksissa korostettiin useita ongelmia, jotka nyt suurimmaksi osaksi on jo ratkaistu. Arviointiryhmät koostuivat eri jäsenvaltioita edustavista asiantuntijoista. Asiantuntijaryhmiä lähetettiin muun muassa rajoille ja konsulaatteihin, ja ne laativat seikkaperäisiä kertomuksia, joihin sisältyi tosiasioihin perustuvia kuvauksia, arviointeja ja suosituksia, joissa usein edellytettiin lisätoimia ja seurantakäyntejä lähes kaikissa jäsenvaltioissa vielä olemassa olevien ongelmien ratkaisemiseksi.
<P>
Haluan onnitella myös tohtori Carlos Moreiran johdolla työskennellyttä arviointiryhmää heidän lyhyen määräajan puitteissa toteuttamastaan vaativasta työstä sekä siitä, ettei asiantuntijaryhmä tyytynyt vain toimimaan tarkastajan roolissaan, vaan teki myös usein ehdotuksia toimenpiteistä tai ratkaisuista havaittujen ongelmien korjaamiseksi.
<P>
Arvoisa puhemies, tarkastusten poistaminen sisärajoilta ei edellytä ainoastaan tehokkaampia tarkastuksia ulkorajoilla tai tietojen tehokasta vaihtoa Schengenin tietojärjestelmän (SIS) avulla, vaan myös keskinäistä luottamusta siihen, että kaikki noudattavat yhteisiä sääntöjä. Ulkorajojen tehokkaan valvonnan avulla varmistamme kaikkien Euroopan unionin kansalaisten turvallisuuden. Itse asiassa Schengenin alueen turvallisuus riippuu siitä tehokkuudesta ja tinkimättömyydestä, jolla kukin jäsenvaltio hoitaa ulkorajojensa valvonnan, ja myös Schengenin tietojärjestelmän kautta tapahtuvan tietojenvaihdon laadusta ja nopeudesta. Minkä tahansa osatekijän heikkous tai epäasianmukainen toiminta asettaa vaaraan unionin turvallisuuden.
<P>
Tämän takia pienetkin jäljellä olevat ongelmat on ratkaistava. Vaikka ne eivät estä sisärajojen poistamista, ne on ratkaistava. Tämän takia Euroopan parlamentti pyytää hyväksyttävänä olevassa poliittisessa päätöslauselmassaan, jonka viisi poliittista ryhmää on allekirjoittanut, sekä lainsäädäntöpäätöslauselmassaan, että sille ilmoitettaisiin seuraavien kuuden kuukauden aikana toimista, jotka vielä ovat kesken. Tämän vuoksi pyydämme myös, että Schengenin alueen, ja kaikkien sen jäsenvaltioiden, niin uusien kuin vanhojenkin, toiminnasta tehdään kokonaisvaltainen arviointi kahden vuoden sisällä.
<P>
Lopuksi haluan vielä kiittää puheenjohtajavaltio Portugalia sekä erityisesti Portugalin hallitusta ja tänään täällä läsnä olevaa valtiosihteeriä José Magalhãesia heidän sitoutumisestaan ja yhteistyöstään sekä, kuten komission varapuheenjohtaja Franco Frattini jo korosti, SISone4all-järjestelmään liittyvästä ratkaisusta. Tämän ratkaisun ansiosta uudet jäsenvaltiot saatiin liitettyä SIS-järjestelmään. Mikäli tätä ratkaisua ei olisi löydetty, Schengenin aluetta ei olisi voitu laajentaa tämän vuoden puolella SIS II -järjestelmään liittyvien viivytysten takia. Arvoisa José Magalhães, olemme tietoisia teidän suuresta henkilökohtaisesta panoksestanne. Haluan onnitella myös tohtori Eduarda Peixeiroa, jota saamme kiittää paljosta hyväksytyssä ratkaisussa.
<P>
Lopuksi vielä kaksi huomiota. Ensimmäinen niistä on suunnattu komissiolle. Haluan muistuttaa jälleen kerran siitä, että Euroopan parlamentti pitää SIS II -järjestelmän käyttöönottoa edelleen ensisijaisena tavoitteena. Syynä ei ole se, että uudet jäsenvaltiot pitäisi liittää siihen, koska tämä ongelma ratkaistiin SISone4all-järjestelmällä, vaan se, että järjestelmä mahdollistaa tehokkaamman tiedon hyödyntämisen ja parantaa turvallisuutta biometristen tietojen sisällyttämisestä ja kuulutusten linkittämisestä johtuen. Toinen kommenttini on suunnattu neuvostolle. Pahoittelen sitä, ettei neuvosto tämän kuulemismenettelyn alussa noudattanut lojaalin yhteistyön periaatetta parlamentin kanssa työskennellessään, koska se kieltäytyi lähettämästä asiantuntijoiden valmistelemia kertomuksia turvallisuussyihin vedoten. Vaikka tilanne saatiin väliaikaisesti ratkaistua kompromissilla, ongelmaan on löydettävä pitkän aikavälin ratkaisu. On järjetöntä kieltäytyä luovuttamasta parlamentille aineistoa, jota se tarvitsee lainsäädäntövaltansa käyttämiseen.
<P>
Arvoisa puhemies, olemme jälleen ottaneet askeleen kohti Euroopan yhdentymistä. Meidän kaikkien on nyt varmistettava, että tämän askeleen ansiosta vapautemme lisääntyy ja turvallisuutemme kasvaa.
<SPEAKER ID="205" NAME="József Szájer">
PPE-DE-ryhmän puolesta.-(HU) Arvoisa puhemies, hyvät naiset ja herrat, PPE-DE-ryhmä, jonka puolesta puhun, on tyytyväinen Schengenin järjestelmän käyttöönottoon. Käytän myös tilaisuutta hyväkseni ja kiitän näiden yhdeksän jäsenvaltion puolesta puheenjohtajavaltio Saksaa ja Portugalia, neuvostoa, komissiota ja erityisesti Carlos Coelhoa siitä valtavasta työpanoksesta, jota tämän toteuttamiseen vaadittiin. Haluan mainita myös uusien jäsenvaltioiden ponnistelut, joiden ansiosta olemme tässä tänään.
<P>
Henkilöiden vapaa liikkuvuus on yksi Euroopan unionin neljästä vapaudesta. Olemme nyt laajentaneet tätä saavutusta, tätä uutta vapaan liikkuvuuden aluetta siten, että miljoonat uudet Euroopan unionin kansalaiset pääset myös nauttimaan siitä. Tämä on yhteinen saavutus. Me Euroopan unionin kansalaiset olemme tehneet siitä totta, ja me voimme olla siitä ylpeitä.
<P>
Hyvät parlamentin jäsenet, olen kotoisin Itävallan ja Unkarin rajalla sijaitsevasta kaupungista. Rautaesirippu erotti vuosikymmenien ajan kotikaupunkini Sopronin välittömästä ympäristöstään ja Itävallasta. Olen tuonut mukanani palan tätä rautaesirippua tänne parlamenttiin - kuten olen tehnyt jo niin monta kertaa aikaisemminkin. Tämä rautaesirippu esti meitä olemasta vapaita Euroopassa. Schengenin järjestelmän käyttöönoton myötä tuhoamme viimeisetkin rippeet rautaesiripusta. Tämän raudankappaleen pitäisi muistuttaa meitä siitä, että vielä jokin aika sitten me emme olleet vapaita ja ettei meidän koskaan pitäisi antaa kenenkään viedä vapauttamme.
<P>
Vapaus tuo mukanaan velvollisuuksia. Uudet jäsenvaltiot suhtautuvat yhteisten Euroopan unionin ulkorajojen valvontaa koskevaan velvollisuuteensa vakavasti, koska se takaa meidän kaikkien turvallisuutemme. Meidän ei pidä vaarantaa sitä yhteiskunnallista kannatusta, jonka vapaata liikkuvuutta koskeva oikeus on saanut taakseen. Tämän vuoksi kaikkien Euroopan unionin kansalaisten on noudatettava Euroopan unionin lakeja, sillä kuten komission jäsen Franco Frattini juuri totesi, rajojen poistaminen ei tarkoita rikollisuutta ilman rajoja.
<P>
Emme saa emmekä voi käyttää väärin vapauttamme, sillä se vaarantaisi sekä vapautemme että vapaata liikkuvuutta koskevatoikeutemme. Emme myöskään saa sallia sitä, että tietyt tahot herättävät henkiin yhteisen syyllisyyden, ja nostavat esiin ikäviä muistoja vapaan liikkuvuuden rajoittamiseksi. Emme saa jättää rikollisia rankaisematta. Tästä syystä haluan vielä kerran ilmaista kiitollisuuteni Schengenin järjestelmän laajentamisesta yhdeksään uuteen jäsenvaltioon. Tämä on historiallinen saavutus.
<SPEAKER ID="206" NAME="Jan Marinus Wiersma">
PSE ryhmän puolesta. -(NL) Arvoisa puhemies, myös minä haluan onnitella ryhmäni puolesta niiden yhdeksän uuden jäsenvaltion kansalaisia, joille puheenjohtajavaltio Portugali luovuttaa tämän lahjan 21. ja 22. joulukuuta. Olen täysin samaa mieltä ministerin ja neuvoston puheenjohtajan kanssa, ja he todellakin tuhoavat viimeisetkin rippeet rautaesiripusta. Henkilöiden vapaa liikkuvuus, jota ei enää rajoiteta sisärajoilla suoritettavilla rajatarkastuksilla, on erittäin myönteinen asia ja eräs Euroopan unionin tärkeimmistä vapauksista. Olen tyytyväinen siihen, että yhdeksän uuden jäsenvaltion kansalaisetkin saavat nyt nauttia tästä vapaudesta.
<P>
Schengenin sopimuksessa kuitenkin määrätään muistakin asioista kuin sisärajoilla tehtyjen rajatarkastusten poistamisesta. Sopimuksen perusteella näiden uusien valtioiden on nyt valvottava Euroopan unionin ulkorajoja myös kaikkien muiden jäsenvaltioiden etujen nimissä. On erittäin tärkeää, ettei Schengenin alueen laajentaminen vaaranna turvallisuuttamme. Myös komission jäsen Franco Frattini ja ministeri José Magalhães korostivat samaa asiaa. Ulkorajojen valvonnan on oltava tehokasta ja tinkimätöntä.
<P>
Neuvoston ja komission arvioinnit osoittavat, että yhdeksän valtiota on valmistautunut näiden toimien toteuttamiseen, mutta parannuksia voitaisiin kuitenkin toteuttaa useilla aloilla. Esimerkiksi henkilöstökysymyksissä ja lentokenttien infrastruktuureissa on parantamisen varaa. Odotamme mielenkiinnolla seuraavia parannuksista kertovia arviointeja ja valvontakertomuksia. Toivomme, että myös parlamentille tiedotetaan näistä parannuksista nopeasti.
<P>
Schengenin säännöissä määrätään tietenkin monista muistakin asioista kuin vain rajavalvonnasta. Schengenin järjestelmään kuuluvien valtioidenon tehtävä tiiviimpää yhteistyötä poliisi- ja oikeusasioiden alalla. Olemme iloisia siitä, että puheenjohtajavaltio Portugali ratkaisi näiden yhdeksän jäsenvaltion tapauksessa SIS II -järjestelmän viivästymiseen liittyvät ongelmat eräänlaisella SIS 1+ -järjestelmällä. Tästä huolimatta korostamme sitä, että SIS II -järjestelmää on kehitettävä mahdollisimman pian eteenpäin. Olen tyytyväinen komission jäsenen Franco Frattinin lupaukseen järjestelmän käyttöönottamisesta joulukuuhun 2008 mennessä. Me luonnollisestikin pidämme kiinni hänen sanoistaan.
<P>
Olemme tietoisia siitä, että Bulgaria ja Romania joutuvat odottamaan vielä vuosia, mutta toivomme, että nämä valtiot jatkavat ponnistelujaan meidän avullamme ja voivat muutaman vuoden kuluttua myös liittyä Schengenin alueeseen.
<P>
Toivomme samaa Kyproksen kohdalla. On todella harmillista, että sama ongelma, joka on hankaloittanut Kyproksen tilannetta jo vuosikausia, nyt estää sitä liittymästä Schengenin alueeseen. Tässä on jälleen yksi syy siihen, minkä takia meidän on yhdessä ponnisteltava tämän ongelman ratkaisemiseksi, sillä tämä samainen ongelma on hankaloittanut Kyproksen tilannetta jo aivan liian kauan. Tilanne aiheuttaa ongelmia myös muissa kysymyksissä, esimerkiksi Turkin ja Kyproksen välisissä suhteissa. Tilanteeseen olisi löydettävä ratkaisu myös jo itse Kyproksen kansan takia.
<P>
Haluan vielä lopuksi viitata eiliseen keskusteluun. Kuten aikaisemmin jo todettiin, Schengenin alueen ja koko Schengenin järjestelmän laajentuminen vaatii jäsenvaltioilta keskinäistä solidaarisuutta. Ja kuten itsekin aikaisemmin totesin, meidän turvallisuutemme riippuu ulkorajojen valvonnan tehokkuudesta, ja myös yhdeksän uuden jäsenvaltion on osallistuttava tähän tehtävään. Aiomme keskustella näiden valtioiden kanssa tästä. Haluan viitata uudestaan eiliseen keskusteluun.
<P>
Esimerkiksi sisäiseen maahanmuuttoon liittyvä turvallisuus ja yhteistyön tarve voivat myös aiheuttaa ongelmia tulevaisuudessa. Meidän on myös sovittava siitä, ettemme yritä ratkaista ongelmia yksipuolisesti vaan yritämme tehdä sen yhteistyössä kaikkien Schengen-alueeseen kuuluvien valtioiden kanssa ja työskennellä yhdessä tulevaisuudessa esiin tulevien ongelmien ratkaisemiseksi. Kuten sanoin, meidän on varmistettava, etteivät esimerkiksi Italian tämänhetkiset tapahtumat pääse toistumaan eli ettei yksi valtio yritä ratkaista pohjimmiltaan kaikille yhteistä ongelmaa yksin.
<SPEAKER ID="207" NAME="Henrik Lax" LANGUAGE="SV">
Arvoisa puhemies, haluan myös liittyä onnittelijoihin. Haluan onnitella uusia Schengen-maita siitä, että ne onnistuivat Schengenin sääntöihin liittyvien vaatimusten noudattamisessa niin lyhyellä aikavälillä.
<P>
Haluan myös onnitella Portugalia kahdesta syystä. Portugali esitti ensimmäisenä SISone4all-järjestelmää koskevan ehdotuksen. Ja nyt omalla puheenjohtajakaudellaan Portugali on taitavasti ja tarmokkaasti toteuttanut arviointimenettelyn loppuun saakka.
<P>
Kuten olemme jo kuulleet, tämä on historiallinen askel. Euroopan yhdistäminen vapaan liikkuvuuden alalla on saavutus, jota emme voi ylistää liikaa.
<P>
Matkassa on ollut mutkia. Muun muassa SIS II -järjestelmän toteutuminen on viivästynyt syistä, jotka eivät ole hyväksyttäviä ja joita Euroopan parlamentti on ankarasti arvostellut. Kuten todettu, tarvitsemme SIS II -järjestelmää uuden laajennetun alueen turvallisuuden varmistamiseksi.
<P>
Parlamentti on myös arvostellut sitä, ettei toimissa heti noudatettu riittävää avoimuutta eikä parlamentti saanut käyttöönsä arviointiasiakirjoja. Haluan erityisesti kiittää ystävääni ja kollegaani Carlos Coelhoa. Ilman hänen ponnistelujaan emme olisi voineet käyttää parlamentaarista valvontavaltaamme.
<P>
Lopuksi haluaisin vielä muistuttaa, että monilla uusilla jäsenvaltioilla on historialliset siteet eurooppalaisiin naapureihinsa. Meidän on nyt varmistettava, ettei Schengenin alueen laajentuminen johda rautaisen Schengen-esiripun vetämiseen näiden jäsenvaltioiden ja niiden naapureiden välille. Myös näillä meidän naapureillamme on oikeus käyttää hallussamme olevaa tietoa, mikäli ne onnistuvat seuraamaan esimerkkiämme ja rakentamaan oikeusvaltioon, demokratiaan ja markkinatalouteen perustuvan yhteiskunnan. Onnittelen vielä kerran kaikkia kolmea osapuolta heidän onnistumisestaan.
<SPEAKER ID="208" NAME="Brian Crowley">
UEN-ryhmän puolesta. -(EN) Arvoisa puhemies, haluan myös liittyä kollegoihini ja onnitella puheenjohtajavaltio Portugalia Schengen-alueen laajentamista koskevan sopimuksen ja yhteisymmärryksen aikaan saamisesta - tämä on todellakin historiallinen tapahtuma. Se on yhtä huomattava saavutus kuin Euroopan unionin laajentuminen, ja olemme erittäin tyytyväisiä tähän saavutukseen.
<P>
Kuten kollegani jo mainitsivat, ulkorajoihimme ja siihen, mitä voimme tehdä ja miten, solidaarisuuteen liittyviin seikkoihin ja solidaarisuuden osoittamiseen toisille jäsenvaltioille liittyy kuitenkin huolenaiheita. Esimerkiksi omasta irlantilaisesta näkökulmastani katsottuna Irlannin ja Yhdistyneen kuningaskunnan välisestä yhteisestä matkustusalueesta johtuen Irlannin olisi hankala liittyvä Schengenin sopimukseen erään merkittävän seikan vuoksi: Pohjois- ja Etelä-Irlanti olisi erotettava toisistaan rajalla. Tämä on ongelmallinen tilanne. Emme kuitenkaan halua olla esteenä edistymiselle. Nyt haluaisin jatkaa iiriksi.
<P>
(GA) Euroopan unioni painiskelee edelleen huumeiden tuontiin ja laittomaan lapsikauppaan liittyvien ongelmien, sekä yhteisen maahanmuuttopolitiikan ja yhteisen turvapaikkapolitiikan laatimisen, Euroopan unionin laajuisen poliisiyhteistyön järjestämisen ja järjestäytyneen rikollisuuden torjumisen kanssa. Europol tekee hienoa työtä kansainvälisen rikollisuuden torjumiseksi Euroopassa.
<P>
(EN) Ja yhdessä ponnistelemalla voimme saavuttaa molemmat tulokset, toteuttaa henkilöiden vapaan liikkuvuuden ja varmistaa kaikkien valtioiden turvallisuuden ja turvaamisen.
<SPEAKER ID="211" NAME="Tatjana Ždanoka">
Verts/ALE-ryhmän puolesta. -(EN) Arvoisa puhemies, haluan ensimmäiseksi onnitella ryhmäni puolesta niitä uusia jäsenvaltioita, myös omaa kotimaatani Latviaa, jotka liittyvät Schengenin alueeseen. Haluan myös kiittää Portugalia SIS I -aloitteesta, joka on helpottanut monien eurooppalaisten vapaata liikkumista.
<P>
Kiitos myös kaikille niille henkilöille, jotka työskentelivät tämän asian parissa ja jotka tekivät tästä joululahjasta mahdollisen.
<P>
Meidän on kuitenkin vielä ratkaistava useita ongelmia tällä saralla. Mitä SIS II -järjestelmälle on tapahtunut? Koska se on toimintavalmis? Olemme myös huolissamme arkaluontoisten tietojen käytöstä SIS II -järjestelmässä. Näihin SIS II -järjestelmän sääntöihin sovellettava tietosuojajärjestelmä on kohtuuttoman monimutkainen. Päästäänkö kolmanteen pilariin kuuluvaa tietosuojaa koskevasta puitepäätöksestä poliittiseen yhteisymmärrykseen tämän vuoden loppuun mennessä? Ratkaiseeko puitesopimus kaikki ongelmat? Onko tietosuojaviranomaisilla asianmukaiset voimavarat tietosuojaa koskevien sääntöjen täytäntöönpanemiseksi SIS II -järjestelmän osalta? Toimivatko kaikki jäsenvaltiot vilpittömässä mielessä Schengen-tietoja käsitellessään?
<P>
Miksi esitän näin paljon kysymyksiä nyt? Haluan vain muistuttaa teitä siitä, ettei Schengenin järjestelmä ole läheskään valmis. Olemme tehneet paljon työtä Schengenin alueen laajentamiseksi, mutta nyt meillä on edessämme uusi tehtävä - ehkä edellistä vaikeampi - meidän on tehtävä vapaan liikkuvuuden alueesta kaikille turvallinen alue.
<SPEAKER ID="212" NAME="Giusto Catania">
GUE/NGL-ryhmän puolesta. -(IT) Arvoisa puhemies, hyvät naiset ja herrat, myös minä ja edustamani ryhmä uskomme, että tämä päivä on hyvin merkittävä, koska laajennamme vapaata liikkumista koskevaa oikeutta moniin uusiin yhteisön kansalaisiin. Tämä on uraauurtava askel, josta olemme erittäin iloisia, koska se takaa liikkumisen vapauden. Tämä on suuri saavutus, joka johtaa meitä kohti Euroopan yhtenäismarkkinoita.
<P>
Ryhmäni suhtautuu kuitenkin hieman epäröiden tiettyihin näkökohtiin, erityisesti Schengenin alueen ulkoiseen ulottuvuuteen. Me itse asiassa vahvistamme Schengenin alueen ulkoista ulottuvuutta, vahvistamme ja käytännössä jopa militarisoimme ulkorajojamme. Suhtaudumme tähän suurella varauksella. Samalla kun takaamme Schengenin alueeseen kuuluville yhteisön kansalaisille yhä suuremman liikkumavapauden, estämme muiden kuin yhteisön kansalaisten pääsyn Euroopan unioniin.
<P>
Tämän takia emme ole tyytyväisiä prosessiin kokonaisuudessaan. Lisäksi meillä on epäilyksemme SIS II -järjestelmän täytäntöönpanosta. Olemme huolissamme ja katsomme, että tietyissä tapauksissa tietojen vaihdossa ei voida täysin taata arkaluotoisten tietojen suojelua. Katsomme näin ollen, että Euroopan unionin rakentaminen on tänään edennyt aimo harppauksen eteenpäin, mutta samalla kuitenkin olemme viestittäneet jotain erittäin kielteistä tämän Euroopan unionin muodosta ja sisimmästä.
<SPEAKER ID="213" NAME="Bastiaan Belder">
IND/DEM-ryhmän puolesta.-(NL) Arvoisa puhemies, haluan puhua kollegani Johannes Bloklandin puolesta.
<P>
Viestintävälineet ovat kertoneet meille viime viikkojen aikana, että Romanian Euroopan unionin liittymisen jälkeen jopa 500 000 Romanian kansalaista on muuttanut Italiaan. Vapaa liikkuvuus toteutuu siis Euroopan unionissa varsin hyvin ilman Schengenin säännöstön soveltamistakin.
<P>
Olen erittäin huolissani sisärajojamme ylittäviin ei-toivottuihin henkilöihin kohdistuvista tarkastuksista. Italian päätös, joka koski Euroopan unionin kansalaisten käännyttämistä, on näin ollen erittäin jyrkkä toimenpide, joka osoittaa, että avoimilla rajoilla voi olla myös kielteisiä seurauksia. Meidän olisikin suoritettava erityistarkastuksia.
<P>
Tarkastusten suorittaminen on mahdollista rajoilla, mutta niitä voitaisiin tehdä myös lentokentillä ja rautatieasemilla. Tämän takia tarvitsemme toimintakykyistä SIS-järjestelmää lyhyellä aikavälillä. Voisiko komissio Schengen-arvioinnissaan keskittyä tarkastelemaan myös Euroopan unioniin, mutta ei Schengenin alueeseen kuuluvien valtioiden kansalaisten vapaata liikkumista?
<SPEAKER ID="214" NAME="Andreas Mölzer">
ITS-ryhmän puolesta.-(DE) Arvoisa puhemies, myös me olemme tyytyväisiä, että rautaesirippu, jolla kommunistit ihmisarvoa halveksien jakoivat Euroopan yli puoleksi vuosisadaksi, on vihdoinkin revitty alas. Puhun tästä itävaltalaisena, joka vihdoinkin voi taas olla yhteydessä naapureihinsa, tšekkeihin, slovakkeihin, unkarilaisiin ja slovenialaisiin, samalla tavalla kuin sata vuotta sitten olimme.
<P>
Haluan kuitenkin esittää myös erään kriittisen huomion. Näin kauaskantoisia päätöksiä tehtäessä emme voi tyytyä siihen, ettei Schengenin tietojärjestelmä vieläkään toimi asianmukaisesti. Katson, että ulkorajojemme uusille vartijoille olisi todellakin annettava mahdollisuudet tehtäviensä suorittamiseen.
<P>
Emme voi jättää huomioimatta tätä näkökohtaa, kun otamme huomioon, että eräät Euroopan unioniin kuuluvat itäisen Euroopan valtiot olivat vielä vuonna 2006 merkittäviä kauttakulkumaita ja että laittomien maahanmuuttajien talteenottoa koskevat luvut olivat paljon korkeammat entisillä Schengenin alueen rajoilla Itävallassa ja Saksassa kuin nykyisillä Euroopan unionin ulkorajoilla. Rautaesiripun siirtäminen historiaan on kuitenkin erittäin hyvä asia.
<SPEAKER ID="215" NAME="Irena Belohorská" AFFILIATION="NI">
(SK) Uskon, että kaikki uudet jäsenvaltiot, Slovakian tasavalta mukaan luettuna, ovat valmiita liittymään Schengenin alueeseen.
<P>
Slovakian tasavalta on täyttänyt sille asetetut yksittäiset edellytykset Schengen-yhteistyön osalta ja on näin ollen täyttänyt perusedellytykset. Slovakian kansalaiset voivat pian hyödyntää vapauttaan, sillä rajatarkastukset maarajoilla lopetetaan joulukuussa 2007 ja ilmarajoilla maaliskuussa 2008. Slovakian tasavalta on pannut täytäntöön Schengenin säädöstöä Schengenin tietojärjestelmän osalta 1. päivästä syyskuuta 2007 lähtien, ja poliisitiedot kulkevat järjestelmän kautta molempiin suuntiin.
<P>
Olemme perustaneet kontaktipisteverkoston poliisin tietojärjestelmiin tallennettujen tietojen vaihtamiseksi. Rajojemme suojelu ja rajavalvonta on nyt Schengenin rajasäännöstön määräysten mukaista. Henkilötietojen tietosuojassa ja Bratislavan lentokentällä havaitut puutteet on nyt korjattu.
<P>
Olemme olleet Euroopan unionin jäsenenä nyt kolme ja puoli vuotta, ja nyt kun kaikki esteet on pyyhitty syrjään, Slovakian kansalaiset pääsevät vihdoinkin nauttimaan oikeudesta, joka heille Euroopan yhteisön perustamissopimuksen mukaisesti kuuluu, nimittäin henkilöiden vapaata liikkuvuutta koskevasta oikeudesta. Luotan siihen, että Euroopan unioni antaa kansalaistemme pian käyttää myös toista heille kuuluvaa oikeutta, nimittäin oikeutta työskennellä ilman minkäänlaisia rajoituksia toisen jäsenvaltion alueella, ja ettei Euroopan unioni enää aseta kolmansista maista tulleita työntekijöitä etusijalle, vaan antaa etusijan Itä-Euroopasta kotoisin oleville Euroopan unionin kansalaisille.
<SPEAKER ID="216" NAME="Manfred Weber" AFFILIATION="PPE-DE">
(DE) Arvoisa puhemies, hyvät naiset ja herrat, edustan Tšekin tasavaltaan rajoittuvaa Ala-Baijeria täällä Euroopan parlamentissa. Kun olin hieman nuorempi kuin nyt, tämä alue todellakin edusti maailman loppua. Kun nyt vilkaisen kuuntelijoitamme, näen yleisössä paljon nuoria ja ajattelen, että voimme muistuttaa itseämme siitä, että tämä todellakin on historiallinen päivä, jolloin rajat vihdoinkin todella avautuvat ja olemme kaikki yhtä Euroopassa. Meillä on syytä juhlia tätä!
<P>
Rehellisenä poliitikkona sanon, etteivät monet ihmiset olleet vakuuttuneista siitä, että kaikki sujuisi näin hienosti, tai että Itä-Euroopasta kotoisin olevat ystävämme käyttäisivät SIS-järjestelmää näin mallikkaasti. Haluan onnitella heitä ja ilmaista kunnioitukseni tämän saavutuksen johdosta. Haluan myös kiittää Carlos Coelhoa. On esittelijämme ansiota, että Euroopan parlamentti on voinut osallistua näin merkittävällä tavalla Schengenin alueen laajentumiseen. Haluan korostaa edellä mainittua.
<P>
Poliitikkojen on kuitenkin aina ajateltava huomista ja sen mukanaan tuomia haasteita. Haluaisin muistuttaa kaikille, mitä Euroopan unionin jäsenvaltioiden operatiivisesta ulkorajayhteistyöstä huolehtivan viraston,Frontexin pääjohtaja Ilkka Laitinen sanoi oikeus- ja sisäasioiden neuvoston edellisessä kokouksessa: hän totesi, että muuttovirroissa on havaittavissa muutoksia, muuttovirtojen paine ei enää kohdistu Välimerta sivuaviin eteläisiin rajoihin vaan itäisiin rajoihin. Meidän on valmistauduttava tähän muutokseen jo nyt. Meidän on myös ratkaistava arviointikertomuksissa nimetyt ongelmat. Tämän takia parlamentin esittämä arviointilauseke on tärkeä.
<P>
Me tarvitsemme SIS II -järjestelmää ja vetoamme komission varapuheenjohtajaan, jotta komissio käyttäisi vaikutusvaltaansa asiassa. On erittäin tärkeää, etteivät jäsenvaltiot nyt anna periksi houkutukselle ja ajattele, että ”nyt se on tehty”. Jäsenvaltioiden on osoitettava samanlaista määrätietoisuutta SIS II -järjestelmän käyttöönotossa.
<P>
Nyt kun rajat ovat auki kansalaisille, ne ovat auki myös rikollisille, ja kun olemme avanneet rajat rikollisille, meidän on avattava ne myös poliiseillemme. Tämän takia meidän on jatkettava Prümin sopimusta koskevan päätöksen noudattamista ja meidän on myös tällä alalla tiivistettävä yhteistyötämme.
<P>
Viidentenä kohtana haluaisin todeta, että meidän on vahvistettava Frontexia. Haluaisin, että Frontex vastaisi tulevaisuudessa ulkorajojamme koskevien normien arvioinnista.
<P>
Juhlimme tätä merkittävää tapahtumaa joulukuussa, ja toivon, ettemme seuraavana päivänä kadu tekemisiämme krapulassa, vaan muistelemme myönteisinä juhlintaamme ja sen syitä.
<SPEAKER ID="217" NAME="Irena Belohorská" AFFILIATION="NI">
(SK) Anteeksi arvoisa puhemies, suokaa anteeksi, mutta minulle ilmoitettiin, että englannin tulkki sanoi Tšekin tasavalta Slovakian tasavallan sijaan. Haluaisin pyytää tulkkeja tottumaan siihen ajatukseen, että Tšekkoslovakia on jaettu kahdeksi itsenäiseksi valtioksi. Puheessani käsittelin siis sitä, miten Slovakian tasavalta täyttää sille asetetut edellytykset.
<SPEAKER ID="218" NAME="Puhemies">
(ES) Kiitos, Irena Belohorská. Olemme selvillä siitä, mitä tapahtui, ja kuten tiedätte, olimme tapahtuneen todistajia. Olemme joka tapauksessa panneet tämän asianmukaisesti merkille, ja mikäli korjauksia on tehtävä, ne tehdään asianmukaisesti.
<P>
Itse en edes ole varma, ketä tarkoitatte, kuka käytti sanaa Tšekkoslovakia. En usko, että se oli kukaan puheenjohtajista.
<SPEAKER ID="219" NAME="Magda Kósáné Kovács" AFFILIATION="PSE">
- (HU) Kiitos arvoisalle puhemiehelle. Tänään tehty päätös on todellakin symbolinen, ja siitä varmasti iloitsevat eniten ne meistä, jotka kasvoivat piikkilanka-aitojen takana, jotka pääsivät käymään rajan takana Lännessä kerran kolmessa vuodessa ja jotka tänään muistavat vatsaavääntävän rajanylityshetken.
<P>
Unkari oli pannut täytäntöön vaadittavan lainsäädännön jo liittymishetkellä, vuonna 2004. Tämän jälkeen se on kehittänyt oman Schengenin tietojensuojaamiseen tarvittavan välinejärjestelmänsä. Tarkastuksissa Unkarin valmistelut on todettu erinomaisiksi sekä maa- että ilmarajoilla. Unkari tulee vastaamaan noin 15 prosentista Schengen-alueen Itä-Euroopan ulkorajoista.
<P>
Haluamme kiittää jäsenvaltioita, jotka ovat olleet solidaarisia meitä kohtaan, ja erityisesti puheenjohtajavaltio Portugalia tästä vastuuta edellyttävästä mahdollisuudesta. Haluamme myös kiittää neuvostoa joustavuudesta, jonka ansiosta saimme ratkaistua Kroatiaa koskevan ongelmamme. Tämän ansiosta saimme ratkaistua myös ulkomailla asuvien unkarilaisten tilanteen kahdenkeskisten sopimusten avulla, heidän toiveidensa mukaisesti ja naapurivaltioiden hyväksynnän avulla. Kiitos kaikille! Kiitos puheenvuorosta, arvoisa puhemies.
<SPEAKER ID="220" NAME="Toomas Savi" AFFILIATION="ALDE">
(EN) Arvoisa puhemies, näiden yhdeksän uuden jäsenvaltion liittyessä Schengenin alueeseen, ja historiallisen rautaesiripun vihdoinkin lopullisesti pudotessa, Euroopan unioni on antanut sen kansalaisille todellisen tasapuolisuuteen perustuvan mahdollisuuden matkustaa ja seurustella keskenään.
<P>
Viime syksynä varoitin virolaisia siitä, että uusien jäsenvaltioiden liittyminen voisi lykkääntyä jopa vuoden 2009 alkuun saakka. Olen iloinen siitä, että Euroopan komissio löysi keinot tämän prosessin nopeuttamiseksi ja toivon, ettei se vaikuttanut itse järjestelmään. Mutta näiden liittymiseen liittyvien myönteisten seurausten lisäksi Euroopan unionin on oltava valmis vastaamaan mahdollisiin uhkiin, joita näin valtava hallinnollinen yksikkö voi aiheuttaa.
<P>
SIS-järjestelmä on tarpeellinen suojajärjestelmä Schengenin alueen normaalin toiminnan varmistamiseksi, ja sitä olisi tulevaisuudessa vielä täydennettävä. Käytännön toiminta voi tuoda mukanaan uusia asioita. SIS-järjestelmä on säilytettävä uhkia torjuvana ja joustavana, jotta se voi vastata laajentumisen mukanaan tuomiin haasteisiin.
<SPEAKER ID="221" NAME="Mario Borghezio" AFFILIATION="UEN">
(IT) Arvoisa puhemies, hyvät naiset ja herrat, Schengenin sopimuksella pyritään nimenomaan takaamaan Euroopan kansalaisten turvallisuus. Turvallisuuden varmistamiseksi on parempi, että rajoilla ja lentokentillä on muutamia jonoja kuin että tarjoamme vapaan pääsyn kunnollisten ihmisten ohella myös kaikkein parkkiintuneimmille rikollisille, joita emme tänne halua.
<P>
Me haluamme, että rajatarkastuksia toteutetaan esimerkiksi Romaniasta kotoisin olevien romanien kohdalla, haluamme, että biometristen tietojen, esimerkiksi digitaalisten sormenjälkien käyttö on pakollista. Meidän on tiedettävä ketä päästämme maahamme, sekä heidän tarkat maahantulopäivänsä, jotta voimme noudattaa asianmukaisesti Euroopan unionin direktiiviä, jonka määräysten perusteella - kuten juuri äsken huomautettiin - voimme karkottaa sellaisia henkilöitä, joilla ei ole riittäviä varoja itsensä elättämiseen.
<P>
Romano Prodin komissio teki lupauksia uusille jäsenvaltioille sen tarkemmin hätätilanteita pohtimatta, ja näitä hätätilanteita on tämän jälkeen ollut jo useita. Nyt ne ovat aiheuttamassa meille suuria turvallisuusongelmia. Euroopan unionin on ajateltava Euroopan unionin kansalaisten oikeuksia ja heidän turvallisuuttaan. Oikeus turvallisuuteen on luovuttamaton oikeus, luonnollinen oikeus.
<P>
Meidän on ryhdyttävä toimiin, ja komission jäsen Franco Frattini lähettikin oikein tasapainotettuja, myönteisiä signaaleja tältä osin. Emme kuitenkaan saa unohtaa, että Schengen-järjestelmän on huolehdittava myös rajatarkastuksista Euroopan unionin ulkorajoilla, ja sen on tehtävä niistä entistä tehokkaampia. Meillä ei ole mitään etnisiä tai muita väestöryhmiä vastaan, itäisistä veljistämme puhumattakaan. Mutta emme myöskään halua, että rikolliset voivat vapaasti liikkua valtioidemme alueella.
<P>
Padania on rehellisten, kovaa työtä tekevien ihmisten maa. Sen ovet ovat avoinna vain sellaisille ihmisille, jotka haluavat työskennellä, käyttäytyvät hyvin ja - kuten Euroopan unionin oikeuteen ja vapauteen perustuvalle alueelle sopiikin - noudattavat sääntöjä, nimittäin rehellisyyteen ja lakiin ja järjestykseen liittyviä sääntöjä.
<SPEAKER ID="222" NAME="Miloslav Ransdorf" AFFILIATION="GUE/NGL">
(CS) Schengenin alueen laajentumisen historiaa värittää erilaisten mittapuiden käyttö. Vuonna 1995 kolmen uuden Schengen-valtion piti noudattaa vain muutamia muodollisuuksia. Vuonna 2004 liittyneiden uusien jäsenvaltioiden oli kuitenkin hyväksyttävä useiden nöyryyttävien tarkastusten ja pisimmillään jopa kolme ja puoli vuotta kestävien arviointimenettelyjen kohteeksi joutuminen. Erityisesti Saksa ja Itävalta esittivät vastalauseita ja väittivät, että nykyisen Schengenin tietojärjestelmän laajentaminen uusiin maihin oli mahdotonta. Tämä ongelma kuitenkin loppujen lopuksi ratkaistiin puheenjohtajavaltio Portugalin ansiosta. Onnittelemme lämpimästi Portugalia näiden vastustavien äänien voittamisesta.
<P>
SISone4all-järjestelmä täyttää kaikki vaatimukset. Uudet jäsenvaltiot ovat nyt valmiita varmistamaan Schengenin alueen turvallisuuden asianmukaisella tavalla. Ratkaistavana on kuitenkin edelleen tiettyjä kysymyksiä, kuten tietosuoja, mahdollisesti jopa uusien jäsenvaltioiden suojeleminen myrkyllisten aineiden kuljetuksilta, kuten Saksan ja Tšekin tasavallan kohdalla on jo tehty. Uskon, että onnistumme kaikkein näiden asioiden käsittelyssä, eikä Eurooppa tässä prosessissa muutu suljetuksi linnakkeeksi. Toivon, että Euroopan unioni tulevaisuudessakin on valmis tekemään yhteistyötä muiden Keski-, Itä- ja Kaakkois-Euroopan valtioiden kanssa. Eurooppa ei ole eikä se koskaan tule kokonaiseksi ilman Itä-Eurooppaa tai Balkanin valtioita.
<SPEAKER ID="223" NAME="Koenraad Dillen" AFFILIATION="ITS">
(NL) Arvoisa puhemies, kuten Euroopan unionin oikeus- ja sisäasiainministeritkin, myös Euroopan parlamentti näyttää vihreää valoa Schengenin järjestelmän laajentamiselle vuonna 2004 Euroopan unioniin liittyneisiin jäsenvaltioihin. Monet huokaavat helpotuksesta.
<P>
En kuitenkaan ole niin innoissani Schengenin alueesta itsestään. Eurooppalainen avointen rajojen politiikka vahvistaa huomattavasti myös kansainvälisen järjestäytyneen rikollisuuden toimintamahdollisuuksia. Tästä johtuen Schengenillä on heijastusvaikutuksia. Avointen rajojen järjestelmä vaatii aina toimintavaltuuksien siirtämistä edelleen ja entistä tiiviimpää poliisiyhteistyötä, joka vähitellen johtaa eurooppalaisten poliisien ja syyttäjäviranomaisten aseman vahvistumiseen ja rikosoikeutta koskevan lainsäädännön lisääntymiseen. Tähän kaikkeen liittyy myönteisiä, mutta myös kielteisiä näkökohtia.
<P>
Avointen rajojen politiikka tekee yksittäisistä jäsenvaltioista voimattomampia esimerkiksi tietyissä valtioissa - ajattelen erityisesti Espanjaa ja Italiaa - hyväksyttyjen laittomien maahanmuuttajien aseman laillistamista koskevien toimien osalta, sillä nämä toimet houkuttelevat yhä useampia maahanmuuttajia ylittämään Euroopan heikosti suojellut rajat. Tässä ei näy jälkeäkään kuuluisasta eurooppalaisesta solidaarisuudesta, ja meidän on uskallettava sanoa se ääneen.
<SPEAKER ID="224" NAME="Barbara Kudrycka" AFFILIATION="PPE-DE">
(PL) Arvoisa puhemies, Schengeniä koskevaa päätöstä voitiin pitää mahdottomana tehtävänä, mission impossible, kuten José Magalhães jo äsken totesi. Tämä kuitenkin todistaa, että mikäli todella haluamme, voimme yhdistää toisiinsa eri vapauksien alueet, myös matkustamisen vapauden, Euroopan unionin kansalaisia varten, ja samalla kuitenkin vahvistaa näiden samojen kansalaisten turvallisuutta, eli Euroopan unionin sisäistä turvallisuutta. Tätä päätöstä on valmisteltu yli 10 vuotta, ja kahtena viimeisenä vuotena valmistelutoimenpiteet ovat olleet hyvin intensiivisiä. Tässä nykymuodossaan Schengen-hanke on huomattavan erilainen siitä, mitä se oli 1980-luvun puolivälissä. Huomattavin ero on se, että Schengen on nyt kirjattu oikeus- ja toimielinjärjestelmään. Toisin sanoen uusien jäsenvaltioiden kohdalla emme enää kysy, alammeko mahdollisesti hyötyä Schengenin alueesta, vaan kysymme, koska alamme siitä hyötyä.
<P>
Tässä yhteydessä meidän tekee mieli heittäytyä muistelemaan menneitä. Toisen maailmansodan jälkeen rajakiistat ja rajojen valvonta ratkaistiin vetämällä viivoja Euroopan karttaan. Rajojen ylittäminen tarkoitti usein henkensä vaarantamista. Tässä nykytilanteessa voimme todeta, että eräs osa sodanjälkeistä perintöämme on hävinnyt lopullisesti. Uudet jäsenvaltiot ovat suoriutuneet valmisteluista loistavasti. Monia Puolan ja muiden uusien jäsenvaltioiden soveltamia ratkaisuja voidaan käyttää esimerkkinä myös nykyisissä Schengen-valtioissa. Vanhojen jäsenvaltioiden olisi pidettävä uusista jäsenvaltioista puhaltavia muutoksen tuulia esimerkkinä, ei uhkana. Tämä auttaisi myös rakentamaan molemminpuolista luottamusta.
<P>
Schengenin laajentumisprosessi on ollut haaste myös parlamentille ja olemme ponnistelleet kovasti sen toteutumiseksi. Henkilökohtaisesti minulla oli ilo työskennellä Carlos Coelhon kaltaisen arvostetun esittelijän, ryhmäni kollegoiden sekä kansalaisvapauksien sekä oikeus- ja sisäasioiden valiokunnan kanssa. Haluan kiittää puheenjohtajavaltio Portugalia sen suurenmoisesta päättäväisyydestä. Kiitän myös komission jäsentä Franco Frattinia hänen suopeasta asenteestaan sekä hänen historiallisesti vailla vertaa olevan valtavan saavutuksen eteen tekemistä ponnisteluistaan.
<SPEAKER ID="225" NAME="Wolfgang Kreissl-Dörfler" AFFILIATION="PSE">
(DE) Arvoisa puhemies, Schengenin alueen laajentaminen yhdeksään uuteen jäsenvaltioon on historiallinen askel ja se täydentää Euroopan unionin laajentumista sekä poistaa lopullisesti kerran rautaesiripulla merkityt rajat kansakuntiemme väliltä. Eräät henkilöt uskoivat tämän prosessin alussa, ettemme vielä olisi valmiita toteuttamaan tätä hanketta, mutta nyt voimme pyyhkiä nuo pelot syrjään.
<P>
Viimeisimmät arviot osoittavat, että uudet jäsenvaltiot panevat Schengenin säännöstöä toimeen täysin tyydyttävästi. Olkaamme rehellisiä: rajatarkastukset ja niistä johtuvat liikenneruuhkat eivät juurikaan parantaneet valtioidemme turvallisuutta.
<P>
Todellista rajatylittävää järjestäytynyttä rikollisuutta voidaan torjua vain tehokkaalla poliisiyhteistyöllä ja turvallisuusvirastojen yhteistyöllä. Tätä yhteistyötä on vielä parannettava tulevaisuudessa, ja kaikki voivat osallistua tähän tehtävään. Rajatarkastusten poistaminen on vanhoista jäsenvaltioista vaikuttanut eniten Saksaan.
<P>
Haluaisinkin tässä yhteydessä toivottaa naapurivaltioidemme kansalaiset tervetulleiksi tänne vapaan liikkuvuuden alueelle. Haluan vielä lisätä, että omien valtioidemmekin - Saksan, Itävallan, Italian, Ranskan ja Espanjan - kansalaiset hyötyvät tästä uudesta vapaudesta vaikkapa joko lomiensa aikana tai ystäviensä luona vieraillessa.
<P>
Joulukuun 21. päivänä eurooppalaiset ottavat askeleen lähemmäs toisiaan. Tästä hyötyvät niin eurooppalaiset kuin Eurooppakin.
<P>
(PT) Kiitos vielä kerran Carlos Coelholle, neuvoston puheenjohtajalle ja komission jäsenelle Franco Frattinille.
<SPEAKER ID="227" NAME="Jan Jerzy Kułakowski" AFFILIATION="ALDE">
(PL) Arvoisa puhemies, Puola liittyy Schengenin alueeseen 21. joulukuuta 2007 muiden uusien jäsenvaltioiden kanssa. Tämä on uusi merkittävä askel kohti Euroopan unionin täysjäsenyyttä. Olemme erittäin tyytyväisiä tähän. Seuraava askel on euro-alueeseen liittyminen.
<P>
Schengenin alueeseen liittyminen ei tarkoita sitä, että kääntäisimme selkämme itäisille naapureillemme. Yritämme helpottaa myös näiden valtioiden kansalaisten tuloa Puolaan Schengenin alueeseen liittyvien sitoumusten puitteissa. Haluan kuitenkin korostaa, että toimimme vain ja ainoastaan Schengenin alueen jäseniin sovellettavien sitoumusten mukaisesti.
<SPEAKER ID="228" NAME="Kinga Gál" AFFILIATION="PPE-DE">
(HU) Kiitos puheenvuorosta, arvoisa puhemies. Uusi Eurooppa on nyt ulottuvillamme. Menneisyydessä niin taitavasti vedetyt, kansojemme erottaneet rajat on nyt purettu, ja tällä on suurempi merkitys meidän, näillä kyseisillä alueilla asuvien ihmisten, jokapäiväiseen elämään kuin millään muulla. Haluan onnitella ja kiittää puheenjohtajavaltio Portugalia tämän mahdollisuuden sekä prosessin toteuttamiseen vaadittujen teknisten kehysten luomisesta. Haluan kiittää komission jäsentä Franco Frattinia kaikesta uusien jäsenvaltioiden saamasta avusta. Haluan myös kiittää kollegaani Carlos Coelhoa ja hänen omistautumistaan tälle asialle.
<P>
Voimme nyt fyysisesti nauttia laajentumisen mukanaan tuomista eduista ja myös sen symbolisesta merkityksestä sekä käytännön näkökulmista. Voimme esimerkiksi kävellä Tonavan ylittävää siltaa joen toiselle puolelle ilman, että meidät pysäytetään tarkastusta varten, voimme toteuttaa vanhempiemme toteuttamatta jääneen haaveen, soutaa Tonavaa pitkin. Eri sukupolvien haaveet alkavat toteutua. Alamme nähdä, että vuoden 1956 sankarimme olivat oikeassa.
<P>
Samalla meidän on kuitenkin tehtävä kaikkemme, jotta tätä aluetta laajennettaisiin mahdollisimman pian myös Bulgariaan ja Romaniaan, jotka liittyivät Euroopan unioniin hiljattain. Romanian ja esimerkiksi Transylvanian osalta voidaan todeta, että Romanian ja Unkarin välinen raja on erittäin merkittävä raja. Tällä rajalla tapahtuvien rajatarkastusten poistoa voidaan verrata Ranskan ja Saksan välisen rajan purkamiseen ja näiden kahden kansan tuntemuksiin.
<P>
Emme myöskään saa unohtaa, että samaan aikaan Schengenin alueen ulkorajoilla suoritettavista tarkastuksista tulee entistä tiukempia. Tämä asettaa rajojemme ulkopuolella asuvat etniset ryhmät, kuten Vojvodinassa tai Kárpátaljassaasuvat unkarilaiset, epäedulliseen asemaan. Läheiset suhteemme ovat heille elinehto ja meille perustuslaillinen velvollisuus. Euroopan unionin ulkorajat eivät saa muodostua uudeksi rautaesiripuksi näille kahdelle yhteisölle. Me voimme juhlia sisärajojen avaamista vain muistamalle myös niitä, jotka jäävät toisten rajojen ulkopuolelle. Kiitos puheenvuorosta.
<SPEAKER ID="229" NAME="Genowefa Grabowska" AFFILIATION="PSE">
(PL) Arvoisa puhemies, haluan edellisten puhujien tavoin kiittää puheenjohtajavaltio Portugalia sen päättäväisistä ponnisteluista Schengen-järjestelmän laajentamiseksi. Haluan muistuttaa siitä tosiseikasta, että tämä viimeinenkin ero vanhojen ja uusien jäsenvaltioiden kansalaisten kohtelussa häviää vihdoinkin 21. päivänä joulukuuta.
<P>
Puolalaisena olen ylpeä siitä, että kotimaani on vastuussa 1 200 kilometrin mittaisen unionin ulkorajan valvonnasta, sekä siitä, että Frontex-virasto sijaitsee Varsovassa.
<P>
Samalla kuitenkin haluan muistuttaa siitä, ettei Schengen-järjestelmää ole tarkoitettu eristämään unionia sen naapureista. Sen tarkoituksena ei ole luoda Eurooppa-linnaketta. Olen sitä mieltä, että tämän parlamentin pitäisi lähettää selkeä sanoma unionin rajojen ulkopuolisille naapureillemme, muun muassa Venäjän, Ukrainan ja Valko-Venäjän kansalaisille, ja korostaa sitä, ettei unionin vahvistettuja ulkorajoja pidä pitää muurina, jonka avulla puolustaudumme näitä kansoja vastaan. Meidän on selvennettävä, että ne ovat osa unionimme turvallisuusjärjestelyä, eikä hyvä naapuruussuhteemme katoa minnekään.
<SPEAKER ID="230" NAME="István Szent-Iványi" AFFILIATION="ALDE">
(HU) Yhdeksän jäsenvaltion liittyminen on aimo harppaus eteenpäin yhdentymisessä, sekä Euroopan unionin että kyseisten jäsenvaltioiden kannalta katsottuna. Euroopan unionin jäsenyydestä on kansalaisillemme vihdoinkin jotain konkreettista hyötyä. Kiitos tästä kuuluu puheenjohtajavaltio Portugalille, joka teki kaikkensa - eräiden valtioiden estoaikeista huolimatta - että pystymme liittymään alueeseen suunnitellun aikataulun mukaisesti, vuoden 2007 puolella. Myös liittyville jäsenvaltioille on annettava tunnustusta suurista ponnisteluistaan, joita ne toteuttivat niille asetettujen tiukkojen vaatimusten ja ehtojen täyttämiseksi.
<P>
On erittäin tärkeää, ettei juuri liittyneiden valtioiden ja niiden naapurimaiden välille muodosteta uutta rautaesirippua. Viisumimenettelyjen helpottamista ja paikallista rajaliikennettä koskevat sopimukset voivat auttaa tässä, vaikka päämääränämme onkin viisumivapaan matkustusjärjestelmän luominen. Meidän on suunniteltava realistinen aikataulu, jonka avulla toteutamme viisumivapaan matkustusjärjestelmän mahdollisimman pian. Kiitos.
