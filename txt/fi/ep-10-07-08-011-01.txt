<CHAPTER ID="011-01">
1. Zimbabwe ja erityisesti Farai Maguwun tapaus
<SPEAKER ID="391" NAME="Puhemies">
(EN) Esityslistalla on seuraavana keskustelu Zimbabwea ja erityisesti Farai Maguwun tapausta käsittelevästä seitsemästä päätöslauselmaesityksestä.
<SPEAKER ID="392" NAME="Anneli Jäätteenmäki">
laatija. - (FI) Arvoisa puhemies, Zimbabwen ihmisoikeusrikkomukset ovat aikaisemminkin olleet tämän parlamentin käsittelyssä. Valitettavasti joudumme jälleen käsittelemään niitä - tällä kertaa ihmisoikeusaktivisti Farai Maguwun tapausta. Hän on puhdas mielipidevanki. Hänet on pidätetty ja vangittu sen vuoksi, että hän on puolustanut muiden ihmisoikeuksia ja antanut näistä sitten tietoja tiedotusvälineille.
<P>
Euroopan parlamentti haluaa vedota siihen, että hänet vapautettaisiin, Zimbabwen kaikki ihmisoikeusrikkomukset tutkittaisiin ja tietysti, että ne myös lopetettaisiin. Tämä tapaus on erityisen selkeä ja siinä mielessä voidaan sanoa myös ilkeä tapaus, että henkilö, joka puolustaa toisten ihmisoikeuksia, joutuu itse kärsimään.
<SPEAKER ID="393" NAME="Véronique De Keyser">
laatija. - (FR) Arvoisa puhemies, Farai Maguwun tapaukseen liittyy timanttien louhinnan koko ongelma.
<P>
Zimbabwe on Kimberleyn prosessin vapaaehtoisjäsen. Prosessin ansiosta allekirjoittajat voivat myydä timantteja kansainvälisillä markkinoilla, kunhan kaupalla ei rahoiteta aseellisia konflikteja. Tel Avivissa 20.-21. kesäkuuta järjestetyssä Kimberleyn prosessia käsitelleessä kokouksessa ei kuitenkaan päästy yksimielisyyteen seuraavasta kysymyksestä: eikö Kimberleyn prosessiin olisi syytä sisällyttää myös ihmisoikeuskysymys? Useat kansalaisjärjestöt ovat tuominneet Zimbabwen timanttikenttien ihmisoikeusrikkomukset, joihin turvallisuuspalvelu on syyllistynyt. Yksi kansalaisjärjestöjen tiedottajista oli Farai Maguwu, joka toimi Manicalandin maakunnassa sijaitsevan ihmisoikeuksien tutkimus- ja kehityskeskuksen johtajana. Näin ollen Maguwu pidätettiin 3. kesäkuuta, minkä jälkeen hän ollut vangittuna hyvin huonoissa oloissa, koska hän oli muka vaarantanut valtion turvallisuuden. Tällaista ei tietenkään voida hyväksyä.
<P>
Vaadimme tällä päätöslauselmalla vangitun välitöntä vapauttamista, sotilasjoukkojen vetämistä pois timanttikentiltä, ihmisoikeuslausekkeiden sisällyttämistä Kimberleyn prosessiin sekä timanteista saatujen tuottojen uudelleen jakoa kansan kesken esimerkiksi tätä varten perustettavan itsenäisen timanttirahaston kautta.
<P>
Kehotamme myös komissiota ja neuvostoa äärimmäiseen valppauteen Zimbabwen hyvää hallintotapaa ja demokratiatilannetta koskevissa kysymyksissä sekä vuoropuhelussa, jota käymme parhaillaan maan kanssa ja jota on luonnehtinut varovainen eteneminen.
<SPEAKER ID="394" NAME="Judith Sargentini">
laatija. - (NL) Arvoisa puhemies, käsittelemme nyt kahta kysymystä tai tarkemmin sanoen yhtä henkilöä ja yhtä asiaa. Ensimmäinen koskee ihmisoikeusaktivisti Farai Maguwua, joka pidätettiin Zimbabwessa ja jota pahoinpideltiin myöhemmin vankilassa. Toinen koskee Kimberleyn prosessin tarkkailijan eriskummallista roolia. Tarkkailijan tehtävänä on seurata Zimbabwen tilannetta, ja hän onkin ollut yhteydessä Zimbabwen hallitukseen ja käyttänyt Maguwulta saamiaan tietoja ja saattanut siten Maguwun tukalaan tilanteeseen. Kyse on kuitenkin viime kädessä myös Kimberleyn prosessista itsestään.
<P>
Osallistuin tämän järjestelmän käyttöönottoa koskeviin neuvotteluihin edellisessä tehtävässäni kehitysyhteistyöjärjestöjen lobbaajana. Järjestelmä onkin osoittautunut onnistuneeksi. Sen avulla on voitu katkaista tai ainakin vähentää timanttien myynnillä kerättyä rahoitusta sotia varten Kongossa, Angolassa, Sierra Leonessa ja Liberiassa. Nyt on kuitenkin olemassa vaara, että Kimberleyn järjestelmää käytetään muiden toimien oikeuttamiseen: näitä ovat muun muassa ihmisoikeusloukkaukset, joihin hallitukset syyllistyvät. Ihmisoikeusloukkaukset eivät sisälly tähän päätöslauselmaan, minkä vuoksi vaadimme siihen tarkistusta. Parlamentin päätöslauselmalla viestitetään, että sotatimantit eli veritimantit olisivat ainoa ongelma. Timantteja louhitaan kuitenkin kammottavissa olosuhteissa. Tästä viestittäminen olisi valtava edistysaskel, sillä silloin voisimme tuomita Zimbabwen tilanteen lisäksi myös Angolan hallituksen, joka on jo pitkän aikaa syyllistynyt ihmisoikeusrikkomuksiin Lundassa. Toistaiseksi emme ole keränneet onnistumispisteitä, sillä Kimberleyn järjestelmässä on kyse sellaisten maiden yhteistyöstä, jotka vieroksuvat niiden sisäisiin asioihin puuttuvia maita. Euroopan parlamentin viesti voisi kuitenkin olla ensimmäinen niiden viestien joukossa, joilla asiaan voitaisiin saada muutos.
<SPEAKER ID="395" NAME="Alain Cadec" LANGUAGE="FR">
Arvoisa puhemies, ensinnäkin haluan todeta, että tähän aamuun verrattuna nyt täällä istuntosalissa on edes hieman rauhallista ja tyyntä!
<P>
Hyvät kuulijat, kannatan tätä Zimbabwen ihmisoikeustilannetta ja erityisesti Farai Maguwun tapausta käsittelevää päätöslauselmaa, sillä parlamentti ei voi pysyä hiljaa Zimbabwessa jo useiden vuosikymmenten ajan tapahtuneista ihmisoikeuksien ja perusvapauksien loukkauksista.
<P>
Zimbabwen viranomaiset pidättivät ihmisoikeuksien tutkimus- ja kehityskeskuksen johtajan Farai Maguwun, joka oli tuominnut timanttikenttien ihmisoikeusloukkaukset. Näin tehdessään hän vain lähinnä harjoitti oikeuttaan sananvapauteen ja oikeuttaan etsiä tietoja ihmisoikeuksista ja perusvapauksista yleisesti. Parlamentti vaatii hänen vapauttamistaan ja vaatii Zimbabwea kunnioittamaan poliittisia oikeuksia ja perusvapauksia, jotta kansalaisyhteiskunta voisi ilmaista mielipiteitään joutumatta pelkäämään.
<P>
Zimbabwen on myös täytettävä tarkoin sitoumuksensa, jotka se on tehnyt timanttituotannosta Kimberleyn prosessin yhteydessä päästäkseen eroon aseellisten konfliktien rahoituksen noidankehästä.
<SPEAKER ID="396" NAME="Marie-Christine Vergiat" LANGUAGE="FR">
Arvoisa puhemies, istuntosalissa on nyt rauhallista, sanoisin jopa liian rauhallista, ja olenkin pahoillani siitä, ettei meitä ole enempää keskustelemassa täällä näistä kysymyksistä. On valitettavasti kaunistelua kutsua Zimbabwen tilannetta traagiseksi. Tilanne on traaginen taloudelliselta, yhteiskunnalliselta ja ennen kaikkea demokratian, oikeusvaltion ja ihmisoikeuksien kunnioittamisen kannalta. Viime vaalit käytiin pelon sävyttämässä ilmapiirissä. Ihmisoikeuksien tutkimus- ja kehityskeskuksen johtajan Farai Maguwun pidättäminen Kimberleyn prosessin tarkkailijan Chikanen haastattelun jälkeen on jälleen yksi valitettava tapaus maan lukuisten ihmisoikeusrikkomusten sarjassa.
<P>
Marangen timanttikenttien louhintaolosuhteet ovat erityisen kammottavat: niihin liittyy pakkotyötä, kidutuksia, salakuljetusta ja jopa murhia. Lisäksi kaikkea toimintaa valvotaan sotilaallisesti ja voitot menevät Mugaben ystäville. Kansalaisjärjestöt, mukaan lukien Maguwun johtama kansalaisjärjestö, ovat jälleen kerran tuominneet timanttikenttien olot. Siksi onkin varsin yllättävää, että Chikane esitteli myönteisen raportin, jossa hän totesi, että kyseisellä timanttikentällä tapahtuva louhinta täyttää Kimberleyn prosessissa asetetut vaatimukset. Tel Avivin välikokouksessa ei onnistuttu tekemään päätöstä raportin seurannasta. Arvoisa komission jäsen, voitteko vahvistaa, että jäsenvaltioiden välisen konsensuksen puuttuessa Euroopan unioni todella vastustaa laillisten timanttien viennin jatkamista Zimbabwesta, että se vastustaa sitä myös Pietarin kokouksessa, että se ponnistelee sisällyttääkseen Kimberleyn prosessiin kaikkien ihmisoikeuksien kunnioittamista koskevan kysymyksen ja että se tekee kaiken voitavansa varmistaakseen, että jäsenvaltiot toteuttavat tarpeelliset toimet, joilla estetään timanttien tuonti Zimbabwesta, kunnes tilanne on muuttunut? Voisitteko valottaa meille Chikanen suosiollisen päätöksen perusteluja, sillä näyttäisi siltä, että salainen palvelu olisi siepannut osan hänen muistiinpanoistaan?
<P>
Euroopan unioni on suurin humanitaarisen avun antaja Zimbabwessa. Siten EU:n on toimittava esimerkillisesti tässä asiassa. Sen on pidettävä kiinni kannastaan. Voisitteko kertoa Euroopan unionin kannan Pietarissa?
<SPEAKER ID="397" NAME="Geoffrey Van Orden">
laatija. - (EN) Arvoisa puhemies, sen jälkeen kun minut valittiin parlamenttiin vuonna 1999, olen tehnyt kaikkeni saadakseni parlamentin vastustamaan niitä lukemattomia vääryyksiä, joita Mugabe ja hänen tukijansa ovat tehneet Zimbabwen kansalle. Täytyy myöntää, että tämä on yksi asia, jossa parlamentti on yksimielinen.
<P>
Keskustelemme tänään timanttikenttien työntekijöihin Zimbabwen valtion turvallisuusjoukkojen kohdistamista järjestelmällisistä ihmisoikeusrikkomuksista. Zimbabwe on Kimberleyn prosessin täysjäsen. Tuo prosessi on eräänlainen epävirallinen elin, jolla valvotaan raakatimanttien kauppaa ja joka on toistaiseksi tehnyt vain vähän ihmisoikeusrikkomusten lopettamiseksi. Kehotan harkitsemaan Kimberleyn prosessin yhteydessä kovia otteita Zimbabwea vastaan laiminlyöntien takia ja myös minä tuomitsen Farai Maguwun hiljattaisen pidätyksen. Tämä mielipidevanki nimittäin uskalsi paljastaa väkivaltaisuudet, joihin Zimbabwen turvallisuusjoukot olivat syyllistyneet Chiadzwassa.
<P>
Zimbabwen hallituksen on vapautettava Maguwu välittömästi ja kaikki muutkin mielipidevangit. Meidän olisi lisäksi muistettava, että oikeus sananvapauteen oli yksi niistä keskeisistä sitoumuksista, jotka kaikki osapuolet tekivät viime vuonna tehdyssä globaalissa poliittisessa sopimuksessa. Suurin osa Zimbabwen kansan peruslääkkeiden ja -elintarvikkeiden tarpeesta katetaan nykyisin kansainvälisellä avulla. Zimbabwen hallituksen olisi käytettävä timanttien louhinnasta saatavat potentiaalisen huomattavat tulot timanttirahaston perustamiseen maan talouden käynnistämiseksi sekä terveydenhuollon, koulutuksen ja sosiaaliturvan rahoittamiseen, josta vastaavat nykyisin kansainväliset lahjoittajat.
<P>
Zimbabwella on vielä valitettavan pitkä tie edessään ennen kuin voimme sanoa, että kansa elää vapaassa ja demokraattisessa maassa, jossa noudatetaan oikeusvaltion periaatteita. Nyt on perusteellisten muutosten aika, ja EU:n ja eteläisen Afrikan maiden olisi lisättävä Zimbabwen painostamista, jotta maassa noudatettaisiin hyvää hallintotapaa.
<SPEAKER ID="398" NAME="Michael Gahler">
PPE-ryhmän puolesta. - (DE) Arvoisa puhemies, Farai Maguwun pidättäminen sillä perusteella, että hän oli julkistanut tietoja Marangen timanttikenttien oloista, osoittaa, kenen käsissä valta todella on Zimbabwessa ja missä nämä vallanpitäjät ovat nykyään. Se osoittaa myös sen, että kansallisen yhtenäisyyden hallitus, tämä pakolla perustettu koalitiohallitus harjoittaa valtaa itse asiassa vain maan vanhassa osassa, nimittäin alueella, jolla Mugaben tukea nauttivat asuvat.
<P>
Tästä syystä minusta on tärkeää, että tuomitsemme yhä nämä olosuhteet ja että Euroopan unioni pitää edelleen yllä mustaa listaansa niistä, jotka jatkavat Zimbabwen kansan sortamista.
<P>
Farai Maguwun pidättäjät ovat nimittäin juuri niitä, jotka käärivät voitot timanttien louhimisesta ja panevat omaan pussiinsa timanttien myynnistä kertyneet tulot antamatta mitään kansalaisille valtion budjetin kautta. Toivonkin, että tuomitsemme Zimbabwen tilanteen hyvin suurella äänten enemmistöllä ja että niin EU kuin eteläinen Afrikka vaatisivat vihdoin olojen korjaamista.
<SPEAKER ID="399" NAME="Michael Cashman">
S&D-ryhmän puolesta. - (EN) Arvoisa puhemies, Zimbabwen tilanne on parantunut, mutta ei valitettavasti tarpeeksi. Olemme olleet todistamassa Maguwuun ja muihin ihmisoikeuksien puolustajiin kohdistettuja tehoiskuja. Olemme olleet todistamassa myös hivin ennaltaehkäisy- ja neuvontatyössä mukana olevien lesbojen, homojen ja biseksuaalien toiminnan lopettamista ja näiden ihmisten pidätyksiä.
<P>
Jos kerron mielipiteitäni englantilaisena, he sivuuttavat ne. Jos puhun eurooppalaisena, he sivuuttavat minut. Saanen kuitenkin sanoa seuraavan itsestäänselvyyden Afrikan maille: tiedätte, että se, mitä Zimbabwessa parhaillaan tapahtuu, on väärin. Ellette tee mitään asialle yhdessä, menetätte kaiken moraalisen vaikutusvallan Afrikassa ja koko maailmassa. Kyse on nyt siitä, että Afrikka ja sen tulevaisuus on käsissänne. Syrjään asettuminen tekemättä mitään, vaikka ihmisiä pidätetään heidän yrittäessään tuoda julki ihmisoikeusrikkomuksia ja puolustaa tavallisia naisia ja miehiä, se, ettei Afrikka tee mitään, tekee siitä osasyyllisen.
<SPEAKER ID="400" NAME="Paweł Robert Kowal" LANGUAGE="PL">
Arvoisa puhemies, kartoitamme jatkuvasti tehokkaita keinoja vaikuttaa Euroopan ulkopuolisiin maihin niin, että se saisi noissa maissa aikaan muutoksen ja päätöksen vaalia ihmisoikeuksia. Nämä keinot eivät saisi koskaan vahingoittaa kansaa tai humanitaarista avustustyötä, vaan meidän on löydettävä järkevä tapa painostaa presidentti Mugaben hallitusta, mikä tarkoittaisi, että Farai Maguwun kaltaisia tapauksia ei saisi enää koskaan ilmetä.
<P>
Ihmisoikeuksien puolustamisasiassa tässä on kyse perususkottavuudestamme. Tässä kohtaa meidän on sanottava selkeästi joko "joo, joo", tai "ei, ei". Ihmisoikeuksia joko vaalitaan tai sitten ei. Emme saa tyytyä vähäiseen etenemiseen. Minulle jäi vaikutelma, että joissakin puheenvuoroissa oltiin tyytyväisiä vähäiseen etenemiseen. Olemme todenneet selväsanaisesti: presidentti Mugaben hallitus on täysin laiton ja sen toiminnan tuomitseminen on perusteltua - tämä on sanottava niin selkeästi kuin mahdollista.
<SPEAKER ID="401" NAME="Cristian Dan Preda" AFFILIATION="PPE">
(RO) Minäkin haluan yhtyä niihin, jotka ovat täällä istuntosalissa vaatineet Farai Maguwun välitöntä vapauttamista. Meidän on tuomittava olot, joissa hän on vangittuna, sekä se, ettei hänen perusihmisoikeuksiaan voitu turvata hänen oikeudenkäyntinsä aikana.
<P>
Kuten tiedätte, kansalaisjärjestöjen rooli on elintärkeä paitsi Kimberleyn prosessin onnistumisen varmistamiseksi myös demokratian turvaamiseksi Zimbabwessa yleisesti.
<P>
Zimbabwe ei kuitenkaan voi edistyä demokratian tiellä, jos ihmisoikeusaktivisteja vaiennetaan pakkokeinoin kansainvälisen median paljastaessa tehtyjä rikkomuksia.
<P>
Korostaisin myös sitä, että Zimbabwen viranomaiset ovat velvollisia tutkimaan puolueettomasti timanttikentillä tapahtuneet ihmisoikeusrikkomukset ja tuomaan niihin syyllistyneet oikeuden eteen. Tässä tapauksessa avoimuus on avainsana. Zimbabwen kansalaisilla on oikeus tietoon, toisin sanoen maan viranomaisten on lunastettava lupauksensa, jotka he ovat vapaaehtoisesti tehneet osana Kimberleyn prosessia.
<SPEAKER ID="402" NAME="Ana Gomes" AFFILIATION="S&amp;D">
(PT) Farai Maguwun tapaus kertoo Zimbabwessa harjoitettavasta julmasta sorrosta sekä tarpeesta laajentaa Kimberleyn prosessin soveltamisalaa. Timantit olisi sertifioitava vapaiksi sotarikoksista ja ihmisoikeusrikkomuksista, myös niistä, joihin syyllistytään timantteja louhivissa maissa ja yrityksissä.
<P>
Timanttien louhinnalla on merkityksensä köyhyyden torjunnassa ja vuosituhannen kehitystavoitteiden saavuttamisessa. Global Witness -järjestön mukaan vuonna 2008 Afrikka vei öljyä ja mineraaleja 393 miljardilla dollarilla, mikä on yhdeksän kertaa maanosan saaman kehitysavun kokonaismäärä. Luonnonvarojen oikeudenmukainen hyödyntäminen paikallisväestön hyödyksi saattaa olla ratkaisevassa asemassa haluttaessa vahvistaa oikeusvaltiota, kehittää yritysten sosiaalista vastuuta sekä varmistaa siten ihmisoikeuksien kunnioittaminen.
<P>
Tässä mielessä on elintärkeää, että Euroopan unioni ottaisi mineraalien louhinnassa käyttöön korruption torjuntamekanismeja, kuten moni jäsen on esittänyt verkkovetoomuksessa (osoitteessa www.stopcorruption.eu), jonka toivon kaikkien allekirjoittavan.
<SPEAKER ID="403" NAME="Franz Obermayr" AFFILIATION="NI">
(DE) Arvoisa puhemies, olen hyvin mielissäni siitä, että Maguwun tapaus on otettu tänään esille, sillä tapaus on vain jäävuoren huippu, ja kuten meillä on kauniisti tapana sanoa: mätäneminen alkaa ylhäältä. Robert Mugabe, joka oli muinoin poliittisesti lahjakas mustien oikeuksien puolustaja, on nykyisin julma diktaattori ja vastuussa maansa talouden romahtamiseen, nälänhätään ja poliittiseen terroriin.
<P>
Hänen kaoottisesti alkanut maauudistuksensa huipentui lopulta valkoisten viljelijöiden maan pakkolunastukseen, maasta on tullut joutomaata ja 94 prosenttia kansasta on vailla työtä. Jokainen, joka pidättää tänä päivänä Maguwun kaltaisia ihmisoikeusaktivisteja, uhkailee heitä vankilalla ja kidutuksella ja uhkaa myös heidän perheitään, jättää täyttämättä Kimberleyn prosessin kriteerit, jotka nekin on täytettävä.
<P>
Olen samaa mieltä edellisen puhujan kanssa tarpeesta kirjata myös ihmisoikeuksien suojelu Kimberleyn prosessiin. Sen sijaan, että vain esitämme vaatimuksia ja valitamme, meidän olisi toimittava johdonmukaisesti, tuettava muita valtioita sekä määrättävä sanktioita Zimbabwen painostamiseksi jopa siinä määrin, että se suljetaan ulos Kimberleyn prosessista.
<SPEAKER ID="404" NAME="Filip Kaczmarek" AFFILIATION="PPE">
(PL) Arvoisa puhemies, me kaikki tiedämme, että timantit voivat olla siunaukseksi, mutta ne voivat koitua myös kiroukseksi. Toivomme Zimbabwelle ja sen kansalle kaikkea hyvää ja toivomme, että maassa tapahtuvat muutokset johtaisivat jonakin päivänä Zimbabwen täydelliseen ja rakentavaan muuttumiseen. Tänään puhumme kuitenkin maasta, jolle timantit saattavat koitua kiroukseksi. Farai Maguwu pidätettiin, koska häntä syytettiin valtion turvallisuutta vaarantavien tietojen julkistamisesta. Tätä tapahtuu itse asiassa usein, sillä joidenkin maiden viranomaiset eivät ymmärrä, että niiden maine saa tahran ihmisoikeuksia rikkovien toimien vuoksi eikä niiden vuoksi, jotka paljastavat ja julkistavat ihmisoikeusloukkauksia. Siten Farai Maguwun vapauttaminen olisi Zimbabwen oman edun mukaista, ja toivon, että maan viranomaiset ottavat vaarin kehotuksestamme tässä asiassa.
<P>
Meillä on hyödyllisiä esimerkkejä timanttien hyödyntämisestä oikeanlaiseen kehittämiseen. Botswana on yksi esimerkki. Siten kehotuksemme käyttää timanteista saatavia tuloja terveydenhuoltoon, koulutukseen ja sosiaalisiin tarpeisiin on sekä oikeutettu että toteutuskelpoinen.
<SPEAKER ID="405" NAME="Corina Creţu" AFFILIATION="S&amp;D">
(RO) Yli kuukausi sitten tapahtunut Farai Maguwun pidättämis- ja vangitsemistapaus, josta keskustelemme tänään, kertoo Zimbabwen ihmisoikeustilanteen paranemisen puutteesta. Se kiinnittää huomion myös maan timanttikenttien vakavaan tilanteeseen maan itäosassa, missä armeijaa syytetään jatkuvasti rikoksista, väkivaltaisuuksista ja vakavista väärinkäytöksistä.
<P>
Mugabe on saattanut 30 vuodessa Zimbabwen vararikkoon ja saanut maassa aikaan humanitaarisen katastrofin. Veritimantit ovat todiste häikäilemättömien ja kansaansa kohtaan välinpitämättömien hallituspiirien kyynisyydestä.
<P>
Zimbabwe rikkoo Kimberleyn prosessin sertifiointijärjestelmässä määrättyjä raakatimanttien myyntiä koskevia sääntöjä. Euroopan unionin velvollisuutena on mielestäni lisätä aktiivista tukea tälle yhteistyöelimelle timanttikaupan moraalisten näkökohtien parantamiseksi pyrittäessä kitkemään julman hyväksikäytön avulla saatujen timanttien salakauppaa, jolla rahoitetaan konflikteja ja aseellisia ryhmittymiä.
<P>
Vaadimme Farai Maguwun välitöntä vapauttamista ja vetoamme EU:n diplomatiaan, jotta se harkitsisi kovia sanktioita Hararen hallitusta vastaan, jotta hallitus tekisi lopun ihmisoikeusaktivistien sortamisesta sekä timanttikenttien kirotusta orjuudesta.
<SPEAKER ID="406" NAME="Tunne Kelam" AFFILIATION="PPE">
(EN) Arvoisa puhemies, on kulunut alle viisi viikkoa siitä, kun Zimbabwen viranomaiset pidättivät Farai Maguwun. Hän on siitä lähtien ollut vangittuna oloissa, joita ei tarkkaan tunneta, ja häneltä on riistetty henkilökohtaiset oikeudet.
<P>
Olen iloinen siitä, että parlamentti vaatii yksimielisesti Maguwun välitöntä vapauttamista, mutta pelkään, että hänen pidättämisensä on takaisku Tel Avivissa pidetylle kokoukselle ja Kimberleyn prosessille.
<P>
Kuten kollegamme Van Orden totesi, timanttikaivosten työntekijöitä pahoinpidellään järjestelmällisesti, ja Zimbabwen tilanne on hyvin tyypillinen esimerkki siitä, kuinka mineraalien viennistä saadut valtavat tulot eivät näy köyhyydessä pidettävien ja eri sairauksista kärsivien kansalaisten elinoloissa. Olen samaa mieltä myös siitä, että Afrikan valtioilla on tärkeä rooli maanosansa elinolojen parantamisessa. Kannatan Zimbabwen ja Euroopan komission välistä vuoropuhelua sillä edellytyksellä, että Maguwu vapautetaan ja Zimbabwen viranomaiset noudattavat Kimberleyn prosessia.
<SPEAKER ID="407" NAME="Charles Tannock" AFFILIATION="ECR">
(EN) Arvoisa puhemies, Mugabe nousi valtaan Zimbabwessa 30 vuotta sitten. Tänä aikana tästä entisestä vilja-aitasta on tullut eteläisen Afrikan kerjäläinen. Zimbabwessa on viime vuosikymmenen aikana köyhdytetty järjestelmällisesti ja tahallisesti suurin osa maan 12 miljoonaisesta kansasta. Samaan aikaan jotkin Mugaben ystävät, kuten etenkin sotilaspäälliköt, ovat rikastuneet valtavasti pakkolunastetun maan ja mineraalivarojen valtauksella.
<P>
Farai Maguwu on pyrkinyt rohkeasti paljastamaan laittomia teloituksia ja ihmisoikeusloukkauksia, joihin lukuisia Zimbabwen timanttikenttiä hallussa pitävä armeija on syyllistynyt. Timanttikaivoksista saadut rikkaudet menevät vääjäämättä Mugaben kannattajien tukemiseen. Zimbabwelta olisikin evättävä paluu Kimberleyn prosessiin. EU:n olisi pyrittävä myös tiukentamaan ja laajentamaan kohdennettuja sanktioita niitä vastaan, jotka ovat rikastuneet Zimbabwessa niin sanottujen veritimanttien kaupalla. Farai Maguwu, joka käytti perusoikeuttaan sananvapauteen, olisi vapautettava välittömästi vankilasta.
<SPEAKER ID="408" NAME="Joanna Katarzyna Skrzydlewska" AFFILIATION="PPE">
(PL) Arvoisa puhemies, vuonna 2000 tehtyjen päätösten, jotka asianomaisten valtioiden hallitukset sekä kansainvälinen timanttiteollisuus hyväksyivät Kimberleyssä vuonna 2003, motiivina oli jalo aikomus tehdä loppu veritimanteilla käytävästä kaupasta. Tuolloin päästiin yhteisymmärrykseen kapinallisista liikkeistä, jotka käyttivät timanttien myynnistä saatuja voittoja laittoman sodankäynnin rahoittamiseen aikomuksena syöstä vallasta maan lainmukaisesti valitut viranomaiset. Tämänkaltaiset liikkeet ovat syynä maiden vakauden horjumiseen ja konflikteihin, joita nähdään nykyään monissa Afrikan maissa.
<P>
Siten olemme huolissamme ihmisoikeusloukkausuutisista ja monien siviilien kuolemista sen jälkeen, kun armeija ja poliisi ottivat Marangen timanttikaivoksen hallintaansa. Vaadimme Zimbabwen hallitusta ryhtymään kaikkiin välttämättömiin toimiin Kimberlyn prosessin päätösten mukaisesti timanttikaivoksen normaalin toiminnan palauttamiseksi. Tuomitsemme myös viimeaikaiset laittomat pidätykset ja vaadimme Farai Maguwun vapauttamista.
<SPEAKER ID="409" NAME="Angelika Werthmann" AFFILIATION="NI">
(DE) Arvoisa puhemies, hyvät parlamentin jäsenet, hallitusten edustajat, timanttiteollisuus ja kansalaisyhteiskunta ovat panneet alulle Kimberleyn prosessin tavoitteena tehdä viimein loppu niin sanottujen veritimanttien kaupasta.
<P>
Jo vuonna 2008 Zimbabwen Marangen timanttikentillä havaittiin vakavia rikkomuksia Kimberleyn prosessin sääntöjen noudattamisessa. Farai Maguwu kuuluu niihin rohkeisiin ihmisoikeusaktivisteihin, jotka ovat todistaneet pakkotyön, kidutusten ja väkivaltaisuuksien tapauksia kotimaassaan. Zimbabwen hallitus on liittynyt vapaaehtoisesti Kimberleyn prosessiin, mutta meidän on vaadittava tähän liittyvien velvoitteiden täyttämistä.
<SPEAKER ID="410" NAME="Kristalina Georgieva">
komission jäsen. - (EN) Arvoisa puhemies, olen hyvin kiitollinen täällä istuntosalissa tänään käytävästä keskustelusta.
<P>
Kimberleyn prosessin istuntojen välillä Tel Avivissa 21.-23. kesäkuuta 2010 pidettyä kokousta varjosti hyvin vahvasti Farai Maguwun pidätys. Komissio yhtyy Euroopan parlamentin huoleen ja on vaatinut, että Maguwua kohdellaan kunnioittamalla täysin hänen lainmukaista oikeuttaan puolustukseen. EU:n valtuuskunta tarkkailee tilannetta hyvin tarkoin. Se pitää yhteyttä Maguwun asianajajiin ja punnitsee paikallista strategiaamme, jolla voidaan tukea ihmisoikeustaistelijoita ja vahvistaa heidän suojeluaan.
<P>
Olemme myös vaatineet Zimbabwea vahvistamaan sitoumuksensa kansalaisyhteiskunnan rooliin Kimberleyn prosessin yhteydessä. Kimberleyn prosessin mandaatissa keskitytään sotatimanttien kaupan estämiseen, mutta on selvää, ettei prosessi voi toimia tyhjiössä ottamatta huomioon ihmisoikeuskysymystä. Tämä oli se hyvin voimakas viesti, joka välitettiin tänään täällä parlamentissa, etenkin jos otamme huomioon, että ihmisoikeuksien kunnioittaminen on Kimberleyn prosessin keskeisen tavoitteen taustalla oleva perusperiaate.
<P>
Tel Avivin kokoukseen palatakseni on sanottava, että EU kannatti Swakopmundin päätöksen sekä yhteisen työohjelman täytäntöönpanon jatkamista. Työohjelman tavoitteena on saattaa Marangwen kaivosyhteistyö sopusointuun Kimberleyn prosessin sääntöjen kanssa ja myös soveltaa yhteistyössä niin sanottua valvottua vientimekanismia. Uskomme, että Zimbabwen sitominen entistä vahvemmin Kimberleyn prosessiin tarjoaa parhaan mahdollisuuden paitsi varmistaa, että Marangen kaivosalue täyttää Kimberleyn prosessin tekniset vaatimukset, myös parantaa tämän kriittisen talousalan hallinnointia ja viime kädessä parantaa Marangen ihmisoikeustilannetta.
<P>
Näistä syistä EU on kehottanut Zimbabwea pitämään tiukasti kiinni Kimberleyn prosessista ja yhteisestä työohjelmasta, jotta Marangen timanteilla voitaisiin jossakin vaiheessa ja aikanaan edistää Zimbabwen talouskehitystä. Tavoitteenamme on, että Kimberleyn prosessin osanottajat ja Zimbabwe vauhdittaisivat toimiaan konsensukseen pääsemiseksi tässä vaikeassa kysymyksessä siinä vuoropuhelun ja yhteistyön hengessä, joka on aina vallinnut tässä prosessissa.
<P>
Lopuksi on myös tärkeää tehdä parlamentille tiettäväksi, että EU:n korkea edustaja ja komission varapuheenjohtaja Ashton muistutti tapaamisessaan Zimbabwen kansallisen yhtenäisyyden hallitusta edustavien ministerin kanssa 2. heinäkuuta, että globaalin poliittisen sopimuksen (jossa kerromme huolemme maan ihmisoikeustilanteen, oikeusvaltion ja demokraattisten periaatteiden johdosta) täytäntöönpanolla on avainrooli Zimbabwen ja EU:n välisten suhteiden normalisoinnissa.
<P>
Kuten totesin aiemmin, kiinnitämme suurta huomiota siihen, että Zimbabwe kunnioittaa oikeusvaltion periaatetta ja ihmisoikeuksia. Olemme ottaneet tämän kysymyksen esille useaan otteeseen eri foorumeilla. Komissio rahoittaa nyt ja tulevaisuudessa monenlaisia toimia Zimbabwessa yhteistyössä kansalaisjärjestöjen kanssa. Kartoitamme ja tuemme edelleen tapoja, joilla Zimbabween saataisiin luotua pysyvä ja avoin poliittinen ympäristö, jossa ihmisoikeuksia ja vapauksia kunnioitetaan täysipainoisesti.
<P>
Komission kannasta Zimbabwesta peräisin olevien timanttien kauppaan on sanottava, että vaadimme nykyisten timanttivarastojen tarkastamista ennen kuin edetään keskusteluissa viennin rajoitetusta jatkamisesta. EU on kutsuttu tärkeimpien sidosryhmien suljettuun kokoukseen, jonka on kutsunut koolle Kimberleyn prosessin puheenjohtaja osana Pietarissa 14. heinäkuuta järjestettävää Maailman timanttineuvoston tapaamista, jossa jatkamme keskusteluja aiheesta.
<SPEAKER ID="411" NAME="Puhemies">
(EN) Keskustelu on päättynyt.
<P>
Äänestys toimitetaan ihan pian.
<P>
Kirjalliset lausumat (työjärjestyksen 149 artikla)
<SPEAKER ID="412" NAME="Monica Luisa Macovei  " AFFILIATION="PPE">
kirjallinen. - (EN) Yhdyn ääniin, joissa vaaditaan Farai Maguwun vapauttamista. Hänet pidätettiin sen jälkeen, kun hän oli toimittanut tietoja Kimberleyn prosessista. Hän antautui itse poliisille sen jälkeen, kun hänen perheenjäseniään oli hakattu, pidätetty ja vangittu ja hänen järjestönsä henkilökuntaan kuuluvia jäseniä oli piiloutunut. Farai Maguwun mielivaltainen pidätys kertoo pelottelusta, jota Zimbabwen hallitus harjoittaa maan ihmisoikeustaistelijoita ja vapaita kansalaisia kohtaan estääkseen heitä kertomasta Marangen todellisuudesta. Farai Maguwu on vapautettava vankilasta välittömästi. Zimbabwen hallituksen olisi palautettava kaikki takavarikoimansa tietokoneet, tiedostot ja aineistot, jotka kuuluvat Farai Maguwun järjestölle, lopetettava järjestön henkilökunnan pelottelu ja aloitettava riippumaton tutkinta Farai Maguwun pidätykseen ja vangitsemiseen johtaneista tapahtumista. Komission ja neuvoston on puolestaan käsiteltävä kiireesti tämä Zimbabwen hallitukselle esitetty kehotus, jossa ei pidä olla neuvotteluvaraa.
