<CHAPTER ID="014">
Käsittelyjärjestys
<SPEAKER ID="019" NAME="Puhemies">
(DE) Puheenjohtajakokouksen torstaina 3. kesäkuuta 2008 työjärjestyksen 130 ja 131 artiklan mukaisesti laatima tämän istuntojakson lopullinen esityslistaluonnos on jaettu. Siihen on ehdotettu seuraavia muutoksia.
<P>
Maanantai/tiistai/keskiviikko: Ei muutoksia.
<P>
Torstai: Euroopan parlamentin sosialistien ryhmä on pyytänyt, että esityslistalta poistetaan iltapäivällä pidettävän ihmisoikeuksia koskevan keskustelun ensimmäinen alakohta ”Väitteet joukkohautojen olemassaolosta Intian hallinnoimassa Kashmirin osassa”.
<P>
Annan puheenvuoron PSE-ryhmän puheenjohtajalle Martin Schulzille, jotta hän voi perustella pyyntöä.
<SPEAKER ID="020" NAME="Martin Schulz">
PSE-ryhmän puolesta. - (DE) Arvoisa puhemies, yritin jo puheenjohtajakokouksessa vakuuttaa ryhmien puheenjohtajille, että tämä esityslistan kohta on täysin soveltumaton juuri nyt. Se perustuu pelkälle Amnesty Internationalin olettamukselle. Amnesty International itse on sanonut, että joukkohautojen olemassaolosta on toistaiseksi epäilyjä mutta ei konkreettisia todisteita.
<P>
Ihmisoikeuksien alivaliokunnan puheenjohtaja Hélène Flautre suhtautui tähän hyvin viisaasti. Hän kutsui Amnesty Internationalin edustajia vierailemaan valiokunnassa 16. heinäkuuta, jolloin he voivat perustella ja tarkentaa syytöksiä. Näin ollen on mielestämme järkevää odottaa, kunnes tämä kuuleminen on pidetty, ennen kuin päätämme, mitä tälle esityslistan kohdalle on tehtävä.
<P>
Haluan myös korostaa, että kyseessä ei ole mikä tahansa alue, vaan osa maailmaa, jossa Euroopan parlamentinkin on kansainvälisenä poliittisena yhteisönä edettävä erittäin varovasti, ja että emme voi tehdä oletuksiin perustuvia päätöksiä, jotka voivat johtaa päinvastaiseen lopputulokseen kuin pyrkimäämme alueen vakauden parantamiseen.
<P>
Pyydämme, että tämä kohta poistetaan esityslistalta.
<SPEAKER ID="021" NAME="Monica Frassoni">
Verts/ALE-ryhmän puolesta. - (EN) Arvoisa puhemies, keskustelussa - joka toivottavasti käydään - vaadimme, että joukkohaudoista tehdään riippumaton tutkimus, että kyseiset alueet suojellaan ja että tutkimusta tekevien ihmisten häirintä lopetetaan. Mielestäni pyyntö järjestää kiireellinen keskustelu asiasta ei ole ristiriidassa kuulemisen kanssa, jonka alivaliokunnan puheenjohtaja Hélène Flautre aikoo järjestää 16. heinäkuuta.
<SPEAKER ID="022" NAME="Martin Schulz" AFFILIATION="PSE">
(DE) Arvoisa puhemies, miten voidaan toimittaa nimenhuutoäänestys käsiteltäväksi jättämästäni pyynnöstä, kun jätin pyynnön juuri äsken?
<SPEAKER ID="023" NAME="Puhemies">
(DE) Hyvä Martin Schulz, kun suunnittelette jotain, sana leviää nopeasti, joten luullakseni kaikki saivat tiedon siitä hyvin pian. Olen kuitenkin sitä mieltä, että jos pyyntö on edessäni, minun on toimitettava siitä äänestys.
<SPEAKER ID="024" NAME="Martin Schulz" AFFILIATION="PSE">
(DE) Arvoisa puhemies, mielestäni se on työjärjestyksen mukaan mahdotonta. Ryhmäni päätti noin 25 minuuttia sitten antaa minulle tehtäväksi jättää käsiteltäväksi pyyntö. Sen vuoksi on mielestäni täysin mahdotonta, että pyynnöstä, jonka olen juuri jättänyt käsiteltäväksi, on tällä välin voitu pyytää nimenhuutoäänestystä. Jos pyyntö on tehty, sitä ei ole tehty määräajassa, ja voitte harkintanne mukaan hylätä sen.
<SPEAKER ID="025" NAME="Puhemies">
(DE) Hyvä Martin Schulz, minulle on kerrottu, että tämä ehdotus jätettiin käsiteltäväksi tunti sitten, mistä voin tehdä johtopäätöksen, että se tehtiin ehkäisevänä toimenpiteenä. Näin ainakin ymmärtäisin, hyvä Martin Schulz. Miksi se on ongelma? Te olette varma asiastanne ja niin ovat muutkin. Pitäkäämme omat vakaumuksemme. Tietojeni mukaan tunti sitten - siis ajoissa - pyydettiin asianmukaisesti, että pidettäisiin nimenhuutoäänestys, jos asiasta äänestetään.
<P>
(Välihuomautuksia)
<P>
Kukin voi tuoda asiakirjansa tai jättää tuomatta - se on kunkin itse päätettävissä.
<SPEAKER ID="026" NAME="Martin Schulz" AFFILIATION="PSE">
(DE) Arvoisa puhemies, pyydän istunnon keskeyttämistä kahdeksi minuutiksi, kunnes kaikki parlamentin jäsenet ovat saaneet äänestyskorttinsa.
<SPEAKER ID="027" NAME="Puhemies">
(DE) Voimme pitää pienen tauon, jotta kaikki saavat kortin.
<P>
(Istunto keskeytettiin muutamaksi minuutiksi)
<P>
(Parlamentti hylkäsi pyynnön nimenhuutoäänestyksessä)
<SPEAKER ID="029" NAME="Hannes Swoboda" AFFILIATION="PSE">
(DE) Arvoisa puhemies, sanoitte alussa pitävänne hyvin ilahduttavana ministeri Jean-Pierre Jouyet'n läsnäoloa - ja se onkin todella ilahduttavaa. Aiotteko kehottaa tulevien puheenjohtajavaltioiden edustajia seuraamaan Jouyet'n esimerkkiä ja olemaan läsnä parlamentissa maanantaista alkaen?
<SPEAKER ID="030" NAME="Stavros Lambrinidis" AFFILIATION="PSE">
(EL) Arvoisa puhemies, hyvin lyhyt kommentti torstain ohjelmasta: Ranskan presidentti Sarkozy tulee parlamenttiin puhumaan Euroopan tulevaisuudesta erittäin vakavan Eurooppaa koskevan kriisin johdosta.
<P>
Euroopan parlamentin sosialistiryhmällä on tietääkseni vain 18 minuutin puheaika. Oletan, että presidentti saa puheaikaa vain hyvin vähän ja toiset vieläkin vähemmän.
<P>
Euroopan parlamentti on paikka, joka soveltuu erityisen hyvin siihen, että parlamentin jäsenet puhuvat ja kansalliset johtajat kuuntelevat heitä. Mielestäni nykyisellä puheaikojen jakamistavalla olemme menettäneet erittäin hyvät mahdollisuudet, joita keskustelu tarjoaisi.
<SPEAKER ID="031" NAME="Puhemies">
(DE) Hyvä Stavros Lambrinidis, puheenvuorot jaetaan tietyn menettelyn mukaan. Torstain istunto ei poikkea muista päivistä, ja on ryhmänne tehtävä jakaa ryhmän puheaika sopivaksi katsomallaan tavalla. Kaikki muu tehdään d'Hondtin järjestelmän mukaan eikä torstaille ole suunniteltu mitään tavallisuudesta poikkeavaa.
