<CHAPTER ID="008">
Puhemiehen julkilausuma
<SPEAKER ID="305" NAME="Puhemies">
(DE) Hyvät parlamentin jäsenet, aluksi pyydän teiltä ymmärrystä ja pahoittelen sitä, että istunto alkaa näin myöhään, mutta minua pyydettiin vain kaksi minuuttia sitten antamaan julkilausuma hyvin surullisesta tapahtumasta. Luvallanne haluan antaa julkilausuman.
<P>
Olemme surullisina ja kauhistuneina kuulleet tänään tapahtumista Winnendenissä, Saksan Baden-Württembergin osavaltiossa, jossa sijaitsevassa Albertvillen koulussa tapettiin traagisella tavalla viisitoista ihmistä. Tappaja, koulun 17-vuotias entinen oppilas, tappoi myöhemmin itsensä. Kaupungin supermarketissa kaksi tappajaa seurannutta poliisia haavoittui ammuskelussa.
<P>
Ilmaisen Euroopan parlamentin puolesta syvän osanottoni ja solidaarisuuteni uhrien sukulaisille. Uhrit olivat viattomia nuoria opiskelijoita sekä kolme koulun opettajaa.
<P>
Tämä tragedia tapahtui vain kuusi kuukautta Suomen Kauhajoen vastaavan kauhean ammuskelun jälkeen. Euroopan unionin ja kaikkien jäsenvaltioiden vastuullisina poliitikkoina tehtävämme on tehdä kaikkemme, jotta tällaiset teot voidaan ennakoida varhaisessa vaiheessa ja estää niitä toteutumasta, jos voimme siihen jotenkin vaikuttaa.
<P>
Olemme myös järkyttyneitä toisesta traagisesta tapahtumasta Yhdysvaltojen Alabamassa, jossa aseen kanssa riehuva mies ampui ainakin kymmenen ihmistä ennen itsensä ampumista.
<P>
Haluan vielä kerran ilmaista kaikkien täällä olevien puolesta syvän osanottomme ja solidaarisuutemme uhreja ja heidän perheitään kohtaan. Olisin kiitollinen, jos käyttäisitte aikaa uhrien muistoksi.
<P>
(Parlamentti nousi seisomaan ja piti minuutin hiljaisuuden.)
