<CHAPTER ID="016">
Kyselytunti (kysymykset neuvostolle) 
<SPEAKER ID="249" NAME="Puhemies">
(EN) Esityslistalla on seuraavana kyselytunti (B7-0203/2009).
<P>
Käsittelemme neuvostolle osoitettuja kysymyksiä.
<P>

<P>
Aihe: Eläinten hyvinvointi
<P>
Eräs Ruotsin puheenjohtajuuskauden painopistealueista on eläinten hyvinvointi. Lisäksi esimerkiksi Irlanti on ottanut käyttöön hyväksi osoittautuneita eläinten hyvinvointia koskevia käytäntöjä, jotka liittyvät elävien eläinten kuljetukseen mukaan lukien Suckler Cow Welfare Scheme -järjestelmän (emolehmien hyvinvointia koskeva järjestelmä), jonka avulla voidaan varmistaa, että vientiin tarkoitetut poikaset ovat vahvempia ja niillä on paremmat edellytykset selviytyä kuljetuksista. Kun edellä mainitut seikat otetaan huomioon, aikooko puheenjohtajavaltio Ruotsi kiinnittää huomiota esimerkiksi tällaisiin eläinten kuljetukseen liittyviin järjestelyihin, jotta voidaan varmistaa tasapaino elävien eläinten kestävän kuljetuksen ja eläinten hyvinvoinnin turvaamisen välillä kaikissa uusissa säädöksissä? Kun otetaan lisäksi huomioon, että Irlanti on saarivaltio, joka tukeutuu voimakkaasti vieroitettujen eläinpoikasten ulkomaankauppaan, onko puheenjohtajavaltio Ruotsilla ehdotuksia, jotka estäisivät Irlantia harjoittamasta tätä sille elintärkeää kauppaa?
<SPEAKER ID="251" NAME="Cecilia Malmström" LANGUAGE="SV">
Arvoisa puhemies, minulla on kunnia saada vastata Marian Harkinin kysymykseen. Neuvosto jakaa arvoisan parlamentin jäsenen huolen eläinten hyvinvoinnista. Komission säännöllisesti tekemät ehdotukset ovat johtaneet varsin laajan yhteisön lainsäädännön aikaansaamiseen tällä alalla. Puheenjohtajavaltio Ruotsi pyrkii pitämään yllä keskustelua eläinten hyvinvoinnista ja hyvästä karjankasvatuksesta. Nämä ovat puheenjohtajakautemme keskeisiä kysymyksiä maatalousalalla, ja Uppsalassa järjestetään 8.-9. lokakuuta erityinen konferenssi eläinten hyvinvoinnista.
<P>
Konferenssi perustuu EU:n rahoittaman Welfare Quality -hankkeen tuloksiin. Hankkeessa on vuodesta 2004 kehitetty tieteeseen perustuvaa järjestelmää sen arvioimiseksi, kuinka hyvin karjasta pidetään huolta maataloudessa. Siinä tutkitaan myös parhaita tapoja antaa palautetta maataloustuottajille, kuluttajille ja muille sidosryhmille. Siihen on osallistunut yli 40 laitosta ja yliopistoa EU:sta ja Latinalaisesta Amerikasta. Toinen konferenssissa käsiteltävä aihe on se, miten eläinten hyvinvointia voidaan kohentaa maailmanlaajuisesti. Konferenssiin osallistuu puhujia WTO:n ja FAO:n kaltaisista kansainvälisistä organisaatioista, maailmanlaajuisista yrityksiä ja kansainvälisestä lihanjalostusteollisuudesta sekä Yhdysvaltojen ja Namibian edustajia.
<P>
Konferenssin tulokset saattavat olla merkityksellisiä niiden päätelmien kannalta, joita neuvosto suunnittelee vastauksena komission odotettuun tiedonantoon eläinten hyvinvointia koskevista merkinnöistä. Mitä tulee aloitteen tekemiseen minkä tahansa lainsäädännön osalta, olen varma, että jäsen tietää ehdotusten tekemisen olevan komission tehtävä. Puheenjohtajavaltio Ruotsi tutkii parhaillaan komission ehdotusta uudeksi direktiiviksi tieteellisiin tarkoituksiin käytettävien eläinten suojelusta. Tässä vaiheessa komissio ei ole tehnyt muita eläinten hyvinvointia koskevia lainsäädäntöehdotuksia, joita käsiteltäisiin Ruotsin puheenjohtajakauden aikana.
<SPEAKER ID="252" NAME="Marian Harkin" AFFILIATION="ALDE">
(EN) Olen hyvin tyytyväinen siihen, että sanoitte haluavanne pitää keskustelun käynnissä ja että järjestätte Uppsalassa konferenssin tästä aiheesta. Tosiasia on, että se lainsäädäntö, joka meillä nyt on, on voimassa vain noin kaksi vuotta. Tiedän, että Irlanti on todellakin panostanut siihen. Olemme kouluttaneet huolitsijoita. Olemme parantaneet kuljetusjärjestelmiä, ja kaiken tämän tuloksena kauppamme toimii oikein hyvin, mutta jos lopetamme tämän, on selvää, että kilpailu katoaa kotimarkkinoilta ja niin edelleen. Kysynkin, onko tärkeää muuttaa lainsäädäntöä, joka on itse asiassa voimassa ja toimii vain kahden vuoden ajan. Toinen kysymykseni on, mitä vankkaa tieteellistä tietoa tämän perusteeksi on olemassa.
<SPEAKER ID="253" NAME="Cecilia Malmström" LANGUAGE="EN">
Kuten sanoitte, on tärkeää arvioida tämä asia kunnolla ja katsoa, mitä parhaillaan tehdään ja millaisia tuloksia on saavutettu.
<P>
Keräämme tieteellistä näyttöä. Olemme kutsuneet Uppsalan konferenssiin sekä asiantuntijoita että tutkijoita antamaan taustaa konferenssissa käytäville keskusteluille. Kuten sanoin, toivomme, että ne voivat toimia pohjana neuvoston vastaukselle komission tulevaan tiedonantoon. Tämä on kaikki, mitä voin tällä hetkellä sanoa.
<P>
Suhtaudumme kuitenkin hyvin myönteisesti Euroopan parlamentin näkemyksiin. Toivomme, että tämä muodostaa hyvän alun keskusteluille ja että voimme kerätä mahdollisimman paljon tietoa.
<SPEAKER ID="254" NAME="Mairead McGuinness" AFFILIATION="PPE">
(EN) Korostan yhtä seikkaa: toivon, että tiede voittaa tunteen eläinten kuljetuksista puhuttaessa.
<P>
Pyytäisin teitä puuttumaan hevoskuljetuksiin, joita mielestäni ei ole käsitelty riittävästi, ja ne herättävät nähdäkseni tällä hetkellä suurta huolta.
<P>
Väittäisin, että eläinten hyvinvointia koskevat ongelmat tiloilla saattavat lisääntyä, koska monissa jäsenvaltioissa tuottajille maksetaan heidän tuotteistaan aivan katastrofaalisen matalia hintoja. He tekevät parhaansa noudattaakseen hyvinvointia koskevia normeja, kun otetaan huomioon hyödykkeiden erittäin matalat hinnat, joiden vuoksi tiloille ei kerry tuloja. Näin ollen meidän on mielestäni oltava hienotunteisia tässä asiassa.
<SPEAKER ID="255" NAME="Seán Kelly" AFFILIATION="PPE">
(EN) Tämä on Irlannissa hyvin kiistelty kysymys, ja se antaa vettä myllyyn niille, jotka kannattavat Lissabonin sopimuksen hylkäämistä. Kun otetaan huomioon tämä sekä se tosiseikka, että Irlanti on saari ja että ilman elävien eläinten vientiä varsinkin naudan- ja lampaanliha-alalle syntyy mukava hintakartelli, onko mitään toivoa siitä, että tähän asiaan puututaan tai siitä päästään kompromissiin ennen Lissabonin sopimuksesta 2. lokakuuta toimitettavaa äänestystä?
<SPEAKER ID="256" NAME="Cecilia Malmström" LANGUAGE="EN">
Ymmärrän parlamentin jäsenien ja kansalaisten huolestuneisuuden. Valitettavasti en voi luvata, että asia ratkaistaan ennen kansanäänestystä.
<P>
Odotamme parhaillaan komission ehdotusta. Se on viivästynyt minulle tuntemattomista syistä. Heti kun saamme sen, käymme sen kimppuun ja alamme käsitellä sitä. Enempää en voi sanoa, koska odotamme nyt komission ehdotusta. Toivon, että voimme tehdä tämän dramatisoimatta asiaa ja sen sijaan arvioida ja tarkastella sitä tieteelliseltä ja näyttöön perustuvalta kannalta.
<P>

<P>
Aihe: Lapsikauppa EU:ssa
<P>
Perusoikeusviraston heinäkuussa julkaisemassa raportissa painotetaan, että lapsikauppa on vakava ongelma EU:ssa. Rajojemme sisällä salakuljetetaan suuria määriä lapsia seksuaalista hyväksikäyttöä, pakkotyötä, adoptioita ja elinpoistoja varten.
<P>
Pidän myönteisenä ihmiskaupan ottamista painopisteeksi Ruotsin puheenjohtajakauden työohjelmassa, mutta haluaisin tietää, harkitaanko erityisiä lapsikauppaa koskevia ehdotuksia, niin kuin perusoikeusvirasto suosittelee?
<SPEAKER ID="258" NAME="Cecilia Malmström" LANGUAGE="SV">
Arvoisa puhemies, puheenjohtajavaltio Ruotsi yhtyy jäsenen huoleen lapsikaupasta seksuaalista hyväksikäyttöä ja muita tarkoituksia varten. Tällainen moderni orjakauppa on yksi kansainvälisen järjestäytyneen rikollisuuden tuottoisimmista lajeista. Tämä on totta kai halveksuttavaa, ja se on vakava ongelma sekä EU:ssa että muualla maailmassa. Ihmiskauppa on pitkään ollut tärkeä aihe EU:n asialistalla, ja on selvää, että meidän on jatkettava useista toimenpiteistä koostuvan yhdistelmän täytäntöönpanemista torjuaksemme tätä perustavanlaatuisimpien oikeuksien kammottavaa rikkomista.
<P>
Euroopan on kaksinkertaistettava ennaltaehkäiseviä toimia ja järjestäytyneen rikollisuuden vastaista taistelua sekä rikosten uhrien suojelua koskevat ponnistuksensa. EU:n sitoutuminen ihmiskaupan torjuntaan käy selvästi ilmi sekä asiaa koskevan lainsäädännön ja ei-sitovien välineiden hyväksymisestä ja täytäntöönpanosta. Ensinnäkin vuonna 1997 hyväksyttiin ihmiskaupan vastainen yhteinen toiminta. Tärkein säädös on ihmiskaupan torjunnasta vuonna 2002 tehty puitepäätös.
<P>
Maaliskuussa 2009 komissio esitti ehdotuksen uudeksi puitepäätökseksi ihmiskaupan ehkäisemisestä ja torjumisesta ja uhrien suojelusta. Sen oli tarkoitus korvata vuoden 2002 puitepäätös. Yksi ehdotuksen tavoitteista on antaa rikostutkinnassa ja rikosoikeudenkäynneissä erityiskohtelu haavoittuvassa asemassa oleville uhreille - lapsille - lisäkärsimysten estämiseksi.
<P>
Tämä ehdotus liittyy erääseen toiseen ehdotukseen, jossa lasten erityistarpeet otetaan vielä enemmän huomioon, eli komission samaan aikaan tekemään ehdotukseen puitepäätökseksi lasten seksuaalisen hyväksikäytön ja seksuaalisen riiston sekä lapsipornografian torjumisesta ja puitepäätöksen 2004/68/YOS kumoamisesta. Tavoitteena on luoda nykyistä johdonmukaisempi ja tehokkaampi oikeudellinen kehys ja koventaa tekijöiden rangaistuksia.
<P>
Näitä kahta ehdotusta käsitellään parhaillaan neuvostossa. Ne perustuvat erityisesti YK:n Palermon pöytäkirjaan, Euroopan ihmisoikeussopimuksen sisältämiin ihmiskaupan vastaisiin toimenpiteisiin sekä Euroopan neuvoston yleissopimukseen lasten suojelemisesta seksuaaliselta hyväksikäytöltä sisältyvään merkittävään kansainväliseen konsensukseen.
<P>
Puheenjohtajavaltion Brysselissä 19.-20. lokakuuta järjestämän, EU:n yleisiin ihmiskaupan vastaisiin toimiin keskittyvän ministerikokouksen yhteydessä julkaistaan perusoikeusviraston raportti, josta keskustellaan perusteellisesti, ja keskustelun päätelmät esitetään neuvostolle. Puheenjohtajavaltio Ruotsi aikoo myös tuoda ihmiskaupan ja lasten seksuaalisen hyväksikäytön esiin ensisijaisina kysymyksinä Tukholman ohjelmassa, jonka aiomme hyväksyä joulukuun huippukokouksessa.
<SPEAKER ID="259" NAME="Anna Hedh" LANGUAGE="SV">
Kiitos paljon, arvoisa ministeri. Tiedän, että tämä kysymys on erittäin tärkeä. Me olemme Ruotsissa viime vuosina ajaneet tätä asiaa eteenpäin, aivan kuten EU:kin. Haluaisin vain huomauttaa, että mielestäni on hyvin sääli, että Euroopan parlamentin jäsenet eivät voi osallistua 19.-20. lokakuuta pidettävään kokoukseen, koska olemme silloin täällä Strasbourgissa, emmekä voi samaan aikaan osallistua Brysselissä tähän tärkeään kokoukseen. Se on ikävää, mutta tämä on tilanne.
<P>
Tiedän myös, että puheenjohtajavaltio Ruotsi on sanonut haluavansa ottaa lasten hyväksikäytön esiin matkailun yhteydessä. Tarkoituksena oli tehdä tämä 20. marraskuuta pidettävässä konferenssissa, jossa pysyvä hallitusten työryhmä L'Europe de l'Enfance kokoontuu, mutta olen nyt kuullut, että puheenjohtajavaltio ei aio ottaa tätä kysymystä esille. Mistä tämä johtuu? Aiotteko ottaa sen esille jossain toisessa yhteydessä?
<SPEAKER ID="260" NAME="Cecilia Malmström" LANGUAGE="SV">
Arvoisa puhemies, kiitän teitä, jäsen Hedh. Tiedän, että Anna Hedh on hyvin omistautunut näille kysymyksille.
<P>
On erittäin valitettavaa, että Brysselissä pidettävä kokous osuu päällekkäin täysistunnon kanssa. Syy päällekkäisyyteen on se, että näin ministerikokous pidetään yhtä aikaa EU:n ihmiskaupan vastaisen päivän kanssa. Tästä syystä ajankohdat osuvat päällekkäin. Se on todella valitettavaa.
<P>
Jäsen Hedhin toiseen kysymykseen siitä, miksi kysymys on jätetty pois, vastaan, että en ollut tietoinen tästä. Minun täytyy tarkistaa tämä ja palata asiaan ja mahdollisesti toimittaa vastaus Anna Hedhille.
<SPEAKER ID="261" NAME="Elizabeth Lynne" AFFILIATION="ALDE">
(EN) Paljon kiitoksia vastauksestanne. Minustakin on hyvin ikävää, että kokous pidetään juuri, kun me olemme Strasbourgissa. Voisitteko kuitenkin varmistaa, että ministerikokouksen asialistalla korostetaan Euroopan neuvoston yleissopimusta ihmiskaupan vastaisesta toiminnasta? Monet jäsenvaltiot eivät edelleenkään ole allekirjoittaneet sitä, ja eräät jäsenvaltiot - myös Ruotsi - eivät ole ratifioineet sitä. Sen vuoksi on mielestäni hyvin tärkeää varmistaa, että sitä korostetaan ministerikokouksen asialistalla, jotta ihmiskaupan vastaisesta toiminnasta tulee todellisuutta. Keinot ovat olemassa. Meidän on todella käytettävä niitä.
<SPEAKER ID="262" NAME="Cecilia Malmström" LANGUAGE="EN">
Kyllä, jäsen Lynne, kiinnitän järjestäjien huomiota tähän.
<P>

<P>
Aihe: Viesti FAO:n korkean tason kokoukselle
<P>
Millaisen viestin neuvosto aikoo EU:n puolesta antaa YK:n elintarvike- ja maatalousjärjestön FAO:n tulevassa kokouksessa?
<SPEAKER ID="264" NAME="Cecilia Malmström">
neuvoston puheenjohtaja. - (SV) Arvoisa puhemies, me käsittelemme tosiaan monia erilaisia aiheita.
<P>
YK:n FAO-konferenssi alkaa 18. marraskuuta. Yksi tärkeimmistä sen esityslistalla olevista aiheista on FAO:n uudistus. Uudistusprosessi perustuu kaikkien FAO:n jäsenien vuonna 2008 hyväksymään toimintasuunnitelmaan. Toimintasuunnitelma käsittää monia erityyppisiä uudistuksia. Esimerkiksi FAO:n tulevat toimet päätetään tulosperusteisella hallintojärjestelmällä, joka lisää niukkojen resurssien osoittamisen ja käytön tehokkuutta. Odotamme uudistusprosessilta myös pitkän aikavälin vaikutuksia FAO:n työhön sen henkilöstöä ja paikallistoimistoja koskevissa kysymyksissä. Konferenssissa käsitellään myös FAO:n perussääntöön tehtäviin muutoksiin ja maailman elintarviketurvakomitean CFS:n uudistuksiin liittyviä kysymyksiä.
<P>
Tämä uudistus on merkittävä, koska se liittyy maataloutta, elintarviketurvaa ja elintarvikehuoltoa koskevan maailmanlaajuisen kumppanuuden perustamiseen. Jotta näistä kysymyksistä voidaan keskustella poliittisella tasolla, FAO järjestää Roomassa 16.-18. marraskuuta elintarviketurvaa koskevan huippukokouksen. Puheenjohtajavaltio on huippukokouksessa edustettuna, ja me esitämme siellä julistuksen, joka perustuu osittain neuvoston elintarviketurvaa koskeviin päätelmiin, jotka hyväksytään FAO:n konferenssissa.
<P>
11. marraskuuta 2008 tekemissään FAO:ta koskevissa päätelmissä neuvosto myönsi, että nykyinen elintarvikekriisi edellyttää maailmanlaajuiselta yhteisöltä yhteistä yhtenäistä ja koordinoitua vastausta, jota kansalaisyhteiskunta ja yksityissektori tukevat. Tätä varten EU:n olisi tuettava maataloutta ja elintarvikkeita koskevaa maailmanlaajuista kumppanuutta EU:n vuosituhattavoitteita koskevan toimintasuunnitelman mukaisesti. Eurooppa-neuvosto suhtautui tähän myönteisesti kesäkuussa 2008.
<P>
Lisäksi neuvosto ilmaisi päätelmissään tyytyväisyytensä FAO:n meneillään olevaan uudistukseen, jota kaikki järjestön jäsenvaltiot toteuttavat rakentavasti konferenssin komitean puitteissa. Tässä valossa puheenjohtajavaltio katsoo, että huippukokouksella olisi oltava selvä poliittinen tavoite ja että sillä tulisi käynnistää uusi maailman elintarviketurvan hallinnointijärjestelmä, jossa nuorennetulla ja vahvistetulla CFS:llä on johtava rooli.
<P>
Puheenjohtajavaltion mielestä on erittäin tärkeää, että tässä huippukokouksessa luodaan eteenpäin suuntautuva ja toimintaan perustuva järjestelmä, joka kykenee vastaamaan nykyiseen elintarvikekriisiin ja tehostamaan ponnistuksia ensimmäisen vuosituhattavoitteen - äärimmäisen köyhyyden ja nälän poistamisen - saavuttamiseksi. CFS:n uudistaminen ja laaja sitoutuminen maailmanlaajuiseen kumppanuuteen ovat erittäin tärkeitä seikkoja tämän saavuttamiseksi.
<P>
Puheenjohtajavaltio katsoo, että huippukokouksella olisi oltava tämä selvä poliittinen tavoite, käynnistää uusi maailman elintarvikehuollon hallinnointijärjestelmä, jossa nuorennetulla ja vahvistetulla CFS:llä on johtava rooli. Toiminnallisella tasolla puheenjohtajavaltio katsoo, että huippukokouksessa on luotava eteenpäin suuntautuva ja toimintaan perustuva järjestelmä, joka kykenee vastaamaan nykyiseen elintarvikekriisiin ja tehostamaan ponnistuksia vuosituhattavoitteiden saavuttamiseksi.
<SPEAKER ID="265" NAME="Mairead McGuinness" AFFILIATION="PPE">
(EN) Kiitos perusteellisesta vastauksesta. Haluaisin kysyä hieman tarkemmin, mikä on puheenjohtajavaltio Ruotsin asenne yhteisen maatalouspolitiikan rooliin tuettaessa maailmanlaajuisen elintarviketurvan suunnitelmaa ja pyrkimystä siihen? Millainen rooli politiikallamme voi mielestänne olla siinä? Onko teistä tärkeää, että meillä on Euroopan unionissa yhteinen politiikka, kun otetaan huomioon huolemme maailmanlaajuisesta elintarviketurvasta?
<SPEAKER ID="266" NAME="Cecilia Malmström" LANGUAGE="EN">
Emme ole neuvostossa keskustelleet tästä tämän nimenomaisen konferenssin yhteydessä, mutta on selvää, että yhteisellä maatalouspolitiikalla voi olla merkitystä ja että sillä voi, kun keskustelemme siitä tulevaisuudessa, myös olla yhä merkittävämpi rooli köyhempien valtioiden auttamisessa osallistumaan yhteismarkkinoille sekä nykyisen vakavan kriisin lieventämisessä ja poistamisessa.
<P>
Tässä olemme onnistuneet. Nyt tilanne maailmassa näyttää hieman paremmalta. Lähes kaikilta markkinoilta tulee myönteisiä raportteja. Tämä on erinomaista, ja haluaisin harkita vielä hetken aikaa, miten me käsittelemme näitä konflikteja tulevaisuudessa ja miten voimme käyttää hieman uudistettua yhteistä maatalouspolitiikkaa auttaaksemme näitä köyhiä valtioita ja välttääksemme samanlaisen tilanteen.
<SPEAKER ID="267" NAME="Marian Harkin" AFFILIATION="ALDE">
(EN) Keskustelemme maailmanlaajuisesta elintarviketurvasta, mutta haluaisin mainita lyhyesti EU:n elintarviketurvan. Mielestäni EU:n elintarviketurva riippuu EU:n elintarviketuotannosta. AGRI-valiokunnan ALDE-ryhmällä oli juuri tänään tapaaminen komission jäsen Fischer Boelin kanssa, ja keskustelimme nimenomaan tästä kysymyksestä ja YMP:n tulevaisuudesta etenkin vuoden 2013 jälkeen sekä muun muassa siitä, että budjettia saatetaan supistaa. Tällä on todella vakavia seurauksia EU:n elintarviketuotannolle.
<P>
Tiedän, että tämä on vain osa sitä laajempaa keskustelua, jota tänä iltana käymme, mutta asia on silti äärimmäisen tärkeä maataloudessa toimiville. Olette jo vastannut, mutta jos teillä on asiasta puheenjohtajavaltio Ruotsin osalta lisänäkemyksiä, kuulisin niitä mielelläni.
<SPEAKER ID="268" NAME="Cecilia Malmström" LANGUAGE="EN">
Tämä on monitahoinen ja hyvin laaja keskustelu. Se koskee itse konferenssia, mutta asia on luonnollisesti paljon kauaskantoisempi. Me emme aio oikeastaan käynnistää kyseisiä keskusteluja. Olemme odottaneet, että saisimme komissiolta tiedonannon tulevasta budjetista. Jo aiemmin oli luvattu - kuten neuvostossa jo vuonna 2004 sovittiin - että talousarvion tulot ja menot tarkistettaisiin perusteellisesti, luonnollisesti myös YMP, joka muodostaa hyvin suuren osan talousarviosta. Tämä tiedonanto on viivästynyt - nyt kuuluu huhuja, joiden mukaan se annetaan vuoden loppuun mennessä. Jos näin tapahtuu, puheenjohtajavaltio Ruotsi aikoo käydä siitä ensimmäisen keskustelun jäsenvaltioiden kanssa, mutta Espanjan tehtävä seuraavana puheenjohtajavaltiona on aloittaa toden teolla näitä kysymyksiä koskeva työskentely. Näin ollen en voi tällä hetkellä vastata teille tarkemmin.
<P>

<P>
Aihe: Vakaus- ja kasvusopimus
<P>
Kesäkuussa kokoontunut Eurooppa-neuvosto vahvisti sitoumuksensa terveen julkisen talouden edistämiseen sekä vakaus- ja kasvusopimukseen. Kuitenkin jopa 20 jäsenvaltion odotetaan liittyvän liiallisia alijäämiä koskevaan menettelyyn vuoden loppuun mennessä. Millaisia aloitteita puheenjohtajavaltio aikoo tehdä, jotta vakaussopimuksen täytäntöönpano toteutuu asianmukaisella ja vastuullisella tavalla puheenjohtajavaltion tavoitteiden mukaisesti ja millaisia ongelmakohtia se on havainnut tähän mennessä sopimuksen asianmukaisessa täytäntöönpanossa? Katsooko se, että talouskriisin vuoksi sopimusta olisi tarkistettava uudestaan vai onko vuonna 2005 toteutettu uudistus riittävä siten, että sopimusta voidaan noudattaa tuloksellisesti nykyisissä olosuhteissa? Millaista strategiaa se kannattaa julkisesta vajeesta irti pääsemiseksi ja sen vähentämiseksi, ja mikä olisi kyseisen strategian täytäntöönpanon aikataulu? Katsooko se, että vuonna 2010 olisi panostettava julkisen talouden vakauttamiseen ja kurinalaisuuteen, vai katsooko se pikemmin, että olisi syytä säilyttää kohtuullinen joustavuus julkistaloudessa etenkin, kun otetaan huomioon ennustukset työllisyyden supistumisesta?
<SPEAKER ID="270" NAME="Cecilia Malmström" LANGUAGE="SV">
Tästä kysymyksestähän keskusteltiin jo aiemmin tänään. Nykyisessä kriisissä viranomaiset ovat toteuttaneet poikkeuksellisia toimenpiteitä niin rahapolitiikassa kuin budjettituen suhteen. Nämä toimet olivat tarpeellisia ja asianmukaisia, ja niillä oli tärkeä merkitys vielä vakavamman kriisin välttämisessä, talouden vakauttamisessa ja dramaattisen laskusuhdanteen ehkäisemisessä. Talous- ja rahoitustilanteen vakautuminen ei kuitenkaan merkitse sitä, että taantuma on ohi. Meidän on oltava äärimmäisen varovaisia ja varmistettava, että tulevassa politiikassamme yhdistyvät tarvittava tuki elpymiselle - jonka toivomme alkavan - ja vastuullinen asenne julkisen rahoituksen kestävyyteen keskipitkällä ja pitkällä aikavälillä.
<P>
Juuri näiden kahden tavoitteen tasapainottamisen tarpeen vuoksi vuonna 2005 toteutetussa sopimuksen tarkistuksessa hyväksytty joustavuus on niin järkevää. Taloudellisesti vaikeina aikoina viranomaisten on toteutettava taloustoiminnan edistämiseksi tarvittavia toimia. Kun elpyminen on lähtenyt vauhtiin ja etenee omalla painollaan, meidän on kuitenkin varmistettava, että julkinen taloutemme on kestävää, ja laadittava uskottavia suunnitelmia talouden vakauttamiseksi.
<P>
Koska olosuhteet vaihtelevat huomattavasti jäsenvaltiosta toiseen, vaihtelevat myös finanssipoliittisten kannustimien ja rahapoliittisten toimien lopettamisen aikataulut. Tämä heijastuu monissa yksittäisiin jäsenvaltioihin kohdistettavissa liiallisia alijäämiä koskevissa menettelyissä, mutta sitä on koordinoitava ja sen on säilyttävä vakaus- ja kasvusopimuksen yleisen kehyksen mukaisena. Näin ollen puheenjohtajavaltio suunnittelee Ecofin-neuvostossa käytävän syksyllä keskusteluja asianmukaisista vetäytymisstrategioista sekä niiden koordinoinnista.
<P>
Odotan, että näiden keskustelujen avulla päästään selvään sopimukseen kunnianhimoisesta ja oikea-aikaisesta vakauttamisesta kussakin jäsenvaltiossa kestävyyden takaamiseksi pitkällä aikavälillä.
<SPEAKER ID="271" NAME="Marietta Giannakou" LANGUAGE="EL">
Arvoisa ministeri, kiitos erittäin selkeästä vastauksestanne. Luotan teidän keskittyvän erityisesti siihen, olisiko meidän vaadittava julkisen talouden parantamista vuonna 2010 vai pitäisikö olla jokin keino, jolla myönnetään jatkoaikoja tai lykkäyksiä, sillä tämä on seikka, josta unioni ei tähän asti ole toimissaan hyötynyt.
<SPEAKER ID="272" NAME="Cecilia Malmström" LANGUAGE="SV">
Tähän kysymykseen on hyvin vaikea vastata. Ensi viikon G20-huippukokouksessa käynnistämme alustavan keskustelun vetäytymisstrategioista. On kuitenkin selvää, että olosuhteet eri jäsenvaltioissa vaihtelevat suuresti, ja siksi aikataulut voivat olla hieman erilaisia. Toivon, että voimme aloittaa tämän prosessin varsin pian, mutta se riippuu myös siitä, miten taloustilanne kehittyy. Tunnelin päässä näkyy valoa, uskomme, että pahin on ohi, ja siksi meidän on tarkasteltava lähemmin ajatusta vetäytymisstrategiasta. Jos emme toteuta sitä asteittain, työttömyyden kasvu, julkisen sektorin säästöt ja inflaation vaara koettelevat yhteiskuntiemme haavoittuvimmassa asemassa olevia jäseniä. Tällä hetkellä on kuitenkin hieman liian aikaista sanoa, milloin oikea aika tulee eri jäsenvaltioissa.
<P>

<P>
Aihe: EU:n toimenpiteet työttömyyden torjumiseksi
<P>
Äskettäisessä Eurobarometrin kyselyssä kävi ilmi, että 72 prosenttia EU:n kansalaisista pitää Euroopan unionia positiivisena tekijänä uusien työpaikkojen luomisessa ja työttömyyden torjunnassa, kun taas vain vähän yli kolmannes kyselyyn vastanneista oli kuullut EU:n välineistä torjua työttömyyttä, kuten Euroopan sosiaalirahasto ja Euroopan globalisaatiorahasto. Onko näiden avainvälineiden tunnetuksi tekemiseksi työskennelty tarpeeksi?
<SPEAKER ID="274" NAME="Cecilia Malmström" LANGUAGE="SV">
Arvoisa puhemies, neuvosto yhtyy jäsenen ilmaisemaan huoleen tuoreesta Eurobarometri-kyselystä, jossa selvitettiin tietoisuutta Euroopan sosiaalirahaston ja EU:n globalisaatiorahaston kaltaisista merkittävistä EU:n välineistä työttömyyden torjumiseksi. Sekä demokratian että legitiimiyden kannalta on tärkeää kertoa kansalaisille siitä, mitä EU tekee.
<P>
Neuvosto pitää Euroopan sosiaalirahastoa ja EU:n globalisaatiorahastoa hyvin tärkeinä, ja haluamme, että niitä käytetään tehokkaasti työttömyyden torjumiseksi. Nämä kaksi rahastoa ovat tärkeitä rahoitusvälineitä nykyisen taantuman torjumiseksi ja työllisyyden lisäämiseksi, sillä niillä otetaan käyttöön yhdennettyjä joustoturvastrategioita ja taataan osaamisen kehittäminen ja nykyistä parempi sovittaminen olemassa oleviin tarpeisiin. Neuvosto ilmaisi tämän joulukuussa 2008, kun se antoi tukensa sille, että Euroopan sosiaalirahasto toteuttaisi nopeasti täydentäviä toimenpiteitä työllisyyden tukemiseksi. Neuvosto ilmoitti myös EU:n globalisaatiorahaston menettelyjen parannuksista. Tästä syystä alkuperäistä asetusta tarkistettiin, jotta rahasto voisi toimia tehokkaammin sellaisten työntekijöiden tukemiseksi, jotka ovat menettäneet työpaikkansa paitsi globalisaation seurauksena myös väliaikaisesti rahoitus- ja taloustaantuman vuoksi. On kuitenkin syytä huomauttaa, että näiden rahastojen käyttäminen sekä asianmukainen tiedotus- ja julkisuustoiminta ovat jäsenvaltioille ja komissiolle kuuluvia asioita. Euroopan sosiaalirahaston osalta jäsenvaltioiden on toimitettava tietoja aloitteista ja yhteisrahoitteisista ohjelmista yhteisön roolin ja rahastojen antaman avun korostamiseksi. Haluan tässä yhteydessä mainita komission vuonna 2005 käynnistämän Euroopan avoimuusaloitteen. Yksi aloitteen tärkeimpiä tavoitteita on parantaa yleisölle annettavaa tiedotusta käytettävissä olevista EU:n varoista julkaisemalla EU:n koheesiopolitiikan puitteissa annettujen suorien tukien saajien nimet.
<P>
EU:n globalisaatiorahaston osalta jäsenvaltioiden olisi toimitettava tietoja rahoitetuista toimista. Samalla muistutan teitä siitä, että globalisaatiorahasto perustettiin suhteellisen vähän aikaa sitten. Tietämyksen puute saattaa johtua siitä, että toistaiseksi tämä rahasto on antanut apua suhteellisen harvoissa tapauksissa.
<SPEAKER ID="275" NAME="Seán Kelly" AFFILIATION="PPE">
- (EN) Suuret kiitokset hyvin tiiviistä vastauksestanne. Minulla on vielä yksi toinen kysymys. Ymmärtääkseni neuvostossa vastustetaan voimakkaasti ehdotusta Euroopan sosiaalirahaston varojen maksujen aikaistamisesta ja rahoituksen kattamisesta sataprosenttisesti seuraavien kahden vuoden aikana. Jos tämä vastustava kanta voittaa, voiko neuvosto ehdottaa jotain esitetyistä vaihtoehdoista Euroopan talouden elvytyssuunnitelman liikevoiman säilyttämiseksi?
<SPEAKER ID="276" NAME="Cecilia Malmström" LANGUAGE="EN">
Kyllä, olemme tosiaan keskustelleet tästä neuvostossa useaan otteeseen. Vallalla on varsin yksimielinen näkemys, jonka mukaan hankkeen laadun vuoksi siihen tulisi sisältyä myös kansallista rahoitusta. Sen vuoksi ehdotuksella sen poistamisesta ei ole kannatusta neuvostossa.
<P>
Olemme kuitenkin tietoisia tilanteesta ja ongelmista. Olemme pyytäneet komissiota esittämään vaihtoehtoisen ehdotuksen. Otin asian esille siitä vastaavan komission jäsenen Sameckin kanssa vain kaksi päivää sitten. Komissio laatii tällaista ehdotusta ja esittää sen mahdollisimman pian.
<SPEAKER ID="277" NAME="Silvia-Adriana Ţicău" AFFILIATION="S&amp;D">
(RO) Olen pahoillani siitä, että neuvosto ei anna tarvittavaa tukea 100-prosenttisen rahoituksen muodossa nyt, kun keskustelemme Euroopan sosiaalirahaston roolista työttömyyden vähentämisessä etenkin nykyisen kriisin aikana. Huomautan myös, että nykyisessä talouskriisissä työttömyys kasvaa etenkin terästehtaissa ja telakoilla, ja työntekijöiden varsinaisen irtisanomisen lisäksi esiintyy myös rakenteellista työttömyyttä. Kun otetaan huomioon tarve investoida ja turvata Euroopan unionin talouden kilpailukyky myös tulevaisuudessa, haluaisin kysyä teiltä seuraavaa: mitä toimenpiteitä aiotte toteuttaa helpottaaksenne Euroopan sosiaalirahaston ja Euroopan globalisaatiorahaston varojen käyttöä taloudellisissa vaikeuksissa olevien teollisuudenalojen tukemiseksi?
<SPEAKER ID="278" NAME="Cecilia Malmström" LANGUAGE="EN">
Kuten sanoin, olemme pyytäneet komissiota esittämään vaihtoehtoisia ehdotuksia siitä, miten tätä nimenomaista sosiaalirahastoa voidaan käyttää tässä tilanteessa, jossa, kuten totesitte, monet ihmiset kaikkialla Euroopassa ovat ilman työtä, ja toivomme, että komissio esittää tällaisen ehdotuksen kohtuullisen pian.
<P>
Teemme kuitenkin myös paljon muuta työttömyyden torjumiseksi; tämä on luonnollisesti jäsenvaltioiden vastuulle kuuluva asia, mutta meillä on myös kollektiivinen velvollisuus yrittää koordinoida, edistää sisämarkkinoiden loppuunsaattamista, poistaa esteitä, saada palveludirektiivi toimimaan tammikuun 1. päivästä alkaen, vähentää byrokratiaa ja kannustaa ihmisiä työllistettävyyteen samalla, kun heille annetaan resursseja viedä opintonsa päätökseen tai aloittaa toisensuuntaiset opinnot.
<P>
Työttömyyttä käsitellään myös lokakuussa pidettävässä Ecofin-neuvoston epävirallisessa kokouksessa, jonka esityslistalla työttömyys on yksi tärkeimmistä aiheista. Sen keskustelun valossa, jota tiedän käytävän paitsi Euroopan parlamentissa myös lähes kaikissa neuvoston kokoonpanoissa Lissabonin strategian tulevaisuudesta, käsiteltäviä aiheita on paljon.
<P>
Sosiaalirahasto on siis vain yksi väline työttömyyden torjumiseksi. Sitä voidaan parantaa, ja sitä voidaan käyttää laajemmin, jotta yleisölle näytetään, että sitä käytetään luultavasti nykyistä paremmin. Se on kuitenkin vain yksi elementti niiden hyvin monien välineiden joukossa, joita meillä on ja joita meidän on käytettävä työttömyyden torjumiseksi.
<P>

<P>
Aihe: Tšetšeniaa koskevat tiedot
<P>
Ihmisoikeusjärjestö Memorial sulki toimistonsa Tšetšeniassa ihmisoikeus- ja rauhanaktivistin Natalia Estemirovan murhan jälkeen. Mihin toimiin neuvosto on ryhtynyt sen mahdollistamiseksi, että ihmisoikeustilanteen tarkkailu maassa jatkuu? Mitä mieltä neuvosto on ajatuksesta avata Groznyissa tai Tšetšenian välittömässä läheisyydessä EU:n edustusto, joka ottaisi kyseisen tehtävän vastuulleen, tai ainakin lähettää maahan valtuuskunta joksikin aikaa?
<SPEAKER ID="280" NAME="Cecilia Malmström" LANGUAGE="SV">
Arvoisa puhemies, heti kuultuaan Natalia Estemirovan murhasta puheenjohtajavaltio antoi lausunnon, jossa se tuomitsi murhan ja ilmaisi syvän osanottonsa hänen perheelleen ja kollegoilleen Memorial-ihmisoikeusjärjestössä. Kehotimme myös Venäjän viranomaisia tutkimaan murhan nopeasti ja perusteellisesti ja saattamaan tekijät oikeuden eteen.
<P>
Voin vakuuttaa Bernd Posseltille, että neuvosto seuraa edelleen Tšetšenian tilannetta hyvin tarkasti, ja kiinnitämme erityistä huomiota ihmisoikeuksiin ja niiden puolustajien tilanteeseen. Neuvosto on kehottanut Venäjän viranomaisia useaan otteeseen tekemään kaiken voitavansa näiden ihmisten suojelemiseksi Venäjällä yleismaailmallisesti tunnustetun ihmisoikeuksien puolustajista annetun YK:n julistuksen mukaisesti. Painotan, että EU on jo läsnä Tšetšeniassa komission tukihankkeiden, EU:n jäsenvaltioiden Moskovan-lähetystöjen diplomaattien ja säännöllisten Tšetšeniaan tehtävien vierailujen avulla.
<P>
Neuvosto korostaa, kuinka tärkeinä se pitää Bernd Posseltin kysymyksiä ja että se on huolissaan Tšetšenian ihmisoikeustilanteesta, mutta mielestämme tällä hetkellä ei ole erityistä tarvetta perustaa toimistoa tai lähettää valtuuskuntaa, kuten hän on ehdottanut. Euroopan unioni on alueella läsnä, ja aiomme seurata edelleen ihmisoikeuksien, oikeusvaltioperiaatteen ja demokraattisten periaatteiden kunnioittamista Tšetšeniassa sekä puuttua näihin kysymyksiin tarvittaessa.
<SPEAKER ID="281" NAME="Bernd Posselt" AFFILIATION="PPE">
(DE) Kiitos, ministeri Malmström. Tämä on ensimmäinen kunnollinen vastaus, jonka olen neuvostolta tästä asiasta saanut. Kiitos.
<P>
Minulla on kuitenkin lyhyt lisäkysymys: aikooko neuvosto käsitellä Tšetšenian kysymystä uudelleen Ruotsin puheenjohtajakaudella, koska Venäjän johto on antanut useita ilmoituksia muutoksista? Näiden ilmoitusten on kuitenkin johdettava myös toimiin, mutta niitä ei ole näkynyt, ja siksi pyydän teitä tiedottamaan meille tästä asiasta uudelleen ennen sopimusneuvotteluja. Aiomme käsitellä tätä asiaa ajankohtaisista aiheista käytävässä keskustelussa huomenna.
<SPEAKER ID="282" NAME="Cecilia Malmström" LANGUAGE="SV">
Arvoisa puhemies, kyllä, me otamme jatkuvasti esiin ihmisoikeuskysymyksiä Venäjän kanssa käymässämme vuoropuhelussa, ja ihmisoikeudet ovat syksyn aikana toivottavasti järjestettävän EU:n ja Venäjän huippukokouksen asialistalla.
<P>

<P>
Aihe: Turkin hallituksen antama lupa etsiä hiilivetyjä EU:n jäsenvaltioiden yksinoikeudelliselta talousvyöhykkeeltä
<P>
Turkin hallitus antoi päätöksellään luvan TPAO-öljy-yhtiölle suorittaa tutkimuksia hiilivetyjen löytämiseksi alueilla, jotka sijaitsevat Kreikan ja Turkin yksinoikeudellisilla talousvyöhykkeillä. Kyseiset toimenpiteet ovat jatkoa aikaisemmille uhkauksille, joita Turkki on esittänyt Kyprokselle, jotta viimeksi mainittu ei ryhtyisi hyödyntämään yksinoikeudellista talousvyöhykettä, minkä vuoksi Kyproksen on täytynyt käyttää veto-oikeutta energiaa koskevan neuvotteluluvun avaamisen osalta. Kun otetaan huomioon, että Turkin hallituksen edellä mainittu päätös saattaa aiheuttaa räjähdysalttiin tilanteen Turkin ja Euroopan unionin jäsenvaltioiden välisiin suhteisiin, kysyn neuvostolta seuraavaa:
<P>
Millaisiin välittömiin toimiin se aikoo ryhtyä, jotta Turkin hallitus kumoaisi päätöksensä, joka koskee hiilivetyjen etsintää EU:n jäsenvaltioiden yksinoikeudellisella talousvyöhykkeellä? Mihin toimiin se on ryhtynyt, jotta Turkki panisi Ankaran sopimuksen lisäpöytäkirjan täytäntöön myös Kyproksen osalta ja tunnustaisi Kyproksen oikeuden yksinoikeudelliseen talousvyöhykkeeseen? Milloin Turkin odotetaan hyväksyvän merioikeusyleissopimuksen, joka on osa yhteisön säännöstöä?
<SPEAKER ID="284" NAME="Cecilia Malmström" LANGUAGE="SV">
Arvoisa puhemies, neuvosto on tietoinen parlamentin jäsenen mainitsemista tapahtumista. Mitä tulee Turkin suhteisiin tämän alueen valtioihin, Turkilla - kuten kaikilla muillakin valtioilla - on velvollisuus toimia hyvien naapuruussuhteiden ja rauhanomaisen riitojenratkaisun edistämiseksi. Se on YK:n peruskirjan olennainen sisältö.
<P>
Se on myös EU:n jäsenyyden tärkeä edellytys. Turkin EU:n kanssa käymien neuvottelujen ja niihin liittyvien neuvoston päätelmien yhteydessä EU on kehottanut Turkkia välttämään kaikenlaisia uhkia, konfliktilähteitä tai toimia, jotka saattavat vahingoittaa hyviä naapuruussuhteita ja rauhanomaista riitojenratkaisuprosessia. Lisäksi EU on moneen kertaan painottanut, kuinka tärkeää on edistyä Turkin ja kaikkien EU:n jäsenvaltioiden, myös Kyproksen tasavallan, kahdenvälisten suhteiden normalisoinnissa, ja korostanut kaikkien EU:n jäsenvaltioiden suvereeneja oikeuksia.
<P>
Lisäpöytäkirjan suhteen unionin kanta on erittäin selvä. Turkin velvollisuutena on panna se täytäntöön kaikilta osin ja syrjimättömästi. EU tuo kaikkia näitä kysymyksiä järjestelmällisesti esiin, viimeksi Tukholmassa heinäkuussa pidetyssä EU:n troikan ja Turkin välisessä ministerikokouksessa sekä assosiaationeuvostossa toukokuussa. Voin vakuuttaa jäsenelle, että neuvosto pitää näitä kysymyksiä erittäin tärkeinä ja että aiomme seurata edelleen tilanteen kehittymistä hyvin tarkoin.
<SPEAKER ID="285" NAME="Nikolaos Chountis" AFFILIATION="GUE/NGL">
(EL) Arvoisa ministeri, arvostan valmiuttanne ja päättäväisyyttänne antaa selviä vastauksia kysymyksiimme.
<P>
Haluaisin vain sanoa, että keskustelemme Nabucco-kaasuputkesta parlamentissa huomenna, ja muistuttaa teitä siitä, että Turkin pääministeri uhkasi tammikuussa 2009 Brysseliä sanomalla, että Turkki harkitsisi uudelleen tukeansa maakaasuputken rakentamiselle, jos neuvotteluja energiaa koskevan neuvotteluluvun avaamisesta ei jatketa.
<P>
Kuten tiedätte, Kypros on veto-oikeudellaan estänyt tämän luvun avaamisen, koska Turkki on esittänyt sille uhkauksia, jotta se ei hyödyntäisi yksinoikeudellista talousvyöhykettään.
<P>
Koska kysymys yksinoikeudellisista talousvyöhykkeistä näin ollen on äärimmäisen tärkeä ja saattaa aiheuttaa ongelmia monille EU:n politiikanaloille, kysyn teiltä uudelleen, mihin toimiin neuvosto aikoo ryhtyä varmistaakseen, että Turkki tunnustaa Kyproksen oikeuden yksinoikeudelliseen talousvyöhykkeeseen?
<SPEAKER ID="286" NAME="Cecilia Malmström" LANGUAGE="SV">
Arvoisa puhemies, sekä neuvosto että komissio ovat huomanneet tämän, ja me seuraamme asiaa tiiviisti. Aiomme kaikessa toiminnassamme Turkin kanssa korostaa edelleen tätä kysymystä ja hyvien naapuruussuhteiden merkitystä. Seuraava tilaisuus tähän tarjoutuu ulkoministeritroikan kokouksessa marraskuussa. Toivon, että jäsenen mainitseman kaltaiset välikohtaukset voidaan välttää.
<P>
Neuvoston eri kokoonpanot tutkivat parhaillaan energiaa koskevaa neuvottelulukua, ja sitä koskevat keskustelut ovat käynnissä. On hieman liian aikaista ilmoittaa tämän analyysin tuloksia, ja kuten jäsen tietää, jokainen tämän prosessin askel edellyttää yksimielisyyttä neuvostossa.
<P>

<P>
Aihe: EU:n Burman-politiikka
<P>
Voiko neuvosto antaa julkilausuman Euroopan unionin Burman-politiikasta ja hahmotella, mitä toimia EU toteuttaa myötävaikuttaakseen vuodesta 1990 Burmassa vangittuna olleen Aung San Suu Kyin vapauttamiseen?
<SPEAKER ID="288" NAME="Cecilia Malmström" LANGUAGE="SV">
Arvoisa puhemies, EU on seurannut tiiviisti Aung San Suu Kyin tilannetta aina siitä lähtien, kun hänet vangittiin kaksikymmentä vuotta sitten. Neuvosto on työskennellyt jatkuvasti ja hyvin aktiivisesti hänen puolestaan. Olemme moneen kertaan kehottaneet Burman viranomaisia vapauttamaan hänet.
<P>
Lisäksi neuvosto on tänä aikana toteuttanut monia hyvin konkreettisia toimia. Mainitsen seuraavassa niistä eräitä.
<P>
Elokuussa EU tuomitsi välittömästi Aung San Suu Kyille langetetun tuomion ja häntä vastaan käydyn oikeudenkäynnin, jolla ei ollut oikeudellista perustaa. Kehotimme Burman viranomaisia vapauttamaan hänet välittömästi ja ehdoitta. Neuvosto totesi, että oikeudenkäynti Aung San Suu Kyitä vastaan oli rikos kansallista ja kansainvälistä oikeutta vastaan.
<P>
Lisäksi EU:n korkea edustaja Javier Solana puhui Aung San Suu Kyin puolesta ASEANin ministerikokouksessa ja sitä seuranneessa heinäkuussa pidetyssä ASEANin ja EU:n ministerikonferenssissa, jossa oli läsnä myös Burman edustaja. Myös monet muut tämän kokouksen osanottajat, muun muassa Yhdysvaltojen, Kiinan, Venäjän ja muiden valtioiden edustajat, vaativat painokkaasti Aung San Suu Kyin ja muiden poliittisten vankien vapauttamista.
<P>
EU on Burman erityislähettiläänsä Piero Fassinon kautta myös tukenut hyvin aktiivisesti YK:n ja YK:n erityisneuvonantajan Ibrahim Gambarin toteuttamia toimenpiteitä ja kuullut myös EU:n tärkeitä kumppaneita Aasiassa.
<P>
Burman viranomaiset ovat päättäneet olla piittaamatta Aung San Suu Kyin vangitsemisen vastaisista protesteista ja kehotuksista vapauttaa hänet, joita ovat esittäneet monet valtiot ja organisaatiot, muun muassa YK:n pääsihteeri, ASEANin pääsihteeri sekä monet ASEANin jäsenvaltiot, joihin Burmakin kuuluu.
<P>
Koska Burma ei ole reagoinut, EU on toteuttanut tuomiosta vastuussa oleviin kohdennettuja lisätoimia. Olemme asettaneet oikeuslaitoksen jäseniä ja muita Aung San Suu Kyin vastaisiin toimiin osallistuneita niiden henkilöiden luetteloon, joille ei myönnetä viisumeita ja joiden varat jäädytetään. Olemme laajentaneet luetteloa niistä henkilöistä ja yksiköistä, joihin sovelletaan rajoittavia toimenpiteitä, kattamaan myös Burman hallinnon jäsenten tai heihin sidoksissa olevien henkilöiden omistamien ja hallitsemien yhtiöiden varojen jäädyttämisen.
<P>
Vastaus, josta neuvosto sopi 13. elokuuta, on täysin Euroopan parlamentin lokakuussa 2008 antaman päätöslauselman mukainen. Voin vakuuttaa arvoisalle jäsenelle, että näiden konkreettisten toimien lisäksi EU tehostaa toimintaansa kansainvälisessä yhteisössä ja etenkin samanmielisten kumppanien kanssa Aasiassa Aung San Suu Kyin ja muiden poliittisten vankien vapauttamiseksi välittömästi ja ehdoitta. Tämä on ehdottoman tärkeä ensimmäinen askel kansallisessa sovintoprosessissa, jota tarvitaan, jotta vuoden 2010 vaaleja voidaan pitää vapaina, oikeudenmukaisina ja uskottavina.
<SPEAKER ID="289" NAME="Liam Aylward" AFFILIATION="ALDE">
(EN) Kiitän teitä, arvoisa neuvoston puheenjohtaja, kattavasta vastauksestanne. Tahtoisin kysyä teiltä, mitä toimia Euroopan unioni on toteuttanut tai toteuttaa parhaillaan niiden tuhansien pakolaisten auttamiseksi, jotka ovat paenneet Burman pohjoisosassa sijaitsevasta Shanin osavaltiosta Kiinaan sotilasjuntan ja etnisten vähemmistöjen elokuisten väkivaltaisten yhteenottojen seurauksena.
<SPEAKER ID="290" NAME="Cecilia Malmström" LANGUAGE="EN">
Olen hyvin pahoillani. En usko, että pystyn vastaamaan tähän kysymykseen. Minun täytyy palata tähän myöhemmin. Olen pahoillani.
<P>

<P>
Aihe: EU:n ja Yhdysvaltojen suhteiden lujittaminen
<P>
Voiko neuvosto kertoa, millaisia toimia se toteuttaa Euroopan unionin ja Yhdysvaltojen taloudellisten ja poliittisten suhteiden lujittamiseksi?
<SPEAKER ID="292" NAME="Cecilia Malmström" LANGUAGE="SV">
Arvoisa puhemies, neuvosto pitää EU:n ja Yhdysvaltojen suhteita erittäin tärkeinä. Transatlanttiset suhteet ovat EU:n ulkopolitiikan kulmakivi, ja ne perustuvat yhteisiin demokratian ja ihmisoikeuksien arvoihin ja yhteiseen sitoutumiseen avoimiin ja integroituihin talouksiin. Yhdysvaltojen uusi hallinto on antanut uutta pontta näille suhteille.
<P>
Olemme vakaasti päättäneet jatkaa tätä yhteistyötä. Juuri nyt transatlanttisilta suhteiltamme odotetaan Atlantin molemmin puolin konkreettisia tuloksia. Olen iloinen voidessani sanoa, että EU tekee tiivistä yhteistyötä Yhdysvaltojen kanssa monilla aloilla laajentaakseen strategista kumppanuuttamme ja saadakseen aikaan tuloksia. Jatkamme luonnollisesti tiivistä yhteistyötä monissa alueellisissa aiheissa kuten Afganistania, Pakistania, Irania, Lähi-idän rauhanprosessia, Venäjää ja Länsi-Balkania koskevissa kysymyksissä. Kriisinhallintayhteistyömme on säännöllistä, ja olen iloinen siitä, että Yhdysvallat osallistuu nyt yhteen ETPP:n siviilioperaatioon, nimittäin EULEX-operaatioon Kosovossa.
<P>
Teemme läheistä yhteistyötä ilmastonmuutoskysymyksissä ennen vuoden lopulla pidettävää Kööpenhaminan huippukokousta. Uusi hallinto on asettanut Yhdysvalloille huomattavasti kunnianhimoisemmat tavoitteet tällä alalla. Me olemme tyytyväisiä tähän ja toivomme, että he pystyvät esittämään vastaavia tavoitteita päästöjen vähentämisestä keskipitkällä aikavälillä yhtenä osana sopimusta. Olemme myös jo kauan tehneet yhteistyötä energiakysymyksissä. Katsomme, että tässä on nyt siirryttävä korkeammalle tasolle, ja toivomme voivamme perustaa erityisen EU:n ja Yhdysvaltojen energianeuvoston. Siitä voisi tulla hyvä tehostetun yhteistyön foorumi energiavarmuuden, markkinoiden, kestävyyspolitiikan ja uuden energiateknologian tutkimuksen aloilla.
<P>
Toinen hyvin tärkeä aihe on luonnollisesti rahoitus- ja talouskriisi. Tässä tarvitaan hyvin tiivistä yhteistyötä, jos aiomme palauttaa luottamuksen rahoitusmarkkinoihin ja saada ne toimimaan kunnolla. Kaupan alalla Dohan kierros on vietävä kunnialla päätökseen vuonna 2010. Tämä on tärkeää, jos haluamme edistää talouden elpymistä ja torjua protektionismia. Yhdysvallat on tässä asiassa erittäin keskeisessä asemassa.
<P>
Keskustelemme luonnollisesti näistä aiheista ensi viikon G20-huippukokouksessa. Molemmat puolet ovat osoittaneet kiinnostusta syventää yhteistyötä oikeus- ja sisäasioissa ja lisätä ymmärrystä toistensa sääntely- ja poliittisista kehyksistä. Ilmoitus Guantánamo Bayn sulkemisesta, jossa mainittiin oikeus- ja sisäasioita koskevan transatlanttisen yhteistyön syventäminen, on merkittävä askel tähän suuntaan.
<P>
Ydinaseiden leviämisen estämistä ja aseistariisuntaa koskeva EU:n ja Yhdysvaltojen yhteistyö on saanut uutta pontta, ja Obaman hallinto on pitänyt tätä hyvin tärkeänä. Washington ja Bryssel työskentelevät yhdessä varmistaakseen, että ydinsulkusopimuksen sopimuspuolten tarkistuskonferenssin, täydellisen ydinkoekieltosopimuksen voimaantulon ja aseidenriisuntakonferenssin umpikujan ratkaisemisen kaltaisissa kysymyksissä saavutetaan merkittävää edistystä, jotta voimme saada aikaan sopimuksen, jolla kielletään ydinaseisiin soveltuvan halkeamiskelpoisen materiaalin tuotanto.
<P>
Kiinnostus transatlanttisen poliittisen vuoropuhelun ja kehitysyhteistyötä koskevan yhteistyön tehostamista kohtaan on molemmin puolin suuri. EU ja Yhdysvallat ovat maailman suurimpia kehitysavun antajia, ja siksi on yhteisen etumme mukaista parantaa kehitysyhteistyön alan toimia. Käymme keskusteluja siitä, miten tähän voidaan päästä. Tuleva EU:n ja Yhdysvaltojen huippukokous tarjoaa erinomaisen tilaisuuden keskustella näistä ja muista tärkeistä kysymyksistä korkeimmalla tasolla. Olen erittäin ylpeä siitä, että puheenjohtajavaltiona toimivalle Ruotsille on annettu mahdollisuus johtaa EU:ta huippukokouksessa. Uskomme vakaasti, että huippukokous edistää transatlanttisia suhteita myönteisellä ja rakentavalla tavalla.
<SPEAKER ID="293" NAME="Brian Crowley" AFFILIATION="ALDE">
- (EN) Paljon kiitoksia, arvoisa ministeri. On hienoa nähdä teidät taas täällä, vaikkakin eri ominaisuudessa kuin ennen.
<P>
Katson, että voimme tehdä eniten yhteistyötä kahdessa nimenomaisessa kysymyksessä: ensinnäkin ydinaseiden leviämisen estämisessä, ja toiseksi rahoituskriisin torjumisessa.
<P>
Onko puheenjohtajavaltio Ruotsilla - luonnollisesti neuvoston edustajana - konkreettisia ajatuksia, joita se haluaisi esittää pian pidettävässä Yhdysvaltojen ja EU:n huippukokouksessa, erityisesti niistä näkemyseroista, joita yhtäältä Ranskan ja Yhdistyneen kuningaskunnan ja toisaalta muun Euroopan unionin välillä näyttäisi olevan sovellettavasta rahoitusalan sääntelystä? Yhdysvallat vaikuttaa olevan tässä asiassa lähempänä muita EU:n jäsenvaltioita kuin Ranskan ja Yhdistyneen kuningaskunnan näkemyksiä, jotka Gordon Brown eilen esitti.
<SPEAKER ID="294" NAME="Cecilia Malmström" LANGUAGE="EN">
Keskustelimme tänä aamuna G20-kokouksen valmisteluista. Tiedän, että tiedotusvälineissä keskustellaan erilaisista ehdotuksista, mutta minun on sanottava, että EU:lla on erittäin hyvin koordinoitu kanta. Olemme käyneet keskusteluja valtiovarainministerien kanssa, ja huomenna illalla pidetään valtionpäämiesten ja pääministerien illallinen, jossa koordinointi Pittsburghin kokousta varten saatetaan päätökseen.
<P>
EU on yhtenäinen. Tiedämme mitä haluamme. Meillä on konkreettinen ehdotus, ja hienosäätö tehdään huomenna. Siksi en ole varsinaisesti huolissani tästä, ja olen myös hyvin tyytyväinen, että komission ja komission jäsen Almunian avulla olemme saavuttaneet tämän hyvin harvinaisen vahvan yhtenäisyyden Euroopan unionissa. Nämä ovat ensisijaiset tavoitteemme ja ratkaisumme, joista parhaillaan keskustellaan, ja yritämme tietenkin päästä yhteisymmärrykseen mahdollisimman monista seikoista Yhdysvaltojen hallinnon ja muiden kumppanien kanssa G20-kokouksessa.
<P>
Olemme hyvin iloisia siitä, että ydinaseiden leviämisen estäminen on jälleen asialistalla. Sen esiin ottaminen on ollut hyvän aikaa vaikeaa, ja olemme erittäin tyytyväisiä presidentti Obaman sitoutumiseen tähän kysymykseen. Se vie kuitenkin aikaa. Asiaan liittyy monimutkaisia teknisiä kysymyksiä, ja niiden selvittäminen vie aikaa. Me keskitymme paljolti prosesseihin. Yritämme viedä niitä eteenpäin, mutta en pysty sanomaan teille, kuinka kauan tämä kestää ja mitkä meidän määräaikamme ovat. Se on kuitenkin asialistalla. Olemme hyvin sitoutuneita pääsemään eteenpäin, ja uskon, että myös yhdysvaltalaiset virkaveljemme toivovat sitä.
<SPEAKER ID="295" NAME="Justas Vincas Paleckis" AFFILIATION="S&amp;D">
(EN) Arvoisa neuvoston puheenjohtaja, haluaisin kysyä teiltä EU:n, Yhdysvaltojen ja Venäjän muodostamasta kolmiosta. Kuten tiedämme, Yhdysvallat ja Venäjä ovat käynnistäneet presidentti Obaman aloitteesta hyvin merkittävät ydinaseriisuntaneuvottelut. Miten neuvosto ja Euroopan unioni voivat mielestänne helpottaa näitä ihmiskunnan tulevaisuuden kannalta hyvin tärkeitä neuvotteluja ja antaa panoksensa niihin?
<SPEAKER ID="296" NAME="Cecilia Malmström" LANGUAGE="EN">
Olen hyvin iloinen näistä uutisista. Mielestäni on merkittävä askel, että nuo kaksi valtiota istuvat neuvottelupöytään ja keskustelevat - kuten sanoitte - ihmiskunnan kannalta tärkeistä kysymyksistä, ja voimme vain toivoa, että ne saavuttavat konkreettista edistystä.
<P>
Maaliskuussa 2010 järjestetään maailman ydinturvallisuutta käsittelevä huippukokous, johon myös EU luonnollisesti osallistuu. Se tarjoaa tässä valossa myös hyvän tilaisuuden koordinoida näkökantojamme ja selvittää, miten voimme auttaa tekemään näistä keskusteluista mahdollisimman onnistuneet ja hedelmälliset.
<SPEAKER ID="297" NAME="Puhemies">
(EN) Kysymyksiin, joihin ei ajanpuutteen vuoksi voitu vastata, vastataan kirjallisesti (ks. liite).
