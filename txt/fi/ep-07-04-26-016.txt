<CHAPTER ID="016">
Äänestysselitykset
<SPEAKER ID="233" NAME="Erik Meijer " AFFILIATION="GUE/NGL">
kirjallinen. (NL) Jäsen Pafilis käytti tänä iltapäivänä ryhmäni puolesta puheenvuoron Zimbabwea koskevassa keskustelussa. Tiedän, että hän ja hänen puolueensa Kreikassa haluavat pääasiassa korostaa entisen siirtomaavallan Yhdistyneen kuningaskunnan ja Zimbabwen entisen vapautusliikkeen johtajan, maan nykyisen presidentin Mugaben välistä pitkittynyttä konfliktia. Sitä kuvataan konfliktiksi absoluuttisen pahan ja absoluuttisen hyvän välillä. Suhtaudun kollegani Pafilisin tavoin myönteisesti 1970-luvun kolonialismin vastustajaan Mugabeen, mutta kollegallani ja minulla on hyvin erilainen käsitys nykytilanteesta, kuten olen todennut aiemmissa kiireellisiä asioita koskevissa keskusteluissa. Kannatan maareformia eli sitä, että suurten maanomistajien maa ositetaan pienviljelijöille. Tapa, jolla reformia toteutetaan Zimbabwessa, on kuitenkin johtanut väkivaltaisuuksiin, uhkailuun ja siihen, että ihmiset, varsinkin mustaihoiset viljelijät ja maatyöläiset, pelkäävät henkensä puolesta. Väkivaltaisuudet ovat vähitellen levinneet myös kaupunkeihin. Mugabe ei enää puolusta kansaansa kolonialistiriistäjiä vastaan vaan syöksee heidät kaaokseen, sorron alle ja köyhyyteen. Äänestän Zimbabwea koskevan mietinnön puolesta, koska maan järjestelmä perustuu väkivaltaan ja pelotteluun ja sen toiminta on lopetettava.
