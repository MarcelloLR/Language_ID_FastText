<CHAPTER ID="016">
Käsittelyjärjestys
<SPEAKER ID="026" NAME="Puhemies">
(PL) Puheenjohtajakokouksen työjärjestyksen 137 artiklan mukaisesti torstaina 5. toukokuuta 2011 pidetyssä kokouksessa laatima lopullinen esityslistaluonnos on jaettu. Siihen on ehdotettu seuraavia tarkistuksia:
<P>
[Keskiviikko]:
<P>
Siihen on muutos, jonka esittelee kohta jäsen Speroni. Vapaa ja demokraattinen Eurooppa -ryhmä on ulko-, turvallisuus- ja puolustuspolitiikasta käytävään keskusteluun liittyen pyytänyt, että korkean edustajan ja komission varapuheenjohtajan Syyrian ja Ashrafin leirin tilannetta koskevaan julkilausumaan sisällytetään Egyptin koptikristittyjen yhteisö. Tämä tarkistus koskee keskiviikkona klo 9.00 alkavaa aamuistuntoa, jossa korkea edustaja Ashton on läsnä. Jäsen Speroni esittelee nyt kyseisen tarkistuksen. Kiitos.
<SPEAKER ID="027" NAME="Francesco Enrico Speroni" LANGUAGE="IT">
Arvoisa puhemies, emme halunneet olennaisesti muuttaa - tai paremminkin ehdottaa olennaista muutosta - käsittelyjärjestykseen lisäämällä tai korvaamalla jotain asiakohtaa, vaan pyydämme yksinkertaisesti laajentamaan aihetta, josta varapuheenjohtaja raportoi.
<P>
Me vain pyydämme, että Syyriaa ja Ashrafin leiriä koskevaan aiheeseen lisätään kristittyä vähemmistöä ja ennen kaikkea Egyptin koptikristittyjä koskeva kysymys. Kyse on herkkäluonteisesta alueesta ja aiheesta, joka koskee vähemmistöjen suojelua, minkä vuoksi pyydän kollegojani hyväksymään tämän ehdotuksen.
<SPEAKER ID="028" NAME="Bruno Gollnisch" AFFILIATION="NI">
(FR) Arvoisa puhemies, tuin täysin kyseistä pyyntöä, mutta pyysin teiltä puheenvuoroa puhuakseni tiistain käsittelyjärjestyksestä. En tiedä, voitteko antaa minulle puheenvuoron nyt vai haluatteko antaa sen minulle jäsen Speronin ehdotusta koskevan päätöksen jälkeen.
<SPEAKER ID="029" NAME="Puhemies">
(PL) Meidän on nyt saatettava loppuun alkuperäinen keskustelu keskiviikkoa koskevasta asiasta.
<SPEAKER ID="030" NAME="Mario Mauro" AFFILIATION="PPE">
(IT) Arvoisa puhemies, käytän puheenvuoron tukeakseni jäsen Speronin pyyntöä, minkä teen nimenomaan siksi, että tilanne, jota hallitsevat koptiyhteisöä koskevat yhteenotot, on osoitus riskeistä, joita Egyptissä parhaillaan meneillään oleviin tapahtumiin liittyy.
<P>
Kehotan näin ollen tukemaan tätä pyyntöä ja tukemaan sitä nimenomaan siksi, että kyse ei ole niinkään koptiyhteisön identiteetin osoituksen puolustamisesta, vaan se on pikemminkin osoitus Egyptin monimutkaisesta tilanteesta. Siksi katson, että Euroopan parlamentin on ehdottoman välttämätöntä seurata tilannetta tiiviisti ja ennen kaikkea komission jäsenen Ashtonin julkilausuman avulla.
<SPEAKER ID="031" NAME="Daniel Cohn-Bendit" AFFILIATION="Verts/ALE">
(FR) Arvoisa puhemies, hyvät kuulijat, Egyptin tapahtumat ovat kauhistuttaneet kaikkia. On kuitenkin oltava maltillisia. Unionin ulkoasioiden korkean edustajan Ashtonin kanssa on tarkoitus keskustella kuudesta asiasta. On Syyria ja Ashraf, on Gualtierin mietintö ja Albertinin mietintö; ja niiden lisäksi kysymys EU:sta maailmanlaajuisena toimijana Yhdistyneissä kansakunnissa. Siinä ei todellakaan ole mitään mieltä.
<P>
Mielestäni meidän olisi pyydettävä ulkoasiainvaliokuntaa keskustelemaan Egyptin tilanteesta, myös kaikesta siitä, mitä on tapahtunut vähemmistöjen kesken, laatimaan valiokunta-aloitteinen mietintö, ja sitten yksinkertaisesti käymään kuukautta myöhemmin Egyptiä koskeva keskustelu korkean edustajan Ashtonin kanssa. Tarvitsemme kunnollisen keskustelun siitä, mitä Egyptissä tapahtuu. Jos tähän nyt lisätään kuudes kohta, siitä keskustelee yksi henkilö, ja kaikki muut keskustelevat jostain muusta. Egypti-keskusteluun ei kyllä päästä, jos korkean edustajan Ashtonin kanssa on keskusteltavana kuusi asiaa.
<P>
Siksi ymmärrän liikuttuneisuutenne, mutta ei ole järkevää lisätä tähän enää mitään, kun siitä ei keskiviikkoaamuna kuitenkaan keskustella.
<SPEAKER ID="033" NAME="Bruno Gollnisch" AFFILIATION="NI">
(FR) Arvoisa puhemies, puhun hyvin lyhyesti. Puheenjohtajakokous on suunnitellut huomiseksi tiistaiksi äänestyksen parlamentaarisen koskemattomuuteni mahdollisesta poistamisesta.
<P>
En halua kommentoida asiaa tarkemmin, mutta haluaisin kuitenkin työjärjestyksen osalta sanoa, että olen lievästi sanoen hieman järkyttynyt siitä, että koska mitään keskustelua ei ole aiottu järjestää, en voi esitellä parlamentille näkemystäni edes kahden tai kolmen minuutin verran. Mielestäni sen esittely olisi kyllä hyödyllistä, koska minusta näyttää, että esittelijä on käyttänyt uudelleen samaa perustelua, joka oli ollut viime kerralla perusteluna jäsen Wallisilla, joka oli päätellyt, että parlamentaarinen koskemattomuuteni pitäisi poistaa - asia, jonka tuomioistuin oli tuominnut varsin selvästi.
<P>
(Puhemies keskeytti puhujan.)
<SPEAKER ID="034" NAME="Puhemies">
(PL) Tämä ei ole työjärjestyspuheenvuoro.
<SPEAKER ID="035" NAME="Bruno Gollnisch" AFFILIATION="NI">
(FR) Arvoisa puhemies, vaadin keskustelua, vaadin kahden tai kolmen minuutin puheenaikaa. Se on yksi käsittelyjärjestyksen kohta, sikäli kuin tiedän. Kaksi tai kolme minuuttia, jotta voin puolustaa parlamentin jäsenen kunniaa, se on kaikki mitä pyydän. Onko mahdollista, että tämä parlamentti kerrankin kunnioittaisi yhden jäsenensä oikeutta puolustautua, niin ettei oikeuksia puolusteta vain jossain Guatemalassa tai Indonesiassa, vaan täällä parlamentin sisällä?
<SPEAKER ID="036" NAME="Puhemies">
(PL) Hyvä jäsen Gollnisch, toimimme työjärjestyksen 7 artiklan 8 kohdan mukaisesti, ja siinä ilmaistaan hyvin selvästi, miten näissä asioissa on edettävä. Mahdolliset käsittelyjärjestystä koskevat huomautukset olisi pitänyt esittää vähintään tuntia ennen juuri avaamamme istunnon alkua. Toistan, tämä on työjärjestyksen 7 artiklan 8 kohdassa.
<SPEAKER ID="037" NAME="Daniel Cohn-Bendit" AFFILIATION="Verts/ALE">
(FR) Arvoisa puhemies, puheenjohtajakokous aikoo järjestää keskiviikkoiltapäivänä keskustelun Italian ja Ranskan hallitusten ehdotuksesta hylätä Schengenin sopimukset. Anteeksi, se onkin itse asiassa suunniteltu tiistai-iltapäiväksi kello 15.00.
<P>
Puheenjohtajakokous oli päättänyt, että puheenjohtaja Barroson olisi oltava läsnä, ja haluaisin kuulla, tiedetäänkö, onko hän silloin paikalla. Miksi tämä on meille niin tärkeää? Se on tärkeää siksi, että ensimmäinen henkilö, joka otti tähän kantaa presidentti Sarkozyn ja presidentti Berlusconin välisen huippukokouksen jälkeen, oli komission puheenjohtaja Barroso, kun taas komission jäsenet ovat myöhemmin esittäneet eriäviä näkemyksiä.
<P>
Kun komission puheenjohtajan tehtävänä on itse asiassa edustaa komissiota, odotamme puheenjohtaja Barroson olevan läsnä tiistai-iltapäivänä kello 15.00. Pahoittelen vielä, että sekoitin keskenään tiistain ja keskiviikon.
<SPEAKER ID="038" NAME="Puhemies">
(EN) Hyvä jäsen Cohn-Bendit, kiitos huomautuksistanne. Tarkistan asian. Minulla ei ole juuri nyt muunlaista tietoa, mutta voin tarkistaa sen teitä varten - aivan erityisenä eleenä teille!
<SPEAKER ID="040" NAME="Puhemies">
(IT) Julistan viikon käsittelyjärjestyksen hyväksytyksi.
