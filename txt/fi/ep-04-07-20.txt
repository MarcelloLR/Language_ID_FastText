<CHAPTER ID="1">
<SPEAKER ID="1" LANGUAGE="" NAME="" AFFILIATION="ikäpuhemies">
<SPEAKER ID="2" LANGUAGE="" NAME="Puhemies." AFFILIATION="">
<P>
   Edustajien valitsemisesta Euroopan parlamenttiin yleisillä, välittömillä vaaleilla annetun säädöksen mukaisesti julistan ensimmäisen vaalien jälkeisen istunnon avatuksi. 
<SPEAKER ID="3" LANGUAGE="" NAME="Puhemies." AFFILIATION="(Suosionosoituksia)">
<P>
   – Näillä yleisillä vaaleilla on ymmärrettävistä rajoituksistaan huolimatta saatu nyt ensimmäistä kertaa muodostettua kansojen ja valtioiden unioni, joka perustuu demokratiaan ja oikeuksiin eikä yhden maan ylivaltaan suhteessa muihin, niin kuin usein aiemmin maanosamme historiassa.
<P>
Samalla Euroopan parlamentin rooli kasvaa, mikä on seurausta sekä viime vuosien myönteisistä kokemuksista että uuden, parhaillaan ratifioitavana olevan perustuslain säännöksistä, ja rajamme ovat laajentuneet kattamaan 25 maata. Erityisesti haluan toivottaa Kyproksen, Tšekin, Viron, Unkarin, Latvian, Liettuan, Maltan, Puolan, Slovakian ja Slovenian tervetulleiksi joukkoomme.
<P>
Rajamme ovat laajentuneet kattamaan 25 maata, ja Euroopan parlamentti laajentaa myös kaiken aikaa toimintaansa Euroopan unionissa, joka alkoi hiili- ja teräsyhteisönä ja atomienergiayhteisönä, kehittyi sittemmin yhteismarkkinoiksi ja myöhemmin yhteisvaluutaksi, joiden tarkoituksena oli edistää taloudellista vuorovaikutusta ja kauppaa, ja josta on nyt Lissabonin strategian ja Euroopan perustuslain velvoitteiden täytäntöönpanon myötä tulossa työn, yhteisvastuun ja yhteiskunnallisen oikeudenmukaisuuden Eurooppa, vastaanottava ja integraatioon tähtäävä Eurooppa: sanalla sanoen kansojen ja kansalaisten Eurooppa. Eurooppa, joka on avoin muulle maailmalle, muiden kansojen kärsimyksille ja toiveille kaikkialla maailmassa, sekä ennen kaikkea Eurooppa, joka on halukas rauhaan ja ihmisten henkilökohtaisen ja kollektiivisen turvallisuuden edistämiseen.(1)
<SPEAKER ID="4" LANGUAGE="" NAME="" AFFILIATION="Parlamentin kokoonpano – Valtakirjojen tarkastus – Poliittisten ryhmien muodostaminen:"/>
<SPEAKER ID="5" LANGUAGE="" NAME="Puhemies." AFFILIATION="(Puhemies valitsi arvalla ääntenlaskijat.)">
<P>
   – Olen vastaanottanut työjärjestyksen mukaisesti ilmoitukset seuraavien jäsenten ehdokkuudesta Euroopan parlamentin puhemiehen vaalia varten:
<P>
Josep Borrell Fontelles
<P>
Bronisław Geremek
<P>
Francis Wurtz
<P>
Ehdokkaat ovat ilmoittaneet suostumuksensa ehdokkuuteensa. Työjärjestyksen 13 artiklan 1 kohdan mukaan ehdokkaan on saatava ehdoton enemmistö annetuista äänistä tullakseen valituksi. Tyhjiä tai mitätöityjä äänestyslippuja ei oteta huomioon laskettaessa annettujen äänien määrää.
<P>
Ääntenlaskijoiksi valittiin seuraavat jäsenet:
<P>
Patrick Louis
<P>
István Pálfi
<P>
Justas Vincas Paleckis
<P>
Josu Ortuondo Larrea
<P>
Janusz Onyszkiewicz
<P>
Marie Panayotopoulos-Cassiotou
<P>
Marco Pannella
<P>
Lapo Pistelli
<P>
Ennen äänestystä annan kullekin kolmelle ehdokkaalle puheenvuoron, joka työjärjestyksen mukaan saa kestää enintään viisi minuuttia. 
<SPEAKER ID="6" LANGUAGE="ES" NAME="Borrell Fontelles (PSE )." AFFILIATION="també soc català">
<P>
   – Arvoisa puhemies, toivotan kaikki parlamentin jäsenet ja erityisesti muut ehdokkaat lämpimästi tervetulleiksi. Kuulun siihen espanjalaisten sukupolveen, jolla oli tärkeä osuus maan siirtymisessä demokratiaan EU-jäsenyyden siintäessä näköpiirissämme, ja jo hyvin nuorina saimme kantaaksemme merkittävää poliittista vastuuta. Olen ollut kaupunginhallituksen jäsen ja ammattiyhdistyksen edustaja, parlamentin jäsenenä kahdeksantoista vuotta, viisi vuotta Espanjan edustajainhuoneen ja senaatin Eurooppa-asioiden sekavaliokunnan puheenjohtajana, yhteensä kaksitoista vuotta ministerinä tai valtiosihteerinä ja lisäksi pääministeriehdokkaana. Olin myös Eurooppa-valmistelukunnan jäsen, ja kymmenenä peräkkäisenä vuonna olen edustanut maatani neuvoston eri kokoonpanoissa. Neuvostossa hävisin kiistoja, jotka sittemmin voitettiin parlamentissa, lähempänä kansalaisia.
<P>
Voin sanoa tuntevani hyvin yhteisön toimielinten toiminnan, mutta minulle Eurooppa on enemmän kuin poliittinen kokeilu, se on elintärkeä hanke. Olen eurooppalainen siinä missä espanjalainenkin ja " [olen myös katalonialainen]", mutta en edusta vanhaa tai uutta Eurooppaa. Olen yksinkertaisesti eurooppalainen, ja haluan hylätä kaikki nimikkeet, joiden tarkoituksena on vahvistaa keskinäisiä jakolinjojamme. Jossakin vaiheessa olemme kaikki olleet unionin uusia jäseniä, ja Vilnasta Lissaboniin tai Edinburghista Ateenaan kuulumme kaikki samaan Eurooppaan.
<P>
Euroopan uudelleenyhdistyminen teki lopun Hitlerin ja Stalinin traagisesta perinnöstä, mutta meillä on vielä paljon tehtävää tämän yhdistymisen toteuttamiseksi käytännössä. Se asettaa solidaarisuutemme koetukselle ja edellyttää, että kunnioitamme mitä erilaisimpia mielipiteitä. Euroopan parlamentin puhemiehenä aion varmistaa, että parlamentti toimii moitteettomasti entistä monimutkaisemmassa kielellisessä ympäristössä.
<P>
Hyvät kollegat, meidän on poistettava kaikki mahdolliset epäselvyydet, jotka vahingoittavat tämän parlamentin julkisuuskuvaa. Tarvitsemme jäsenten ohjesäännön, jotta kaikista maista lähtöisin olevat jäsenet voivat hoitaa tehtäviään samoin edellytyksin: avoimesti, arvokkaasti ja tehokkaasti. Aionkin aluksi olla hyvin vaativa suhteessa neuvostoon. Hyvät kollegat, seuraavat pari vuotta tämä parlamentti elää historiansa taitekohdassa. Olemme päätyneet tähän menestyksen tietä. Entiset vuosisataiset viholliset ovat nykyään maailman yhteistyökykyisimpiä naapureita, mutta nyt Eurooppa-hankkeella on vastassaan kolmitahoinen ongelma, joka liittyy sen kokoon, tehokkuuteen ja legitimiteettiin. Parhaan ratkaisun ongelmaan tarjoaa uusi perustuslaki – johon olen itsekin antanut oman panokseni. Ilman sitä emme olisi pitkään aikaan muuta kuin suuri markkina-alue. Ja jos Eurooppa luopuu poliittisista päämääristään, maailmassa pääsee vallalle materialismin ja fundamentalismin tuhoisa vastakkainasettelu.
<P>
Siksi vetoan kaikkiin parlamentin jäseniin, jotta he antaisivat oman panoksensa suureen tehtäväämme eli perustuslain ratifioimiseen. Siitä tulee suuri hetki tälle parlamentille. Tehtävänämme on puhua eurooppalaisille Euroopasta, vakuuttaa heidät siitä, että ajamamme hanke on elävä, että sillä on sielu, vaikka se on väistämättä myös monimutkainen hanke, ja että sillä on todella vaikutusta ongelmiin, jotka koskettavat ihmisiä kaikkein eniten, kuten työttömyyteen ja turvallisuuteen, terrorismiin ja maahanmuuttoon: ongelmiin, joita ei voida ratkaista ilman Euroopan yhdentymistä.
<P>
Meidän on tarkasteltava tätä toimielintä niiden kansalaisten silmin, joita me edustamme, ja tehtävä viestimme ymmärrettäväksi. Euroopassa, jossa työttömyysaste on 9 prosenttia ja köyhiä on 50 miljoonaa, meidän on saatava kansalaiset vakuuttuneiksi siitä, että yhteisön toimilla, Lissabonin strategialla ja Göteborgin ympäristöulottuvuudella on todella vaikutusta koheesioon ja kilpailukykyyn, joiden me katsomme pikemminkin täydentävän toisiaan kuin olevan keskenään ristiriidassa.
<P>
Hyvät kollegat, me kaikki haluamme parlamentin puhemiehen, joka on läheinen ja helposti lähestyttävä. Hänellä ei kuitenkaan ole samanlaista roolia kuin hallituksen päämiehellä, joka noudattaa puoluepoliittista ohjelmaa. Puhemies tarvitsee taakseen vankan tuen, ja hänen tehtävänään on edustamansa toimielimen strateginen puolustaminen. Olen hyvin tietoinen tästä. Jos tulen valituksi, edustan parlamentin monimuotoisuutta ja pyrin tiukasti vahvistamaan sen asemaa suhteessa muihin yhteisön toimielimiin.
<P>
Päätän puheenvuoroni optimistiseen sanomaan: Euroopan yhdentyminen on pitkäaikainen hanke, jossa edetään pienin askelin. Edessämme odottavat kriisit eivät ole sen pahempia kuin ne, jotka olemme jo voittaneet. Meidän täytyy saada Euroopan kansat kirjoittamaan uusi luku rauhan historiaamme, ja me pystymme kyllä siihen. Juuri siitä syystä kehottaisin teitä äänestämään minua Euroopan parlamentin puhemieheksi. Paljon kiitoksia.
<SPEAKER ID="7" LANGUAGE="PL" NAME="Geremek (ALDE )." AFFILIATION="(Suosionosoituksia)">
<P>
   – Arvoisa puhemies, hyvät kollegat, te kaikki tunnette kotimaani historian. Maallani on ollut merkittävä rooli kaikissa 1900-luvun dramaattisissa tapahtumissa. Kotimaassani Puolassa myös syntyi kapina totalitarismia vastaan, ja se taas teki Euroopan yhdistymisen mahdolliseksi. Sen seurauksena tämä parlamentti on nyt yksi yhdentyvän Euroopan toimielimistä. Tulen Keski-Euroopasta. Puolalla ja kaikilla muilla tämän alueen mailla on ollut yhteinen kohtalo. Vapautemme ja itsenäisyytemme olivat päivittäin uhattuina, ja me pelkäsimme tulevaisuutta. Me kuitenkin selviydyimme. Olemme nyt vapaita ja itsenäisiä kansakuntia. Sellainen on tausta, josta tulin tähän parlamenttiin.
<P>
Hyvät kollegat, tunnette varmaan historiani ja tiedätte, kuinka olen päätynyt nykyiseen asemaani. Minulla on ystäviä kaikissa tässä parlamentissa edustettuina olevissa poliittisissa ryhmissä. Tämän muistaen haluan todeta, että Euroopan kannalta oli suunnattoman suuri onni, ettei meitä jätetty yksin taistelemaan vapautemme puolesta. Saatoimme luottaa saavamme tukea kaikilta niiltä, jotka uskoivat sydämissään ja mielissään, että Euroopan on oltava vapaa. Muistanette, että Martin Luther King sanoi, että politiikassa tarvitaan unelmia.
<P>
Tullessani tähän parlamenttiin minullakin on unelma: solidaarinen Eurooppa. Sattumoisin sana "solidaarisuus" on tullut poliittiseen sanastoomme juuri Puolasta. Kuten sanoin, minulla on unelma solidaarisesta ja oikeudenmukaisesta Euroopasta. Tämä parlamentti edustaa juuri sellaista Eurooppaa. Kuvattuani ensin sitä, miten olen päätynyt tähän hetkeen, haluan seuraavaksi kertoa mitä haluan tulevaisuudelta ja miksi olen asettunut ehdolle Euroopan parlamentin puhemieheksi.
<P>
Kunnianhimoisena tavoitteenani on palvella Eurooppaa, josta tulee koko ajan yhtenäisempi. Toivon voivani palvella sitä edustaen samalla sitä osaa Euroopasta, joka pidettiin vasten tahtoaan erityksessä muusta Euroopasta puolen vuosisadan ajan. Toivon myös voivani edustaa sitä Eurooppaa, jonka ansioksi on luettava yksi 20. vuosisadan suurimmista saavutuksista, nimittäin Euroopan unionin perustaminen.
<P>
Tavoitteenani on myös, että parlamentista tulisi keskustelufoorumi. Tässä parlamentissa on eurointoilijoita, euroepäilijöitä ja eurorealisteja, aivan kuten kaikissa Euroopan yhteiskunnissa. Siitä huolimatta toivon, että parlamentista tulee Euroopan tulevaisuudesta käytävän strategisen keskustelun foorumi. On tärkeää, että parlamentti pystyy täyttämään poliittisen tehtävänsä ja onnistuu tuomaan yhteen poliittisia ryhmiä, jotka ajavat hyvinkin erilaisia ohjelmia. Nämä ryhmittymät kilpailivat keskenään vaaleissa, mutta nyt niiden on aika yhdistää voimansa tämän parlamentin puitteissa rakentaakseen yhtenäistä Eurooppaa.
<P>
Haluan korostaa vielä kerran, että tavoitteenani on, että tästä parlamentista tulee strategisen keskustelun foorumi. Uskon, että siitä tulee – kuten unionista itsestäänkin – kansallisvaltioiden ja kansalaisten yhteisö, sillä Euroopan vahvuus on sen kansakunnissa. Meidän on opittava elämään yhdessä, jos mielimme täyttää tehtävämme.
<P>
Lopuksi haluan sanoa, että pyrin hienon ja suuren Euroopan unionin toimielimen puhemieheksi. Unioni on yksi maailman hienoimpia demokratioita. Tällä toimielimellä on itsellään mahdollisuus olla vapaa ja demokraattinen. Hyvät parlamentin jäsenet, seison nyt edessänne ja vetoan teihin, että luottaisitte minuun ja antaisitte äänenne minulle. Jos niin teette, äänenne menee varmasti Euroopan hyväksi!
<SPEAKER ID="8" LANGUAGE="FR" NAME="Wurtz (GUE/NGL )." AFFILIATION="(Suosionosoituksia vasemmalta)">
<P>
    Arvoisa puhemies, hyvät kollegat, parlamentin puhemiehen valinta on ensimmäinen poliittinen toimemme tällä uudella vaalikaudella. Minkä selkeän ja yhtenäisen viestin aiomme tässä yhteydessä antaa kansalaisille?
<P>
Kysymys on tärkeä, kun otetaan huomioon, miten sekava, jollei suorastaan epäilyttävä, julkinen kuva EU:n toimielimistä on syntynyt, ja aivan syystä. Ihmiset ovat ymmärrettävästi hieman hukassa, kun kaikki nämä vuodet vasemmiston ja oikeiston äänet ovat järjestelmällisesti osuneet yhteen liberaalin talousmallin edistämisen puolesta, tai kun Blair ja Aznar ovat tässä parlamentissa istuvien kannattajiensa tavoin yhdistäneet voimansa George W. Bushin tukemiseen hänen sotaretkellään.
<P>
Kuten monet meistä sanoivat viime vaalikampanjan aikana, nyt on tullut aika selkeyttää hämärtyneitä identiteettejä ja tuoda edistysmielisten ja konservatiivien erot selkeästi ja ymmärrettävästi esiin.
<P>
Ehdokkuudellani ei ole muuta tavoitetta kuin tämän sitoumuksen täyttäminen. Tämän hyvin symbolisen vaalin ensimmäisellä kierroksella se tarjoaa kaikille vasemmiston edustajille mahdollisuuden ilmaista tyytymättömyytensä tällaisiin luonnottomiin järjestelyihin, kuten Euroopan sosiaalidemokraattisen puolueen ryhmän ja Euroopan kansanpuolueen (kristillisdemokraatit) ja Euroopan demokraattien ryhmän perinteiseen yhteistyöhön, tai odottamattomampiin mutta aivan yhtä vahingollisiin järjestelyihin, kuten Vihreät / Euroopan vapaa allianssi -ryhmän ja Euroopan liberaali- ja demokraattipuolueen ryhmän tämänhetkiseen yhteistyöhön.
<P>
Toisella äänestyskierroksella – jos toista kierrosta tulee – valtaosa ryhmästäni noudattaa periaatetta: ensimmäisellä kierroksella valitaan, toisella suljetaan pois huonompi vaihtoehto.
<P>
Kunnioitamme jäsen Geremekiä huomattavana eurooppalaisena intellektuellina ja tunnustamme sen merkittävän roolin, joka hänellä on ollut poliittisena toimijana maanosamme historian kannalta keskeisellä aikakaudella. Emme kuitenkaan voi tukea hänen ehdokkuuttaan ensinnäkään siksi, että hänellä on hyvin vanhakantaisia näkemyksiä talous- ja sosiaaliasioista – ja juuri tällaisten näkemysten me katsomme olevan keskeisenä syynä kansalaisten viime vaaleissa osoittamaan vieraantumiseen politiikasta sekä vanhoissa että etenkin uusissa jäsenvaltioissa. Toiseksi syynä on hänen kantansa Irakin sotaan, joka on meille symbolinen kysymys.
<P>
Muistuttaisin, että jäsen Geremek – jolla, voin hyvin sanoa, on tavallisesti rohkeutta seisoa sanojensa takana – on omaksunut uusien Nato-maiden Vilnassa antaman julistuksen sanoman, kun taas Euroopan parlamentin vasemmisto puolestaan halusi, julkisen mielipiteen tukemana, poliittista ratkaisua Yhdistyneiden Kansakuntien puitteissa, toisin kuin Espanja Varsovassa.
<P>
Meidän mielestämme suhtautumisessa sotaan on kysymys muustakin kuin poliittisesta etiketistä. Niin se vain on. Entiset ryhmien puheenjohtajat muistanevat ehdotuksen, jossa esitin, että viimeisin Saharov-palkinto myönnettäisiin liberaalipoliitikko Hans Blixille, joka esittämiensä poliittisten vaihtoehtojen vuoksi symboloi tätä toisenlaista ratkaisua, jonka toteutumista me toivoimme ja rukoilimme.
<P>
Lukuun ottamatta kolmea parlamentin jäsentä, jotka ovat ilmoittaneet äänestävänsä tyhjää, ryhmäni siis antaa äänensä Josep Borrell Fontellesille tämän vaalin toisella äänestyskierroksella. Vaikka ratkaisuamme voidaan tietenkin myös kritisoida, sen yhdenmukaisuutta ja selkeyttä ei käy kiistäminen. Siitäkin demokratiassa on kysymys.
<SPEAKER ID="9" LANGUAGE="" NAME="Puhemies." AFFILIATION="">
<P>
   – Kiitän kaikkia kolmea puhujaa heidän sanoistaan sekä siitä, etteivät he ylittäneet puheaikaansa. Siirrymme nyt toimittamaan äänestyksen. 
<SPEAKER ID="10" LANGUAGE="" NAME="" AFFILIATION="(Istunto keskeytettiin klo 11.05 ääntenlaskun ajaksi ja sitä jatkettiin klo 11.50.)">
<SPEAKER ID="11" LANGUAGE="" NAME="Puhemies." AFFILIATION="">
<P>
   – Luen puhemiehen vaalin tulokset:
<P>
äänestäjien määrä: 700
<P>
tyhjät tai mitätöidyt äänestysliput: 53
<P>
annetut äänet: 647
<P>
valintaan vaadittava ehdoton enemmistö: 324
<P>
Ehdokkaiden saamat äänimäärät:
<P>
Josep Borrell Fontelles: 388 ääntä
<P>
Bronisław Geremek: 208 ääntä
<P>
Francis Wurtz: 51 ääntä
<P>
Josep Borrell Fontelles on saanut ehdottoman enemmistön annetuista äänistä ja valitaan näin ollen parlamentin puhemieheksi. 
<SPEAKER ID="12" LANGUAGE="" NAME="" AFFILIATION="(Voimakkaita suosionosoituksia)">
<P>
Jäsen Borrell Fontelles, onnittelen teitä valintanne johdosta ja pyydän teitä siirtymään paikallenne puhemiehen istuimelle.
<SPEAKER ID="13" LANGUAGE="" NAME="" AFFILIATION="puhemies">
<SPEAKER ID="14" LANGUAGE="" NAME="Puhemies." AFFILIATION="Suosionosoituksia">
<P>
   Hyvät kollegat, Euroopan parlamentin puhemiehenä minun täytyy aivan ensiksi lausua muutamia kiitoksia; tietenkin myös antaa lupauksia ja hahmotella tulevaisuutta, mutta ennen kaikkea esittää kiitoksia.
<P>
Ensinnäkin ikäpuhemiehelle, jäsen Berlinguerille tavasta, jolla hän johti ensimmäistä istuntoamme tällä istuntokaudella ...
<P>
... ja toiseksi ehdokkaille, jotka tarjosivat kykynsä ja tahtonsa käyttöömme palvellakseen Eurooppaa tämän parlamentin puhemiehenä.
<P>
Olen varma, että pystyn tekemään yhteistyötä rehellisessä ja myönteisessä hengessä kaikkien heidän kanssaan käyttäen hyödyksi jäsen Wurtzin mittavaa poliittista kokemusta tässä parlamentissa sekä jäsen Geremekin kokemusta koko Eurooppaa uuteen uskoon muokanneista tapahtumista.
<P>
Haluan ilmaista kunnioitukseni ja haluni tehdä yhteistyötä myös niiden jäsenten kanssa, jotka syystä tai toisesta eivät äänestäneet minua. Samalla haluan kiittää kaikkia niitä, jotka luottivat minuun, alkaen Euroopan sosiaalidemokraattisen puolueen ryhmästä, joka esitti minua ehdokkaaksi.
<P>
Saamani enemmistön tuki antaa vakautta tälle toimielimelle, ja käydyn keskustelun ja tehdyn demokraattisen päätöksen perusteella minusta tuntuu nyt, että minulla on tarvitsemani valtuudet tämän parlamentin työskentelyn johtamiseen, ja vetoankin teihin kaikkiin, jotta työmme sujuisi tästä lähtien tehokkaasti.
<P>
Haluan myös kiittää entistä puhemiestämme Pat Coxia tavasta, jolla hän on hoitanut tehtäviään viimeiset kaksi ja puoli vuotta.
<P>
Hän on ollut loistava puhemies, suhtautunut kunnioittavasti kaikkiin ryhmiin ja kaikkiin jäseniin, ollut hyvin aktiivinen Euroopan uudelleenyhdentymisprosessin loppuun saattamisessa ja pitänyt jatkuvasti huolta tämän parlamentin näkyvyydestä. Eurooppa-valmistelukunnan perustaminen ja parlamentin sen työhön antama panos on suurelta osin seurausta Pat Coxin osoittamasta halusta viedä unionia poispäin hallitustenvälisyydestä ja tehdä parlamentista Euroopan kansalaisten edustaja, niin kuin perustuslakiluonnoksessa on nyt erikseen tunnustettu.
<P>
Haluan myös käyttää hyväkseni tätä tilaisuutta kiittää kaikenmaalaisia parlamentin jäseniä, jotka edustivat parlamenttiamme valmistelukunnassa, heidän työstään. Tiedän omasta kokemuksestani, kuinka tärkeä heidän panoksensa oli, ja vaikka en voi mainita heitä kaikkia nimeltä, haluan kuitenkin nostaa esiin muutaman henkilön, joilla oli erityisen tärkeä rooli: meitä puheenjohtajistossa edustaneet Klaus Hänsch ja Íñigo Méndez de Vigo sekä Elmar Brok, joka seurasi hallitustenvälistä konferenssia.
<P>
Lopuksi haluan tämän parlamentin puhemiehenä toivottaa tervetulleiksi erityisesti kymmentä uutta jäsenvaltiota edustavat jäsenet, ja toivon, että pian myös Romanian ja Bulgarian edustajat voivat liittyä joukkoomme ja päättää näin – Milan Kunderan sanoin – kidnappauksen, jonka kohteeksi puolet länsimaista on joutunut.
<P>
Samalla kun lainaan suurta eurooppalaista kirjailijaa, haluan muistuttaa, että teoksen "Olemisen sietämätön keveys" elokuvaversiossa katot ja kupolit, joiden uskomme kuvaavan Prahaa, on itse asiassa kuvattu Lyonissa, mikä todistaa kiistatta sen, että näillä saman alueen kahdella puoliskolla on yhteinen identiteetti ja sama kulttuuriperintö.
<P>
Tänä hyvin tunnepitoisena hetkenä minusta tuntuu, ettei demokratiassa ole kysymys pelkästään poliittisesta järjestelmästä, joka perustuu kansalaisten valitsemiin instituutioihin. Se – erityisesti omamme kaltainen monikansallinen ja siten monitahoisempi järjestelmä – perustuu ajatukseen ihmiskunnasta, joka oli olemassa jo ennen minkäänlaisia hallintojärjestelmiä.
<P>
Koska olen hyvin tietoinen siitä valtavasta vastuusta, joka minulla on tästä lähtien ja jossa intohimoinen suhtautumiseni demokratiaan ja rakkauteni Eurooppaa kohtaan yhdistyvät yhdeksi haasteeksi, haluan jättää tulevan toimikauteni strategisen linjauksen kesän jälkeen pidettäviin seuraaviin täysistuntoihin.
<P>
Katson sen olevan parasta kahdesta syystä: ensinnäkin koska meillä täytyy olla aikaa ja mahdollisuus vaihtaa ajatuksia ja hahmotella tätä strategista näkemystä yhdessä varapuhemiesten kanssa, kunhan heidät on ensin valittu, sekä poliittisten ryhmien johtajien kanssa. Meidän on kaikkien osallistuttava luomaan visiota, joka ei ole vain puhemiehen, vaan koko parlamentin yhteinen visio.
<P>
Toiseksi neuvoston puheenjohtaja on täällä paikalla tänään, ja parin tunnin kuluttua saamme kuulla neuvoston esittämää ehdokasta komission uudeksi puheenjohtajaksi, Durão Barrosoa, jonka valinnasta parlamentin on määrä äänestää, ja katson, että tarvitsemme linjauksillemme paremman näkyvyyden tiedotusvälineissä kuin mitä voimme tällä hetkellä saada, kun on niin monia tapahtumia yhtä aikaa.
<P>
Kuten totesin esittelypuheenvuorossani, poliittisena velvollisuutenani on tehdä kaikkeni sen varmistamiseksi, että Euroopan parlamentti on mukana perustuslakisopimuksen ratifiointiprosessissa erityisesti niissä maissa, joissa ratifiointi tapahtuu kansanäänestyksellä. Me kaikki tiedämme, että tämän suuren kysymyksen lisäksi esityslistamme pursuaa jo nyt asioita, joihin meidän on otettava kantaa: uusi komissio, toimivien suhteiden luominen siihen sekä neuvostoon, unionin talousnäkymien tarkastelu, vakaus- ja kasvusopimuksen analysointi sen jälkeen kun yhteisöjen tuomioistuimen äskettäinen päätös ei tuonut tilanteeseen vastausta, tuleva laajentuminen, parlamentin saaman uuden lainsäädäntövallan täytäntöönpano sekä Pat Coxin aloittaman työn jatkaminen yhteistyössä kansallisten parlamenttien ja parlamentaarisen Euro–Välimeri-edustajakokouksen kanssa.
<P>
Lisäksi monet kansainväliset kysymykset vaativat huomiotamme. Maailma kolkuttelee Euroopan ovilla ja erityisesti parlamentin ovella. Kenties kiireellisimpiä ovat Lähi-idän dramaattiseen tilanteeseen liittyvät asiat.
<P>
Hyvät kuulijat, hyvät Euroopan parlamentin jäsenet, lopuksi minun täytyy vielä vakuuttaa teille, että valjastan tähän työhön kaiken tahtoni ja kykyni, teen työtä järjellä ja sydämellä ollakseni tämän korkean institutionaalisen ja strategisen aseman arvoinen, jonka olette minulle uskoneet.
<P>
Lopuksi haluan kiittää kaikkia tämän toimielimen työntekijöitä, sillä ilman heidän työpanostaan me emme pystyisi tekemään omaa työtämme.
<P>
Paljon kiitoksia teille kaikille.
<SPEAKER ID="15" LANGUAGE="IT" NAME="Prodi," AFFILIATION="komission puheenjohtaja">
<P>
   . – Arvoisa puhemies, hyvät parlamentin jäsenet, aluksi vilpittömät onnitteluni puhemies Borrell Fontellesille hänen valintansa johdosta. Hänen aiempi kokemuksensa takaa sen, että hänen puhemieskaudestansa tulee hyödyllinen ja tuloksellinen. Tehtävä on mittava, sillä puhemiehen tehtävänä on johtaa työtä toimielimessä, johon – juuri siksi, että se on suoraan vaaleilla valittu elin – laajentuminen, perustuslain hyväksyminen ja tämänpäivän maailmaa heiluttavat vakavat kansainväliset jännitteet vaikuttavat muita enemmän. Tämä parlamentti on nyt entistäkin enemmän keskustelun ja päätöksenteon paikka, ja sen on varmistettava, että Euroopan kansalaisilla on entistä suuremmat mahdollisuudet demokraattiseen vaikuttamiseen.
<P>
Haluan korostaa, että tämä parlamentti on valinnut uuden puhemiehensä ainutlaatuisessa käännekohdassa. Olemme nähneet, kuinka monimutkainen perustuslakimme uudistusprosessi on ollut, sillä uusi perustuslakihan saatiin hyväksyttyä vain pari viikkoa sitten kiivaiden ja vaikeiden neuvottelujen jälkeen. Lopputulos ei ollut lainkaan itsestään selvä, ja olen erittäin iloinen, että ratkaisu saatiin aikaan, mutta samalla se on myös saattanut parlamentin ratkaisevaan asemaan ratifiointiprosessissa, jonka on määrä alkaa heti ja josta tulee yksi vaikeimmista tehtävistä, joita meillä on edessämme.
<P>
Seuraavaksi muutama sana laajentumisesta, joka on myös ollut kiistatta menestys unionin kannalta. Tiukat neuvottelut, joissa yhteiset etumme pääsivät lopulta voitolle, mahdollistivat sen, että 25 maata voi nyt ryhtyä rakentamaan yhteistä tulevaisuutta.
<P>
Muistuttaisin myös – vähemmän tyytyväisenä – alhaisesta äänestysprosentista EU-vaaleissa. Vaikka kaikki mielipidemittaukset osoittavat, että EU:ta pidetään yhä välttämättömämpänä pystyäksemme vastaamaan edessämme oleviin suuriin haasteisiin, meidän on edelleen pyrittävä tuomaan EU:n toimielimiä lähemmäs Euroopan kansalaisten päivittäistä elämää. Tämä on yksi parlamentin ensisijaisista tehtävistä.
<P>
Aivan kuten viime kaudellakin, komissio ja Euroopan parlamentti tekevät läheistä yhteistyötä yhteisten etujemme saavuttamiseksi; se on yksi syy tähän liittoutumiseen, joka tulee muodollisesti esiin Euroopan parlamentin äänestäessä komission puheenjohtajan luottamuksesta. Komissioni on tehnyt kaikkensa kehittääkseen tätä yhteistyötä, mistä on kiittäminen myös puitesopimusta ja sen täytäntöönpanon eteen päivittäin tehtyä työtä. Kiitän vielä kerran puhemies Coxia siitä, että hän on ollut erittäin yhteistyökykyinen ja avoin kumppani. Yhteispäätösmenettelyssä ja muilla aloilla tekemämme työn tulokset ovat ainutlaatuisia ja ennennäkemöttömiä, ja olen varma, että tämä yhteistyö jatkuu myös uuden komission kanssa. Sen tehtävänä on tämän vuoden aikana saavutettujen tulosten lujittaminen ja niiden kehittäminen edelleen. Komission ja parlamentin on yhdessä annettava uutta pontta Euroopan yhdentymisprosessille, niin että perimmäisenä tavoitteena on eteneminen kohti laajentumista ja uutta perustuslakia.
<P>
Arvoisa puhemies, haluan vielä lopuksi esittää kiitokseni toimielimellenne, jonka kanssa olen tehnyt työtä viiden vuoden ajan. Ilman parlamentin kannustusta, ilman sen harjoittamaa valvontaa ja ilman sen kanssa käytyä syvällistä ja ajoittain kovaakin poliittista keskustelua emme varmastikaan olisi pystyneet tähän valtavaan työmäärään. Näinä vuosina on saavutettu merkittäviä tuloksia, joista on koitunut konkreettista hyötyä ihmisille ja jotka ovat vahvistaneet uskoa yhteiseen tulevaisuuteemme. Arvoisa puhemies, toivotan teille ja uudelle parlamentille onnea työssänne. 
<SPEAKER ID="16" LANGUAGE="DE" NAME="Poettering (PPE-DE )." AFFILIATION="(Suosionosoituksia)">
<P>
   – Arvoisa puhemies, arvoisa komission puheenjohtaja, hyvät kollegat, teidät, arvoisa puhemies, on nyt valittu Euroopan parlamentin ja kaikkien sen jäsenten puhemieheksi. Euroopan kansanpuolueen (kristillisdemokraatit) ja Euroopan demokraattien ryhmän puolesta haluan onnitella teitä lämpimästi ja toivottaa teille menestystä parlamentin puhemiehen tehtävässä, sillä teidän menestyksenne merkitsee meidän kaikkien menestystä.
<P>
Haluan esittää lämpimän kunnianosoitukseni jäsen Geremekille, jonka elämäntyötä arvostan henkilökohtaisesti erittäin suuresti – kuten ryhmämmekin – ja haluan kiittää häntä kaikesta siitä, mitä hän on tehnyt Puolan ja Euroopan hyväksi.
<P>
Haluan kuitenkin ilmaista kunnioitukseni myös jäsen Wurtzia kohtaan, vaikka en voi yhtyä mihinkään niistä ajatuksista, joita hän toi esiin tämänpäiväisessä puheessaan. Hyvä jäsen Wurtz, olette kuitenkin aina rehellinen yhteistyökumppani, myös puheenjohtajakokouksessa, ja arvostan teitä henkilökohtaisesti. Uskoakseni on tämän parlamentin edun mukaista, että jatkamme yhteistyötämme keskinäisen luottamuksen hengessä kaikista poliittisista eroistamme huolimatta.
<P>
Tämän lisäksi haluan muistuttaa, ettei millään ryhmällä, ei edes suurimmalla – Euroopan kansanpuolueen (kristillisdemokraatit) ja Euroopan demokraattien ryhmällä, jossa on 268 jäsentä – ole enemmistöä Euroopan parlamentissa. Kokemus on osoittanut, että on aivan normaalia, siis täysin normaalia poliittista toimintaa pyrkiä saamaan aikaan enemmistö tällaisessa tilanteessa. Edellisessä parlamentissa, jonka toimikausi kesti vuodesta 1999 vuoteen 2004, me Euroopan kansanpuolueen (kristillisdemokraatit) ja Euroopan demokraattien ryhmänä teimme sopimuksen liberaalien, jäsen Watsonin kanssa, jonka kanssa yhteistyö on yleensäkin ollut sujuvaa, ja toivon sen jatkuvan sellaisena jatkossakin. Hyvät ystävät, parlamentista puuttuisi kuitenkin jonkinlainen tasapaino, jos yhden liberaalin seuraajaksi valittaisiin nyt toinen ja jos tämän parlamentin toiseksi suurin ryhmä jäisi ilman puhemiehen virkaa ainakin kahdeksitoista ja puoleksi vuodeksi. Tästä syystä me Euroopan kansanpuolueen (kristillisdemokraatit) ja Euroopan demokraattien ryhmässä olemme päätyneet tekemään tämän sopimuksen sosiaalidemokraattisen puolueen ryhmän kanssa, ja olemme siis antaneet teille tukemme.
<P>
Saanen esittää vielä yhden huomautuksen. Me täällä Euroopan parlamentissa – ja huomaan, että täällä on läsnä myös puheenjohtaja Prodi, jolle me aina säännönmukaisesti annoimme tukemme, vaikka se joskus oli hyvin vaikeaakin – pidämme EU:n toimielinten vakautta erittäin tärkeänä, joten vetoankin teihin kaikkiin tehtyämme nyt tämän päätöksen tänään, että antaisitte torstain äänestyksessä tukenne José Manuel Durão Barrosolle ja osoittaisitte siten, että me haluamme vakautta myös Euroopan komissioon.
<P>
Vielä viimeinen asia, joka minun täytyy sanoa teille, on se, että tässä parlamentissa tullaan jatkossakin käymään tiukkoja keskusteluja poliittisista kysymyksistä Euroopan kansanpuolueen (kristillisdemokraatit) ja Euroopan demokraattien ryhmän sekä sosiaalidemokraattien ja muiden kesken. Asiakysymykset eivät ole hävinneet minnekään, ja kiistakapuloita on edelleen, mutta on tärkeää, että toimielimissä säilyy vakaus. Se, mikä liittää meidät yhteen ja luo yhteenkuuluvuuden tunnetta, on demokratian puolustaminen, oikeusvaltion puolustaminen, sitoutumisemme yhteisvastuullisuuteen ja rauhaan yhdentyvässä maanosassamme. Se on yhteinen tehtävämme, ja arvoisa puhemies, siinä tehtävässä toivotan teille kaikesta sydämestäni menestystä. 
<SPEAKER ID="17" LANGUAGE="DE" NAME="Schulz (PSE )." AFFILIATION="(Suosionosoituksia)">
<P>
   – Arvoisa puhemies, hyvät kollegat, parlamenttiryhmienkin elämässä on hienoja hetkiä, ja meidän ryhmällemme tänään on yksi niistä. On kuitenkin oikein voiton hetkellä muistaa niitä, jotka eivät saa olla siinä osallisena; haluankin kohdistaa sanani vastaehdokkaille, kuten teille, jäsen Geremek. Vaikka äänestimmekin omaa ehdokastamme emmekä teitä, puhun uskoakseni kaikkien tämän parlamentin sosiaalidemokraattien puolesta sanoessani, että olen ylpeä saadessani työskennellä kanssanne ja olen sitä mieltä, että jäsenyytenne on kunnia tälle parlamentille.
<P>
Ainoa mitä minulla on sanottavaa jäsen Wurtzista on itse asiassa se, että olemme 100-prosenttisesti samaa mieltä siitä mitä hän sanoi presidentti Bushin politiikasta.
<P>
Se ei valitettavasti riittänyt siihen, että olisimme antaneet hänelle äänemme, mutta kiitän häntä kuitenkin lämpimästi yhteistyöstä, joka on aina erinomaista ja rakentavaa. Minulla ei ole mitään lisättävää jäsen Poetteringin kuvaukseen hänestä.
<P>
Teille jäsen Borrell Fontelles, puhemiehemme ja kollegamme, toivon kolmea asiaa: ensinnäkin, että todella teette sen, mitä olette luvannut tehdä virassanne. Tällaiseen virkaan liittyy aina monenlaista painolastia, osa siitä henkilökohtaista. Toivon teille kaikesta sydämestäni voimia kantaa ja kestää se taakka, jonka olette ottanut kantaaksenne.
<P>
Toiseksi saanen huomauttaa, että ette ole enää pelkästään sosiaalidemokraattien, vaan kaikkien tämän parlamentin jäsenten johtaja. Voin vakuuttaa teille, että kun teidän on tehtävä päätöksiä puhemiehen ominaisuudessa, me noudatamme niitä aina uskollisesti – vaikka me sosiaalidemokraatit emme ehkä aina pysty tukemaan niitä kaikkien yksityiskohtien osalta – sillä onhan päätösten takana koko parlamentin puhemies, joka tulee omista riveistämme.
<P>
Kolmanneksi haluan sanoa, että olemme ylpeitä siitä, että kymmenen vuoden tauon jälkeen sosiaalidemokraatti on jälleen tämän parlamentin johdossa (ja millainen sosiaalidemokraatti!). Hyvä Josep Borrell Fontelles, parhaat onnittelumme. Haluan vielä sanoa teille, puhemiehemme, että olen varma, että teistä tulee yhtä merkittävä poliittinen hahmo Euroopassa kuin olette ollut Espanjassa. Onnea ja menestystä!
<SPEAKER ID="18" LANGUAGE="" NAME="Watson (ALDE )." AFFILIATION="(Suosionosoituksia keskeltä)">
<P>
   – Arvoisa puhemies, haluan yhtyä kollegojeni Poetteringin ja Schulzin kiitoksiin kaikille parlamenttimme puhemiehen vaalin osanottajille.
<P>
Aikaansaatu tulos on kunnioitettava. Olen ylpeä siitä, että Euroopan parlamentti sai edustamastani poliittisesta ryhmästä ensiluokkaisen puhemiehen, Pat Coxin. Olen sitä mieltä, että hänen seuraajansa tehtävä ei ole helppo, ja toivotan teille, arvoisa puhemies, onnea toimikaudellenne.
<P>
Haluan kuitenkin kiinnittää huomiota Euroopan kansanpuolueen ryhmän ja sosiaalidemokraattisen puolueen ryhmän toimintaan. Mielestäni niiden solmima liitto on luonnoton. Kansallisissa parlamenteissa tällaista liittoutumista tapahtuu vain sota- tai kriisiaikoina. Jos nämä puolueet yrittävät käyttää tätä liittoa hyväkseen saadakseen asiat tässä parlamentissa hoitumaan mielensä mukaan, ryhmäni aikoo panna vastaan kaikin keinoin. Jos he vehkeilevät yhdessä estääkseen parlamentissa tarvittavat uudistukset, me nousemme vastarintaan kansalaisten edun nimissä. Luulen Euroopan unionin kansalaisten olevan kyllästyneitä läpinäkymättömään hallintoon ja kabineteissa tehtäviin sopimuksiin ja odottavan aikaa, jolloin meillä on kypsästi käyttäytyvä parlamentti, jonka tavoitteena on poliittinen eikä pelkästään tekninen enemmistö.
<P>
Jäsen Poettering puhui vakauden tarpeesta. Ongelmana on se, että demokratioiden johtaminen on kriisienhallintaa: vakaviin ongelmiin ei puututa ennen kuin on pakko. Unionillamme on ongelmia, ja noiden ongelmien ratkaiseminen vaatii johtajuutta. Arvoisa puhemies, tulemme arvioimaan teitä sen mukaan, miten kykenette osoittamaan johtajuutta tässä parlamentissa tulevalla kaudella.
<SPEAKER ID="19" LANGUAGE="" NAME="Puhemies." AFFILIATION="">
<P>
   Jäsen Watson, voitte luottaa siihen, että puhemies varmistaa, että kaikkien ryhmien oikeuksia kunnioitetaan täysimääräisesti. 
<SPEAKER ID="20" LANGUAGE="IT" NAME="Frassoni (Verts/ALE )." AFFILIATION="">
<P>
   – Arvoisa puhemies, myös Vihreät / Euroopan vapaa allianssi -ryhmä onnittelee teitä valintanne johdosta, vaikka, kuten tiedätte, ryhmämme enemmistö valitsi toisen ehdokkaan, jäsen Geremekin, joka edustaa sitä uutta Eurooppaa, jota olemme tänään luomassa. Voitte kuitenkin olla varma ryhmämme yhteistyöhalukkuudesta ja uskollisuudesta; olemme valmiita tekemään työtä kanssanne tulevina vuosina aivan kuten muidenkin puhemiesten kanssa ennen teitä.
<P>
Olimme tarjonneet ryhmällenne toisenlaista liittoa, joka meidän nähdäksemme oli mahdollinen ja jonka avulla olisi voitu saavuttaa enemmistö tässä parlamentissa. Meidän mielestämme vakauskysymys on todellakin paljon vähemmän tärkeä kuin tehtävien poliittisten sopimusten avoimuus tai niiden lakien avoimuus, joita meidän on määrä laatia Euroopan parlamentissa. Siksi me toivomme todella, että tänään on viimeinen kerta, kun täällä nähdään tällaisia äänestyksiä ja tällaisia luonnottomia liittoja, koska muussa tapauksessa kansalaisten ei ole lainkaan helppo nähdä parlamenttia elimenä, joka harjoittaa avoimesti eurooppalaista politiikkaa selkeällä, tarkkaan määrätyllä ja yksityiskohtaisella tavalla ja heijastelee siten heidän valintojaan ja poliittisia näkemyksiään.
<P>
Arvoisa puhemies, meidän mielestämme se, mitä Hans-Gert Poettering sanoi puheenjohtaja Barrososta, on varsin huolestuttavaa, ja meidän mielestämme koko tämän parlamentin voisi olla mielenkiintoista saada tietää, mitä sosiaalidemokraattisen puolueen ryhmä aikoo tehdä puheenjohtaja Barroson valinnan suhteen, ja kuuluuko se todella osana pakettiin, kuten toivottiin. Arvoisa puhemies, meidän mielestämme tämä parlamentti voi saada kunnioitusta ja eurooppalainen demokratia voi todella toimia kaikkien kansalaistensa eduksi vain, jos onnistumme saamaan aikaan enemmistöjä asiakysymyksissä, niissä asioissa, joita kansalaiset todella vaativat, ja sen on tapahduttava selkeästi eikä epämääräisten, hämärien liittoutumien avulla. Kiitos ja onnea työhönne. 
<SPEAKER ID="21" LANGUAGE="FR" NAME="Wurtz (GUE/NGL )." AFFILIATION="(Suosionosoituksia vasemmalta)">
<P>
   – Arvoisa puhemies, minäkin haluan vuorollani esittää ryhmäni onnittelut puhemies Borrell Fontellesille hänen valintansa johdosta.
<P>
Kerroin äsken mitä ajattelen tämän vaalin taustoista, eli että suhtaudun niihin varsin kriittisesti. Nyt haluan kertoa, mitä ajattelen puhemies Borrell Fontellesista henkilönä; häntä sen sijaan ihailen suuresti. Ihailen hänen vasemmistolaista sitoutumistaan asioihin, jotka meidän mielestämme ovat keskeisen tärkeitä, etenkin kansainvälisellä areenalla. Ihailen myös hänen vuorovaikutustaitojaan ja tapaansa painottaa lämpimien ihmissuhteiden merkitystä. Sekin on tärkeää, myös poliittisessa elämässä.
<P>
Olen varma, että ryhmäni ja minä pystymme hänen kanssaan rakentavaan yhteistyöhön hänen toimiessaan uutena puhemiehenämme.
<P>
Lopuksi haluan vielä ilmaista kunnioitukseni jäsen Geremekiä kohtaan ja kiittää Poetteringiä ja Schultzia mitä vilpittömimmin siitä, mitä he sanoivat minusta. Toivottavasti pääsemme yli mielipide-eroistamme ja erimielisyyksistämme ja voimme koko tämän vaalikauden ajan elää tällaisessa suvaitsevaisuuden ja keskinäisen kunnioituksen hengessä. En usko, että se mitenkään heikentäisi demokratiaa, ja ihmissuhteille se ainakin tekisi hyvää.
<SPEAKER ID="22" LANGUAGE="IT" NAME="Muscardini (UEN )." AFFILIATION="">
<P>
   – Arvoisa puhemies, Unioni kansakuntien Euroopan puolesta -ryhmä tekee työtä Euroopassa saadakseen meidät kaikki yhdessä sitoutumaan hylkäämään vanhat ennakkoluulot. Meidän mielestämme meidän pitäisi kaikkien tehdä työtä yhdessä vahvistaaksemme sellaista Eurooppaa, jossa ei ole terrorismia, syrjintää tai monopolistisia pyrkimyksiä niin talouden kuin politiikan tai kulttuurinkaan alalla. Siksi on ehdottoman tärkeää, että teistä tulee koko parlamentin puhemies ja että parlamentti löytää tehokkaampia keinoja tuoda ihmisiä lähemmäs toimielimiämme ja antaa heidän ottaa osaa päätöksentekoomme. Arvoisa puhemies, jotta voisimme tuoda ihmisiä lähemmäs EU:ta ja EU:ta lähemmäs ihmisiä, meidän täällä parlamentissa on julistettava yhteiseksi tavoitteeksemme, että pyrimme toisiamme kunnioittaen löytämään keinot tarjota lopultakin täydellistä ja oikeaa tietoa ihmisille. Parlamentin työtä ei useinkaan ymmärretä riittävästi omissa maissamme.
<P>
Arvoisa puhemies, samalla kun toivotan teille ja koko parlamentille onnea tulevaan työhön, haluan myös ryhmäni puolesta esittää kunnian- ja ystävyydenosoituksemme jäsen Geremekille ja muistuttaa vielä kerran siitä, millaisena esimerkkinä hän on ollut ja on edelleen meille kaikille ja koko Euroopalle. 
<SPEAKER ID="23" LANGUAGE="FR" NAME="Gollnisch (NI )." AFFILIATION="(Suosionosoituksia)">
<P>
   – Arvoisa puhemies, esitettyämme ensin vilpittömät kiitoksemme edeltäjällenne, puhemies Coxille, haluamme tämän parlamentin menettelytapojen mukaisesti vuorostamme onnitella teitä vilpittömästi valintanne johdosta.
<P>
Emme kohdista näitä onnitteluja teille niinkään poliittisista, vaan pikemminkin henkilökohtaisista syistä, sillä kuten on käynyt selväksi, tässä vaalissa näkyy ennen muuta varsin selvästi se perustavanlaatuinen yksimielisyys, joka tämän parlamentin kahden suurimman ryhmän välillä vallitsee kaikista mielipide-eroista huolimatta, jotka ovat loppujen lopuksi varsin pinnallisia.
<P>
Kuten useat aikaisemmat puhujat ovat todenneet, toivomme teidän puolustavan kaikkien parlamentin jäsenten oikeuksia: myös niiden, jotka ovat tällä hetkellä vähemmistössä, mutta kenties tulevaisuudessa enemmistönä, niin kuin joillekin vähemmistöille on käynyt historian kuluessa. Heihin kuuluu parlamentin jäseniä, jotka äänestäjäkuntansa tavoin suhtautuvat järkähtämättömän vihamielisesti toimielintemme nykyiseen kehityssuuntaan – mihin heillä on tietenkin täysi oikeus – ja jotka ovat päättäneet puolustaa kukin oman kansakuntansa identiteettiä ja perusvapauksia. Heihin kuuluu parlamentin jäseniä, joilta – aivan kuten viime vaalikaudellakin – heihin vihamielisesti suhtautuvat hallitukset haluavat viedä toimivaltuudet heidän puheidensa takia tai siksi, että he ovat protestoineet kokemaansa syrjintää vastaan. Heihin kuuluu parlamentin jäseniä, jotka eivät kuulu mihinkään ryhmään ja joilla ei ole käytössään yhtään esimerkiksi ranskan tai englannin kielen tulkkia työpalavereissaan, vaikka heitä on lukumääräisesti paljon enemmän kuin joidenkin ryhmien jäseniä ja vaikka he edustavat jopa kahdeksaa tai kymmentä maata – sekin eräänlaista syrjintää, jonka yhteisöjen tuomioistuin periaatteessa tuomitsi viime vaalikaudella.
<P>
Lyhyesti sanottuna toivomme, että teistä tulee kaikkien parlamentin jäsenten puhemies. Toivomme myös että varmistatte, että tässä parlamentissa noudatetaan periaatetta, jonka mukaan kaikki parlamentin jäsenet ovat mielipiteistään riippumatta täysivaltaisia parlamentin jäseniä.
<SPEAKER ID="24" LANGUAGE="" NAME="Puhemies." AFFILIATION="(Istunto keskeytettiin klo 12.30 ja sitä jatkettiin klo 15.00.)">
<P>
   Jäsen Gollnisch, sen voin teille luvata.(1)
<SPEAKER ID="25" LANGUAGE="" NAME="" AFFILIATION="."/>
<SPEAKER ID="26" LANGUAGE="" NAME="Puhemies." AFFILIATION="(Voimakkaita suosionosoituksia)">
<P>
   Esityslistalla on seuraavana Euroopan parlamentin varapuhemiesten vaali(1).
<P>
Olen vastaanottanut ilmoitukset seuraavien jäsenten ehdokkuudesta: Luigi Cocilovo, António Costa, Ingo Friedrich, Silvia-Yvonne Kaufmann, Edward McMillan-Scott, Mario Mauro, Pierre Moscovici, Gérard Onesta, Janusz Onyszkiewicz, Miroslav Ouzký, Dagmar Roth-Behrendt, Jacek Emil Saryusz-Wolski, Antonios Trakatellis sekä Alejo Vidal-Quadras Roca. Ehdokkaat ovat ilmoittaneet minulle suostumuksensa ehdokkuuteen, ja koska ehdokkaita on yhtä monta kuin täytettäviä paikkoja, ehdotan, että ehdokkaiden valinta vahvistetaan suosionosoituksin työjärjestyksen 12 artiklan 1 kohdan mukaisesti.
<P>
Julistan näin ollen äsken nimeämäni ehdokkaat valituiksi Euroopan parlamentin varapuhemiehiksi ja onnittelen heitä heidän valintansa johdosta.
<P>
Seuraavaksi määritämme varapuhemiesten arvojärjestyksen. 
<SPEAKER ID="27" LANGUAGE="DE" NAME="Friedrich (PPE-DE )." AFFILIATION="">
<P>
   – Arvoisa puhemies, minulla on yksi kysymys: onko olemassa mitään vähimmäismäärää sille, kuinka monessa kohdassa pitää olla rasti, jotta äänestyslippu olisi pätevä? Entä onko mitään vähimmäismäärää sille, kuinka monta nimeä pitää olla merkittynä rastilla, jotta äänestyslippu on pätevä, vai onko se pätevä jos rasteja on 2, 3, 4 tai 8 – tai mikä määrä hyvänsä? 
<SPEAKER ID="28" LANGUAGE="" NAME="Puhemies." AFFILIATION="">
<P>
   Jäsen Friedrich, rastilla merkittäville kohdille ei ole olemassa mitään vähimmäismäärää. 
<SPEAKER ID="29" LANGUAGE="EN" NAME="Gill (PSE )." AFFILIATION="(Suosionosoituksia)">
<P>
   – Arvoisa puhemies, on harmillista ettei meillä ole mahdollisuutta kuulla varapuhemiesehdokkaita, vaikka määrä onkin oikea. Olisi ollut hyvä tietää, keitä ehdokkaat ovat. Meidän täytyy muistaa, että puolet läsnä olevista jäsenistä on uusia, eivätkä he tunne ihmisiä, joita heidän on määrä äänestää.
<P>
Avoimen demokratian nimissä meidän olisi pitänyt saada kuulla keitä nämä ihmiset ovat, jotta voimme tehdä valintamme ja panna heidät paremmuusjärjestykseen. Varapuhemiehen tehtävä ei ole pelkkä seremoniallinen tehtävä näiden keskustelujen puheenjohtajana, vaan se on keskeinen päätöksentekopaikka puhemiehistössä. Jotkut ehdokkaista ovat varsin tuntemattomia. Ehdotan, että jatkossa ehdokkaat pitäisivät minuutin pituisen esittelypuheenvuoron.
<P>
Ehdotan myös, että kuulisimme kvestoreita heidän valintansa yhteydessä huomenna, koska juuri heidän on tarkoitus edustaa parlamentin jäseniä. Muussa tapauksessa meillä ei ole minkäänlaista sananvaltaa siihen, keitä me äänestämme.
<P>
Lopuksi huomautan, että kvestorin tehtävä olisi muutettava epäpoliittiseksi, jotta parlamentin jäsenillä olisi todelliset edustajat. 
<SPEAKER ID="30" LANGUAGE="" NAME="Puhemies." AFFILIATION="(Istunto päättyi klo 16.54.)">
<P>
   Jäsen Gill, kiitos ehdotuksestanne, mutta kukaan ei ole pyytänyt puheenvuoroa tässä yhteydessä. Ilmoitan kantanne poliittisille ryhmille, jotta ne voivat pohtia asiaa. Mutta nyt olemme jo aloittaneet äänestyksen, ja on liian myöhäistä toteuttaa pyyntöänne.
<P>
Siirrymme äänestykseen(2).
<P>
(3) 
