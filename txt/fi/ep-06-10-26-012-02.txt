<CHAPTER ID="012-02">
2. Ríos Monttia koskeva oikeudenkäynti
<SPEAKER ID="208" NAME="Puhemies">
Esityslistalla on seuraavana keskustelu viidestä päätöslauselmaesityksestä, joissa käsitellään Ríos Monttia koskevaa oikeudenkäyntiä.
<SPEAKER ID="209" NAME="Luis Yáñez-Barnuevo García " AFFILIATION="PSE">
esittäjä. - (ES) Arvoisa puhemies, toisin kuin Tiibetistä emme ole puhuneet täällä parlamentissa useinkaan Guatemalasta ainakaan sinä aikana, kun olen ollut parlamentin jäsen. Tästä huolimatta kyse on pienestä Keski-Amerikan maasta, jossa on kärsitty useita vuosia erittäin raa'asta sorrosta ja julmasta diktatuurista, josta vastuussa olevia ei ole vielä rangaistu teoistaan millään tavalla.
<P>
Espanjan korkein oikeus on antanut kansainvälisen pidätysmääräyksen, ja tuemme tällä päätöslauselmalla tärkeimmän syytetyn kenraali Ríos Monttin ja viiden muun kenraalin luovuttamista. Näistä kenraaleista jotkut olivat tosiasiassa presidenttejä eli diktaattoreita niiden 30 vuoden aikana, joina murhattiin 200 000 ihmistä, siepattiin 45 000 ja pakkosiirrettiin kymmenesosa väestöstä. Suurin osa eli 83 prosenttia pakkosiirretyistä oli mayoja. Lisäksi uhreina on ollut myös eurooppalaisia, belgialaisia ja espanjalaisia sekä etenkin pappeja.
<P>
Arvoisa puhemies, olen sitä mieltä, että nyt on oikein tukea kenraali Ríos Monttin ja hänen avustajiensa luovuttamista aivan samalla tavoin kuin tämä parlamentti on tukenut Pinochetin ja Fujimorin luovuttamista ja tehdä tämä mahdollisuuksien mukaan yksimielisesti.
<SPEAKER ID="210" NAME="Raül Romeva i Rueda " AFFILIATION="Verts/ALE">
esittäjä. - (ES) Arvoisa puhemies, olen tietysti samaa mieltä siitä, mitä kollegani Yáñez-Barnuevo juuri sanoi. Onhan Guatemala maa, joka haluaa YK:n turvallisuusneuvoston jäseneksi ja jonka kanssa neuvotellaan parhaillaan assosiaatiosopimuksesta mutta joka ei silti vielä 10 vuotta rauhansopimusten tekemisen jälkeen ole pannut täytäntöön maailmanlaajuista ihmisoikeussopimusta. Tämä on todella huolestuttavaa maassa, jossa on ollut diktatuureja ja jossa tehty kansanmurhia ja rikoksia ihmisyyttä vastaan, kuten täällä on todettu. Mikä vakavinta, näistä teoista vastuussa olevia ei ole vieläkään rangaistu teoistaan, ja he käyttäytyvät kotimaassaan ja muualla maailmassa ikään kuin olisivat näin ollen lain yläpuolella.
<P>
Tämän vuoksi Espanjan korkeimman oikeuden 7. heinäkuuta 2006 antamaan kansainväliseen pidätysmääräykseen on suhtauduttava myönteisesti, kuten me tällä päätöslauselmalla teemme. Näin voidaan vähitellen korjata rankaisemattomuuden tilannetta ja saattaa rikoksiin syyllistyneet todellakin vastaamaan teoistaan.
<P>
Emme saa kuitenkaan tyytyä pelkästään tähän. Lisäksi on vaadittava Guatemalan viranomaisia tekemään tehokasta yhteistyötä tällä alalla. Tietysti on vaadittava, että he tekevät tässä yhteydessä kaiken mahdollisen sen edistämiseksi, että nämä henkilöt voidaan pidättää, luovuttaa ja saattaa oikeuden eteen asiaa koskevan kansainvälisen päätöksen perusteella. Lisäksi pankkiviranomaisia on kehotettava yhteistyöhön, sillä ne ovat säilyttäneet näiden henkilöiden saamia voittoja ja rikkauksia. Näin voidaan varmistaa, että pankkiviranomaiset täyttävät taloudelliset ja yhteiskunnalliset velvollisuutensa.
<P>
Lopuksi haluan todeta, että Europolin ja Interpolin kannattaisi tehdä mahdollisimman paljon yhteistyötä tässä asiassa.
<SPEAKER ID="211" NAME="Bernd Posselt " AFFILIATION="PPE-DE">
esittäjä. - (DE) Arvoisa puhemies, Guatemalalla on takanaan pitkä ja verinen väkivallan historia, jota ei saa missään tapauksessa tuomita puolueellisesti. Toisaalta oli hirvittäviä diktatuureja ja sortoa, mutta toisaalta oli myös yhtä julma ja verinen Tupamaros-sissien vallankumousliike.
<P>
On kulunut jo yli kolme vuosikymmentä siitä, kun Saksa kohdisti katseensa Keski-Amerikan tähän osaan ja kun Saksan suurlähettiläs Karl Graf Spreti, jonka poika on kollegani, siepattiin ja murhattiin. Karl Graf Spreti oli yhteisen Euroopan tärkeimpiä tienraivaajia ja puolueeni kansanedustaja Saksan liittopäivillä. Diplomaattina ja syyttömänä hänet kuitenkin siepattiin ja murhattiin julmasti aarniometsässä. Sen jälkeen maassa on ollut hirvittävien kriisien ajanjakso. Tämän vuoksi meidän on hyvin varovaisesti mutta myös lujasti yritettävä tukea maan rauhanprosessia tuomitsemalla selvästi sekä ne, jotka vallanpitäjinä tekivät väkivaltaa, että ne, jotka käyttivät väärin sanaa "vapaus" perusteena väkivallanteoilleen.
<P>
Guatemala on ollut toistuvasti myös julman kansanmurhan näyttämönä. Onkin kiitettävää, ettei päätöslauselmassa kaunistella sitä, että mayojen kaltaisesta vanhasta kulttuurikansasta pakkosiirrettiin noin 10 prosenttia ja kymmeniätuhansia murhattiin.
<P>
Meidän on käytettävä tätä tilaisuutta hyväksemme ja selkeytettävä kansanmurhan määritelmää. Yhä uudelleen todetaan, että termiä "kansanmurha" olisi käytettävä vain, kun jokin ryhmä tuhotaan järjestelmällisesti. Asia ei ole näin. Kansanmurhaa on myös se, että joltakin etniseltä ryhmältä riistetään elinehdot riistämällä siltä kotiseutu pakkosiirron ja murhanhimoisen väkivallan avulla. Näin on tapahtunut Guatemalassa monille etnisille ryhmille, niin mayoille kuin pienemmillekin ryhmille. Tällaiset rikokset eivät vanhene. Tämän vuoksi meidän on tehtävä kaikkemme, jotta vastuussa olevat tuodaan oikeuden eteen, emmekä saa ummistaa silmiämme ja vain siirtyä seuraavaan käsiteltävään asiaan.
<SPEAKER ID="212" NAME="Bairbre de Brún " AFFILIATION="GUE/NGL">
esittäjä. -
<P>
(Puhuja puhui iirin kieltä.)
<P>
(EN) Guatemala oli jatkuvasti kansainvälisissä uutisissa 1980- ja 1990-luvulla. Konflikti, joka kesti kolme vuosikymmentä, ja kymmenen vuotta kestänyt rauhanprosessi takasivat sen, että ihmiset kaikkialla maailmassa ja myös täällä Euroopan parlamentissa tiesivät asiasta. Kollegat ovat maininneet joitakin tuon ajan karuista luvuista: 200 000 ihmistä murhattiin, tuhansia pakkosiirrettiin ja kokonaisia kyliä ja yhteisöjä tuhottiin ikuisiksi ajoiksi. Maan hallituksen omassa tutkimuksessa vahvistettiin, että hallituksen oma armeija oli vastuussa 93 prosentista murhia.
<P>
Ríos Monttin sotilasdiktatuuria 1980-luvun alussa pidetään yhtenä konfliktin julmimmista ajanjaksoista. Rauhansopimuksen allekirjoittamisen jälkeen oltiin hyvin optimistisia. Nyt 10 vuotta myöhemmin voidaan kuitenkin havaita, että maan kansalaisten elämä on muuttunut vain hyvin vähän, sillä 80 prosenttia väestöstä elää köyhyydessä. Sopimuksen tekemisestä on kulunut 10 vuotta, mutta sen lisäksi, ettei 1980-luvun kansanmurhan toteuttaneita rikosten tekijöitä ole asetettu syytteeseen, he ovat edelleen keskeisessä asemassa julkisessa elämässä. Konfliktin uhrit ja siinä eloonjääneet eivät ole saaneet sen paremmin riittävää taloudellista tukea kuin tunnustusta kärsimyksistäänkään. Itse asiassa suurinta osaa kadonneista ei ole löydetty. Monet pakkosiirretyt eivät ole vielä palanneet alkuperäisiin koteihinsa.
<P>
Suhtaudun myönteisesti päätöslauselmassa esitettävään vaatimukseen, jolla pyritään saamaan Guatemalan hallituksen, muiden Keski-Amerikan maiden hallitusten, Espanjan hallituksen ja Yhdysvaltain hallituksen tuki sille, että eurooppalaisen vangitsemispäätöksen täytäntöönpanoa helpotetaan kansainvälisen vangitsemispäätöksen avulla, jotta voidaan saattaa oikeuden eteen 7. heinäkuuta 2005 annetussa pidätysmääräyksessä mainitut henkilöt, joita kaikkia, myös Ríos Monttia, syytetään kansanmurhasta.
<P>
Kehottaisin parlamentin jäseniä myös tiedostamaan sen, että kansalaisten kannalta on tapahtunut hyvin vähän muutoksia. Guatemalalaisten enemmistön nykyolot poikkeavat vain hyvin vähän vuoden 1996 oloista. Rauhanjärjestelyssä luvattiin toteuttaa yhteiskunnan demilitarisointi sekä hyvin tarpeellinen maa- ja verouudistus. Tavoitteena oli luoda oikeudenmukaisempi ja tasa-arvoisempi yhteiskunta. Toki meidän olisi muistettava tämä myös nykyään, vaikka Guatemala ei enää olekaan niin usein uutisissa. Niinpä meidän olisi edelleen vaadittava tiukasti tasa-arvoista ja oikeudenmukaista yhteiskuntaa.
<P>
Näin ollen suhtaudun myönteisesti siihen, että päätöslauselmassa sitoudutaan yleistä lainkäyttövaltaa koskevaan periaatteeseen ihmisoikeuksien suojelemiseksi, ja painotan tätä asiaa. Irlannissa tiedämme kokemuksesta, että rauha voidaan rakentaa ainoastaan oikeudenmukaisuuden ja kaikkien oikeuksien kunnioittamisen varaan.
<SPEAKER ID="213" NAME="Puhemies">
Selittäisin yleisölehterillä oleville vieraillemme, jotka ovat ehkä ihmetelleet jo hetken, miksi puhetta ei tulkata, että tämä johtuu vain siitä, että jäsen de Brún puhui iiriä, joka ei ole vielä parlamentin virallinen työkieli mutta josta tulee sellainen 1. tammikuuta 2007.
<SPEAKER ID="214" NAME="Marios Matsakis " AFFILIATION="ALDE">
esittäjä. - (EN) Arvoisa puhemies, arvoisa komission jäsen, on hyvin surullista ja häpeällistä, että useimmissa tapauksissa ne, jotka ovat tehneet halveksittavia ja hirvittäviä rikoksia ihmisyyttä vastaan ja osallistuneet kansanmurhaan, jäävät rankaisematta. Itse asiassa useimpia näistä paatuneista rikollisista, jotka murhasivat enimmäkseen viattomia ja puolustuskyvyttömiä siviilejä, ei ole koskaan saatettu oikeuden eteen. Vielä häpeällisempää on se, että todellisuudessa monet tällaisista raaoista epäinhimillisistä rikollisista paitsi välttyvät lain kouralta myös nauttivat korkeasta elintasosta ja ovat edelleen tärkeässä poliittisessa asemassa.
<P>
Tästä häpeällisestä asiaintilasta on lukemattomia esimerkkejä kaikkialta maailmassa, koko historian ajalta sekä useimmista poliittisista järjestelmistä ja ideologioista. Tämä osoittaakin, että todellisuudessa aito lainkäyttö on vain kesäyön unelma ja harhakuvitelma. Me kaikki tiedämme, että asia on näin maailmassamme, mutta useimmat meistä eivät uskalla myöntää sitä julkisesti.
<P>
Guatemalan lähihistoria vahvistaa täysin sen, mitä juuri sanoin. Vuosien 1960 ja 1996 välisenä aikana murhattiin yli 200 000 ihmistä valtion tukemissa väkivallanteoissa, jotka oli organisoinut surullisen kuuluisa armeijan kenraali diktaattori Efraín Ríos Montt ja joihin osallistui joukko pahamaineisia korkeassa asemassa olevia virkamiehiä ja upseereita. Ketään näistä henkilöistä ei ole rangaistu. Ríos Montt on edelleen mukana politiikassa Frente Repúblicano Guatemalteco -puolueen johtajana. Puolue on maan voimakkaimpia poliittisia puolueita. Hän oli jopa Guatemalan kongressin puhemiehenä vielä kaksi vuotta sitten.
<P>
On tietysti syytä kiinnittää huomiota siihen, että Ríos Montt oli Yhdysvaltojen kouluttama ja että hänen valtaannousunsa toteutui CIA:n avustuksella sekä Yhdysvaltain peräkkäisten hallitusten taloudellisen ja täyden poliittisen tuen avulla. Kuinka surkeaa Yhdysvaltojen ulkopolitiikka oikein voi olla? Joskus voi vain ihmetellä. Eikö Yhdysvaltain ulkoasiainministeriössä ole viime vuosikymmenien aikana työskennellyt yhtään järkevästi ajattelevaa, tervejärkistä ihmistä, jolla olisi keskimääräinen älykkyysosamäärä?
<P>
Kehotan teitä kannattamaan tätä päätöslauselmaa, jolla pyritään tukemaan Guatemalan viranomaisten nykyisiä yrityksiä saattaa Ríos Montt ja muutamia muita halveksittavia rikollisia oikeuden eteen.
<SPEAKER ID="215" NAME="Karin Scheele">
PSE-ryhmän puolesta. - (DE) Arvoisa puhemies, Guatemalassa tehtiin vuosikymmeniä kestäneiden aseellisten konfliktien aikana kauhistuttavia rikoksia ihmisyyttä vastaan. Muun muassa 200 000 ihmistä murhattiin, 45 000 siepattiin ja kokonaisia alkuperäisväestön yhteisöjä tuhottiin.
<P>
Joulukuussa rauhansopimus täyttää 10 vuotta. Guatemalassa ei ole vielä pantu täytäntöön maailmanlaajuista ihmisoikeussopimusta eivätkä kansanmurhan uhrit ole saaneet aineellisia tai symbolisia korvauksia. Espanjan korkeimman oikeuden heinäkuussa 2006 antama Efraín Ríos Monttia koskeva pidätysmääräys antaa toivoa siitä, että syylliset eivät enää välty rangaistuksilta.
<P>
Kehotamme Guatemalan viranomaisia toimimaan täydessä yhteistyössä. Heidän on tehtävä kaikki mahdollinen, jotta rikokset ihmisyyttä vastaan selvitetään. Guatemalan entinen diktaattori ja muut seitsemän syytettyä on pidätettävä ja luovutettava.
<SPEAKER ID="216" NAME="Mariann Fischer Boel" AFFILIATION="komission jäsen" LANGUAGE="EN">
Arvoisa puhemies, nyt kun Guatemalassa valmistaudutaan juhlimaan 36 vuotta jatkuneen sisällissodan päättäneiden rauhansopimusten 10. vuosipäivää, komissio on yhtä mieltä siitä, että on tehtävä kaikki mahdollinen, jotta konfliktin synkimpinä aikoina ihmisoikeusloukkauksista kärsineille voidaan tuoda oikeutta. Tässä suhteessa komissio panee merkille oikeustoimet, jotka on käynnistetty niitä entisiä upseereja ja poliittisia virkamiehiä vastaan, joita syytetään osallisuudesta tuon ajan rikoksiin. Komissio pyytää jälleen kerran kaikkia puolueita tukemaan täysin voimin totuuden ja oikeudenmukaisuuden tavoitteen saavuttamista ja torjumaan rankaisemattomuutta aina, kun sitä esiintyy.
<P>
Komissio suhtautuu myönteisesti nykyisen hallituksen osoittamaan, vaikkakin arkaan, halukkuuteen tunnustaa valtion vastuu aikaisemmista ihmisoikeusloukkauksista ja taata uhreille korvaus. Komissio tunnustaa myös maan sitoutumisen rauhansopimusten täytäntöönpanon vahvistamiseen. Sitoumus vahvistettiin kongressissa elokuussa 2005 toimitetussa äänestyksessä, jonka yhteydessä annettiin puitelaki sellaisten menettelyjen ja järjestelmien perustamisesta, joilla varmistetaan 10 vuotta sitten asetettujen tavoitteiden tehokas saavuttaminen.
<P>
Lisäksi komissio kiittää ihmisoikeusasiamiehen työtä ja suhtautuu myönteisesti siihen, että heinäkuussa 2005 perustettiin YK:n ihmisoikeusvaltuutetun virka.
<P>
Valitettavasti maata tahraa kuitenkin edelleen se, ettei vanhoista eikä uusistakaan rikoksista ole langetettu rangaistuksia. Tämä vaikuttaa kaikkiin kansalaisiin, myös ihmisoikeuksien puolustajiin, jotka auttavat erityisesti sisällissodan uhreja. Hallitus myöntää, ettei tilannetta voida hyväksyä, mutta hallituksen on myös ryhdyttävä päättäväisiin toimiin oikeusvaltion periaatteen vahvistamiseksi. EU:n ohjelmalla tuetaan parhaillaan oikeuslaitosta, mutta kestävien parannusten aikaansaamiseksi tarvitaan enemmän julkista rahoitusta ja rakenteellisia uudistuksia. Komissio odottaa myös innokkaasti, että aseistettuja joukkoja ja laittomia turvallisuuselimiä tutkiva komissio (CICIACS) perustetaan. Toivomme, että Guatemalan kongressi tukee tarvittavalla tavalla sekä tätä hanketta että kansainvälistä rikostuomioistuinta koskevan Rooman perussäännön ratifiointia.
<P>
Komission mielestä Euroopan unionin olisi käytävä Guatemalan kanssa vuoropuhelua tärkeimmistä kysymyksistä, jotka liittyvät rauhansopimusten täytäntöönpanoon, varsinkin kun maassa valmistaudutaan yleisiin vaaleihin, jotka on määrä järjestää vuoden 2007 lopussa. Perustuslakituomioistuin julisti muuten hiljattain kenraali Ríos Monttin näissä vaaleissa vaalikelvottomaksi hänen vuonna 1982 johtamansa vallankaappauksen vuoksi. Aikaisempien ja nykyisten rikosten rankaisemattomuutta koskevan kysymyksen olisi oltava keskeisessä asemassa vuoropuhelun yhteydessä.
<SPEAKER ID="217" NAME="Puhemies">
Keskustelu on päättynyt.
<P>
Äänestys toimitetaan tänään keskustelujen jälkeen.
