<CHAPTER ID="017">
Naisten maahanmuutto ja maahanmuuttajanaisten rooli ja asema EU:ssa (keskustelu)
<SPEAKER ID="112" NAME="Puhemies">
Esityslistalla on seuraavana Rodi Kratsa-Tsagaropouloun laatima naisten oikeuksien ja sukupuolten tasa-arvon valiokunnan mietintö naisten maahanmuutosta: naispuoliset maahanmuuttajat ja heidän asemansa Euroopan unionissa.
<SPEAKER ID="113" NAME="Rodi Kratsa-Tsagaropoulou " LANGUAGE="EL">
Arvoisa puhemies, arvoisa komission jäsen, hyvät kollegat, mietinnöllä, joka minulla oli kunnia laatia naisten oikeuksien ja sukupuolten tasa-arvon valiokunnan puolesta, laajennetaan maahanmuuttoa koskevaa keskustelua ja poliittisia toimia käsittelemällä naisten maahanmuuttoa.
<P>
Naisten maahanmuutto on entistä tärkeämpi tekijä, sillä laajentuneeseen Euroopan unioniin eri puolilta maailmaa tulevien naisten määrä lisääntyy jatkuvasti. Naiset tulevat joko yksin, itsenäisesti taloudellisten syiden takia tai perheidensä mukana taikka muista syistä. Naisten osuus kaikista maahanmuuttajista on noin 54 prosenttia. Luku ei ole kuitenkaan tarkka.
<P>
Nyt ymmärrämme kaikki, että kehitystä ja sosiaalista yhteenkuuluvuutta koskevilla tavoitteillamme on suora yhteys maahanmuuttovirtojen hallintaan: on varmistettava, että maahanmuuttajia arvostetaan ja että he kotoutuvat yhteisöihimme. Niinpä maahanmuuton "naisistuminen" - kutsuttakoon sitä vaikka näin - on uusi haaste, jota on tutkittava ja joka on otettava huomioon kaikissa toimissamme. Maahanmuuttajanaiset voivat tarjota joko henkilökohtaisesti tai perheensä jäsenenä lisäarvoa sekä meidän yhteisöillemme että omalle yhteisölleen.
<P>
Mietinnössämme käsitellään maahanmuuttajanaisten ongelmia. Ongelmat johtuvat syrjinnästä, jota he joutuvat kokemaan työmarkkinoilla ja koulutuksessa sekä aivan erityisesti silloin, kun he yrittävät saada pätevyytensä ja ammatilliset taitonsa tunnustettua. Ongelmista seuraa työttömyyttä ja köyhyyttä. Mietinnössä käsitellään myös ihmisoikeusrikkomuksia, kuten väkivaltaa ja seksuaalista hyväksikäyttöä, joista on keskusteltu ja jotka on tuomittu Euroopan parlamentissa toistuvasti.
<P>
Haluamme tuoda julki myös naisten ongelmia joissakin maahanmuuttajayhteisöissä, joissa naiset syrjäytyvät uskontoon liittyvien stereotypioiden takia. Tätäkin pahempia ovat pakkoavioliitot ja kunniamurhat.
<P>
Mietintömme ja esittämämme päätöslauselman ytimenä on yhtäältä maahanmuuttajien oikeuksien suojelu ja toisaalta maahanmuuttajien tehokkaampi osallistuminen työmarkkinoille ja yhteiskuntaan. Tämä tarkoittaa ennen kaikkea, että yhteisön säännöstöä on sovellettava syrjinnän poistamiseksi ja ihmiskaupan ehkäisemiseksi ja että on taattava perheiden yhdistäminen ja naisten oikeudet mukana seuraavina perheenjäseninä.
<P>
Mietinnössä tunnustetaan jäsenvaltioiden oikeus päättää lukumääristä ja säännöistä, joiden mukaan ne ottavat maahanmuuttajia maahansa. Niinpä kansallisessa lainsäädännössä olisi kunnioitettava naisten oikeuksia, heidän perheoikeuksiaan ja - mikä vielä tärkeämpää - lasten oikeuksia kansainvälisten yleissopimusten ja pöytäkirjojen mukaisesti.
<P>
Arvoisa puhemies, arvoisa komission jäsen, hyvät kollegat, tunnustamme kotoutumisen olevan monimutkainen ja kaksisuuntainen prosessi. Näin ollen sen lisäksi, että sovellamme kaikessa toiminnassamme asianmukaisesti yhtenäistetyllä tavalla vastaanottavuutta ja maahanmuuttajien oikeuksien kunnioittamista, meidän on tehtävä tosissamme yhteistyötä alkuperämaiden ja maissamme asuvien maahanmuuttajayhteisöjen kanssa, jotta voimme valmistella maahanmuuttajien ja - mikä tärkeämpää - maahanmuuttajanaisten asianmukaista kotouttamista. Naiset tietävät oikeuksistaan ja niistä johtuvista hyödyistä ja velvoitteista kaikkein vähiten. Oikeudet liittyvät kieleen, viranomaisiin, arvoihimme, ammatillista koulutusta koskeviin mahdollisuuksiin ja lasten mahdollisuuteen käydä koulua. Näin saavutetaan tehokkaammin tavoitteet, jotka koskevat kehitystä, hyvinvointia, ihmisoikeuksien suojelua sekä solidaarisuuden ja oikeudenmukaisuuden edistämistä kaikkialla maailmassa.
<P>
Kiitän lämpimästi kaikkia poliittisia ryhmiä, joiden osallistuminen monipuolisti työtäni ja auttoi meitä laatimaan toissijaisuusperiaatteen, yhteisön säännöstön ja kansainvälisen oikeuden mukaisen yhtenäisen tekstin, jossa käsitellään rohkeasti ja syvällisesti todellisia ongelmia ja todellisia haasteita.
<SPEAKER ID="114" NAME="Franco Frattini" AFFILIATION="komission varapuheenjohtaja" LANGUAGE="IT">
Arvoisa puhemies, haluan todella kiittää esittelijää tästä mietinnöstä.
<P>
Olen laajalti yhtä mieltä hänen toteamuksistaan, ensinnäkin työmarkkinoille pääsyn liittyvistä. Naisten asemalla on uskoakseni vaikutusta siihen, että Euroopan unionissa saadaan luotua aidosti tasapuolinen ja kattava kehitys- ja työllisyyspolitiikka. Kuten tiedätte, tämä on yksi Lissabonin strategian tavoitteista, ja sillä on pääasiassa tarkoitus taata naisille täysimääräinen yhteiskunnallinen asema ja aidosti itsenäinen elämä. Tuenkin täysin työllisyyden painottamista mietinnössä.
<P>
Tuen myös maahanmuuttajanaisten kotouttamisen painottamista, ensinnäkin kielenopetusta. Asuinvaltion kielen opettelun on oltava olennainen osa jokaisen kotoutumista, olipa kyse miehistä, naisista, lapsista tai vauvoista. Erityisesti maahanmuuttajanaisten kohdalla on havaittu, ettei heille ole onnistuttu takaamaan ajoissa todellista mahdollisuutta oppia vastaanottavassa maassa puhuttuja kieliä, mikä hidastaa ja haittaa kotoutumista.
<P>
Kuten esittelijä toteaa aiheellisesti, kotoutuminen liittyy kulttuurien ja uskontojen väliseen tärkeään vuoropuheluun. Euroopan unioni perustuu nähdäkseni sellaisiin arvoihin, joiden mukaan jokaisen naisen ja miehen ihmisarvoa on ehdottomasti kunnioitettava. Näin ollen ihmisarvoa - tässä tapauksessa naisten ihmisarvoa - halventavia tekoja ei voida missään tapauksessa hyväksyä, sillä ne ovat kotoutumisen symbolien täydellisiä vastakohtia.
<P>
Olen huolissani tapauksista, joissa naisia esimerkiksi pakotetaan käyttämään vastoin tahtoaan naisen asemaa osoittavia alistavia symboleja, kuten huntuja, jotka peittävät heidän kasvonsa täysin, niin ettei heitä näe. Tällaiset symbolit sopivat valitettavan huonosti kotoutumiseen ja merkitsevät naisten alistamista.
<P>
Mielestäni on käsittämätöntä, että joissakin eurooppalaisissa maissa tehdään niin kutsuttuja kunniamurhia, joita kutsuisin pikemminkin "häpeämurhiksi". Pyrin tietenkin edistämään vielä pontevammin aloitteita, joilla tähdätään tällaisten rikosten loppumiseen. Minusta niihin on suhtauduttava kovalla kädellä eikä kevyesti, sillä taustalla olevien motiivien perusteella ne ovat vastoin inhimillisen elämän, fyysisen koskemattomuuden ja ihmisarvon kunnioittamisen ehdottomia arvoja.
<P>
Perheiden yhdistämistä koskevaa yhteisön direktiiviä sovellettaessa pyritään kiinnittämään erityistä huomiota pakkoavioliittojen estämiseen. Aion tehdä töitä tämänkin asian eteen. Kuten tiedätte, direktiivi velvoittaa jäsenvaltioita. Kun direktiiviä sovelletaan kansallisella tasolla, kiinnitän erityistä huomiota perheen sisäisen väkivallan muotoihin, esimerkiksi pakkoavioliittoihin ja moniavioisuuteen - jotka ovat Euroopan unionin ja jäsenvaltioiden lakien mukaan kiellettyjä - ja naisille annettuihin takeisiin asumusero- tai avioerotilanteessa, jottei heitä sysätä syrjään toisen luokan kansalaisina, kun avioliitto purkautuu.
<P>
Turvapaikanhakijoita ja pakolaisia koskevista direktiiveistä on mielestäni syytä tuoda esiin yksi seikka. Naisten syrjintä on katsottava ensimmäistä kertaa riittäväksi perusteeksi pakolaisen aseman saamiselle. Perheväkivallan tai sukupuolielinten silpomisen uhriksi joutuminen tai pakkoavioliiton vaara ovat mielestäni riittäviä syitä pakolaisen aseman myöntämiseen, mikäli nainen osoittaa olevansa vaarassa joutua kokemaan tällaista.
<P>
Lopuksi haluan ottaa jälleen vilpittömin mielin esille yhden seikan, joka herättää minussa hieman epäilystä, eli täysin yhtäläisen aseman myöntäminen laittomille ja laillisille maahanmuuttajanaisille. Nähdäkseni on olemassa alue, jolla ehdottomat oikeudet on taattava kaikille asemasta riippumatta. On selvää, ettei ihmisiltä voida kieltää oikeutta terveydenhoitoon, ensiapuun eikä vähimmäistoimeentuloon sen vuoksi, että he joutuvat oleskelemaan maassa laittomasti jonkin aikaa - vaikkapa sen aikaa, kun odottavat palauttamistaan kotimaahansa.
<P>
Tietyt oikeudet ovat taatusti yhteisiä kaikille, mutta meidän ei pitäisi mielestäni mennä tätä pidemmälle ja sekoittaa kahta eri tasoa. Laittoman maahanmuuttajan asemaa säännellään ja käsitellään yhdellä tavalla. Laillisen maahanmuuttajan asema on toisenlainen. Jos näistä molemmista tehtäisiin täsmälleen yhdenvertaisia, lähetettäisiin vaarallinen viesti. Juuri tämän eteen teemme tietenkin töitä, jotta saadaan aikaan tasapuolinen eurooppalainen politiikka sekä laittoman maahanmuuton että laillisen maahanmuuton aloilla.
<SPEAKER ID="115" NAME="Amalia Sartori">
PPE-DE-ryhmän puolesta. - (IT) Arvoisa puhemies, hyvät kollegat, käytän mielelläni puheenvuoron ilmoittaakseni tukevani esittelijä Kratsa-Tsagaropouloun mietintöä, vaikka olenkin hieman surullinen, sillä kuulimme jälleen viime viikonloppuna naisiin liittyvän traagisen uutisen: nainen kivitettiin kuoliaaksi Bagdadissa lauantaina 21. lokakuuta.
<P>
Uskon kaikkien tietävän, että myös maailman suurimpiin ongelmiin saadaan muutos vain, mikäli kaikille maailman naisille taataan yhdenvertainen ihmisarvo. Tästä näkökulmasta katsottuna ja uskoen lujasti, että naisilla on arvonsa ja tehtävänsä nyt ja tulevaisuudessa, jotta maailmassa päästäisiin askeleen verran lähemmäs kohti rauhanomaista rinnakkaiseloa, olen tyytyväinen esittelijä Kratsa-Tsagaropouloun työhön, jossa käsitellään eritoten maahanmuuttajanaisia eräänlaisena erityistapauksena.
<P>
Meistä olisi parempi, jos näin ei olisi, mutta näin on. Maailmassa, jossa jako on edelleen niin selvärajainen - suurimmassa osassa maailmaa oikeudet ja velvollisuudet on edelleen jaettu - maahanmuuttajanaisten ja -miesten kohtelu samalla tavalla olisi mielestäni todennäköisesti virhe, kuten on aina virhe käsitellä erilaisia olosuhteita täysin yhtenäisellä tavalla.
<P>
Euroopan unionissa on näin ollen kiinnitettävä erityistä huomiota naisten maahanmuuttoon ja otettava myös huomioon näkökohdat, jotka eivät sitä vastoin ole ominaisia miesten maahanmuutolle. Tällainen painopiste löytyy nähdäkseni esittelijä Kratsa-Tsagaropouloun mietinnöstä, jota aionkin puoltaa.
<SPEAKER ID="116" NAME="Marie-Line Reynaud">
PSE-ryhmän puolesta. - (FR) Arvoisa puhemies, haluan kiittää vilpittömästi esittelijä Kratsaa hänen sitoutumisestaan ja yhteistyökyvystään. Käsiteltävä oma-aloitteinen mietintö on tämän vaalikauden alusta lukien mielestäni yksi tärkeimmistä naisten oikeuksia koskevista mietinnöistä, joista olemme päässeet ilmaisemaan kantamme.
<P>
Hallituksemme ovat jättäneet maahanmuuttajanaisten tilanteen liian kauan huomiotta, vaikka heidän määränsä kasvaa ja he muodostavat nyt suurimman osan EU:n maaperälle saapuvista ihmisistä. Naiset ovat perheidensä ja maanmiestensä ensimmäinen yhdysside yhteiskuntaan ja kotoutumiseen. Mietinnössä esitetäänkin monia suuntaviivoja, joiden tarkoituksena on tehdä loppu maahanmuuttajanaisiin usein kohdistuvista kahdesta erilaisesta syrjinnän muodosta: rotuun ja sukupuoleen perustuvasta syrjinnästä.
<P>
Olen erityisen iloinen siitä, että mietinnössä on useita säännöksiä laittomista maahanmuuttajanaisista, sillä he muodostavat oman, vailla oikeuksia olevan alaryhmänsä ja ovat näin ollen sitäkin haavoittuvammassa asemassa. On siis oleellista, että nämä naiset voivat hyödyntää perusoikeuksiaan - asuivatpa he missä jäsenvaltiossa tahansa - kuten oikeutta ensiapuun ja oikeusapuun sekä lasten oikeutta koulunkäyntiin, kuten omassa kotimaassani.
<P>
Lopuksi totean olevani iloinen siitä, että mietinnössä otetaan esille yksi toinenkin seikka, joka on minulle erityisen tärkeä, eli EU:n alueelle saapuvien naisten asema perheen yhdistämisprosessissa. Nämä naiset ovat usein olemassa juridiselta kannalta vain aviomiestensä kautta, eli he ovat täysin riippuvaisia aviomiehistään. Mietinnössä vaaditaan, että heille on myönnettävä riippumaton ja itsenäinen asema mahdollisimman pian ja että tällaisen aseman on ennen kaikkea säilyttävä automaattisesti, jos pariskunta eroaa.
<P>
Toivonkin, että mietintö hyväksytään parlamentissa laajalla enemmistöllä ja etteivät siihen sisältyvät kunnianhimoiset ehdotukset jää huomiotta.
<SPEAKER ID="117" NAME="Hiltrud Breyer">
Verts/ALE-ryhmän puolesta. - (DE) Arvoisa puhemies, hyvät kollegat, kiitän esittelijä Kratsa-Tsagaropoulouta, jonka mietinnöstä naisten ja etenkin maahanmuuttajanaisten oikeuksien edistäminen saa rutkasti lisää tuulta purjeisiinsa. Tämä olisi pitänyt tehdä jo kauan sitten.
<P>
Olemme pitäneet kulttuurirelativistista suhtautumista maahanmuuttajanaisiin liian kauan itsestään selvänä. Olen iloinen nähdessäni, että mietintöön sisältyy monia ajamiamme asioita, kuten vaatimus siitä, että sukupuolielinten silpomistapaukset on rekisteröitävä ja että pakkoavioliitoista on rangaistava tarvittaessa rikoslain nojalla, mitä olisi kaivattu jo aikoja sitten. Toivottavasti kielikurssit tulevat maahanmuuttajanaisille pakollisiksi, sillä kieli on tärkeä osa kotoutumista eivätkä naiset pysty kielitaidottomina peräämään oikeuksiaan.
<P>
On tehtävä loppu siitä, että Eurooppaan muuttaneiden perheiden tytöt saavat koulussa vapautuksen seksuaalikasvatuksesta ja liikunnasta, jotka ovat muille pakollisia, tai että tyttöjä otetaan jopa kokonaan pois koulusta tai kielletään käymästä sitä. Asiaan on puututtava tiukasti, ja siitä on puhuttava ääneen selvin sanoin.
<P>
Pidämme erittäin tärkeänä myös sitä, että naiset saavat aviomiehestään riippumattoman oikeudellisen aseman. Tässä kohtaa haluan osoittaa sanani henkilökohtaisesti komission jäsenelle Frattinille, sillä pyysin häntä vastikään kirjallisessa kysymyksessä kertomaan, oliko hän itseni tavoin huolestunut monissa jäsenvaltioissa tehdyistä tuomioistuinten päätöksistä, joissa valtionetuuksien myöntämistapa suosii tosiasiassa moniavioisuutta.
<P>
Kauhistuin kuullessani oikeusasioista vastaavalta komission jäseneltä, että moniavioisuuden tarkoituksena oli naisten suojelu. Kaksiavioisuus on Euroopan unionissa kielletty, ja olisin kiitollinen, mikäli saisin komission jäseneltä vastauksen. En voi uskoa, että hän antaisi tieten tahtoen luvan sellaiseen lausuntoon, että moniavioisuus on tarkoitettu naisten suojelemiseksi, kun tietynlaisia, samaa sukupuolta olevien parisuhteitakaan ei pidetä laillisina.
<SPEAKER ID="118" NAME="Feleknas Uca">
GUE/NGL-ryhmän puolesta. - (DE) Arvoisa puhemies, hyvät kollegat, olen todella erittäin kiitollinen esittelijä Kratsa-Tsagaropouloulle hänen laaja-alaisesta mietinnöstään, jota Euroopan yhtyneen vasemmiston konfederaatioryhmä/Pohjoismaiden vihreä vasemmisto kannattaa täysin. Mietintö antaa runsaasti lisää tietoa maahanmuuttajanaisten oikeuksista EU:ssa.
<P>
Mehän tiedämme, että naisten osuus on nyt 54 prosenttia kaikista maahanmuuttajista. On siis täysin käsittämätöntä ja järkyttävää, että Euroopan unionin jäsenvaltioiden hallitukset suhtautuvat heihin niin välinpitämättömästi ja tekevät niin vähän täyttääkseen maahanmuuttajanaisten erityiset tarpeet.
<P>
Haluan pitää huolta siitä, että tämä tilaisuus käytetään hyväksi tuomalla julki räikeät puutteet jäsenvaltioiden kotouttamispolitiikassa. Maahanmuuttajanaisten oletetaan sopeutuvan järjestelmään vaikeuksitta ja hiljaa, mitään vaatimatta. Kansalliset työmarkkinat saavat käyttää heitä mahdollisimman tehokkaasti hyväksi. Jäsenvaltiot eivät uhraa vuosikymmeniin ajatustakaan maahanmuuttajista aiheutuville haasteille ja syyttävät sitten maahanmuuttajia riittämättömästä kotoutumisesta. Minusta tämä on vain lisätodiste välinpitämättömyydestä ja poliittisesta sokeudesta.
<P>
Haluan, että sukupuolinäkökulma otetaan huomioon maahanmuuton hallinnassa, joka hoidetaan johdonmukaisesti niin, että maahanmuuttajanaisten terveydenhoitoa, turvallisuutta ja riippumattomuutta koskeviin oikeuksiin suhtaudutaan vakavasti ja että yhä useammalle heistä taataan tähän mahdollisuus. Jos näin ei tehdä, naiskauppa, naispuolisten kotiapulaisten hyväksikäyttö, naisten yhteiskunnallinen eristyneisyys ja perheväkivalta ovat vaarassa lisääntyä.
<SPEAKER ID="119" NAME="Roberta Angelilli">
UEN-ryhmän puolesta. - (IT) Arvoisa puhemies, hyvät kollegat, haluan aloittaa kiittämällä esittelijää erinomaisesta työstä ja erityisesti siitä, että hän otti esille muutamia tärkeitä painopisteitä, joiden avulla voidaan varmistaa, että maahanmuuttoa pidetään pääasiassa kaksisuuntaisena kotoutumisena - johon sisältyy siis sosiaalisia, kielellisiä ja kulttuurisia näkökohtia - eli kotoutumisena, joka perustuu molemminpuoliseen oikeuksien ja velvollisuuksien kunnioittamiseen.
<P>
Yksi maahanmuuttajanaisille taattavista keskeisistä oikeuksista on kunniamurhien, pakkoavioliittojen, sukupuolielinten silpomisen ja kaikenlaisen muun väkivaltaisen pakottamisen ja hyväksikäytön estäminen ja torjuminen. Tältä osin olen esittänyt ryhmäni puolesta tarkistuksen, jossa pidetään välttämättömänä nimenomaisesti maahanmuuttajanaisille tarkoitettujen laajamittaisten tiedotuskampanjoiden toteuttamista, jotta naiset saavat tietoa oikeuksistaan ja elimistä, joiden puoleen he voivat tarvittaessa kääntyä.
<P>
Euroopan unionin on viimein annettava erityissäännöksiä, joilla ohjataan myös jäsenvaltioita laatimaan lakeja, joilla kielletään nimenomaisesti jo mainitsemamme rikokset ja teot. Lopuksi haluan kiittää komission jäsentä Frattinia sitoutumisesta, jota hän on painottanut tänäkin iltana - sitoutumisesta, jonka voimin komissio aikoo puuttua näihin ongelmiin.
<SPEAKER ID="120" NAME="Urszula Krupa">
IND/DEM-ryhmän puolesta. - (PL) Arvoisa puhemies, erityisesti naisia koskevaa hyvin vakavaa maastamuuton ongelmaa, joka johtuu globalisoitumisesta ja nykyelämän monimutkaisuudesta, olisi tarkasteltava myös siltä kannalta, miten korvaamatonta vahinkoa se aiheuttaa lähtömaille. Lisäksi haluan mainita, että köyhyyden lisääntyminen koettelee maita, joita rikkaat ja pitkälle kehittyneet maat käyttävät hyväkseen. Mahdollisuus lähteä kotimaasta tuo varmasti joskus myönteisiäkin tuloksia. Muuttajat joutuvat kuitenkin jättämään yhteisön, jota pitää koossa historian, perinteiden ja kulttuurin muodostama side. Henkilö, joka olisi voinut kantaa kortensa kekoon yhteiseksi hyväksi, lähtee pois. Samainen henkilö aloittaa elämän alusta vieraassa kulttuurissa, vieraalla kielellä. Hänen panoksestaan hyötyy toinen yhteiskunta. Tällaiset ihmiset joutuvat usein hyväksikäytetyiksi olosuhteiden takia. On siis tärkeää, että asiaa koskeva lainsäädäntö on voimassa erityisesti sosiaalisen suojelun ja työntekoa koskevan oikeuden osalta. Keskusteltavana olevassa asiakirjassa painotetaan tätä jollain tapaa. Myös asianmukainen arvoasteikko on tärkeä: moraalisille arvoille on annettava sijansa pelkän materiaalisen hyödyn rinnalla. Ihmistyövoimaa on tarkasteltava sanan laajemmassa merkityksessä, mutta tämä ei saa tarkoittaa puuttumista sellaisten naisten henkilökohtaiseen elämään, jotka haluavat tehdä lapsia ja huolehtia perheestä.
<SPEAKER ID="121" NAME="Esther Herranz García" AFFILIATION="PPE-DE">
(ES) Arvoisa puhemies, maahanmuutto on välttämätöntä, ja se myös rikastuttaa yhteiskuntaamme kulttuuriselta, taloudelliselta ja yhteiskunnalliselta kannalta. Emme pyrikään kieltämään tätä nykyään. On kuitenkin totta, että siitä voi aiheutua ongelmia, ellei sitä hallita kunnolla.
<P>
Maahanmuuton ei pitäisi koskaan olla ongelma, sillä laadittaessa lakeja kaikkien Euroopan unionin jäsenvaltioiden parlamenteissa olisi varmistettava, ettei ongelmia synny. Jos parlamenteissa ei kuitenkaan olla huolellisia, ongelmia voi syntyä, ja niistä voi seurata muukalaisvihaa ja rasismia yhteiskunnassa. Juuri tämä meidän on estettävä.
<P>
Tätä mietintöä laadittaessa tehtiin virhe, sillä siinä ei käsitellä pelkästään laillista maahanmuuttoa vaan siinä käsitellään laillista ja laitonta maahanmuuttoa samasta lähtökohdasta käsin. Tämä on vaarallista, sillä muutamat mietinnön kohdat saattavat saada eräät mafiaryhmät myhäilemään tyytyväisinä.
<P>
Demokratia, joka on onneksi kaikkia meitä hallitseva järjestelmä, perustuu yksilönvapauteen. Yksilönvapaus taataan noudattamalla lakia - sekä jäsenvaltioiden lakeja (sillä ongelma kuuluu toissijaisuusperiaatteen piiriin) että voimassa olevia ja tulevia asetuksia ja direktiivejä.
<P>
Lain noudattaminen on tärkeää. Pelkään, etteivät kaikki radikaalin vasemmiston esittämät tarkistukset ole jäsenvaltioiden lakien mukaisia, vaan ne ovat vastoin tasa-arvoa, demokratiaa ja yksilönvapautta.
<P>
Pyytäisin parlamenttia näin ollen pohtimaan tarkkaan näitä tarkistuksia, joilla on tarkoitus kiinnittää mafiaryhmien huomio, aiheuttaa hämmennystä maahanmuuttajien keskuudessa ja houkutella lisää laittomia maahanmuuttajia. Niistä ei ole juurikaan hyötyä maahanmuuttajille eikä yleisemmin Euroopan unionin kansalaisille, sillä ne lisäävät houkutusta lähteä, vaeltelua paikasta toiseen ja mafian hämäräpuuhia, eivätkä oleskeluluvan myöntämisperusteet ole selkeitä.
<P>
Vetoan parlamenttiin ja komissioon silpomista ja pakkoavioliittoa koskevien ongelmien osalta. Kun puhutaan kolmansista maista ja annetaan niille varoja yhteistyötä varten, on ennen varojen antamista vaadittava, että kyseiset maat kunnioittavat tärkeimpiä perusoikeuksia, mikäli todella haluamme suojella naisia ja naisten tasa-arvoa.
<SPEAKER ID="122" NAME="Edite Estrela" AFFILIATION="PSE">
(PT) Haluan aloittaa kiittämällä esittelijä Kratsa-Tsagaropoulouta. Olemme samaa mieltä siitä, että sukupuolinäkökulma ja naisten tilanne jäsenvaltioissa on otettava huomioon Euroopan unionin maahanmuuttopolitiikassa, sillä naiset joutuvat kärsimään kaksitahoisesta syrjinnästä, sukupuoleen ja etniseen alkuperään perustuvasta, kuten aiemmat puhujat ovat todenneet. Lisäksi he joutuvat kestämään syrjintää sekä vastaanottavassa yhteiskunnassa että omassa yhteisössään.
<P>
Maahanmuuttajanaisten osallistuminen vastaanottavan maan yhteiskunnallisen elämän kaikille aloille on oleellinen tekijä, jonka ansiosta naisten eristyneisyyttä vähennetään ja naiset voivat auttaa nuorempia polvia kotoutumaan. Tätä varten on päästävä eroon monista muureista - alkajaisiksi kielimuurista. Joissakin maahanmuuttajayhteisöissä naisia pakotetaan yhteiskunnasta syrjäytymisen lisäksi avioliittoon ja suostumaan nöyryyttäviin ja julmiin käytäntöihin, kuten sukupuolielinten silpomiseen. He ovat myös kunniamurhien uhreja, kuten komission jäsen Frattini mainitsi. Jäsenvaltioiden velvollisuus on tehdä kaikki voitavansa, jotta näistä rikoksista saadaan tehtyä loppu. Niiden uhreille olisi perusteltua myöntää turvapaikka.
<SPEAKER ID="123" NAME="Luisa Morgantini" AFFILIATION="GUE/NGL">
(IT) Arvoisa puhemies, hyvät kollegat, kiitän esittelijä Kratsa-Tsagaropoulouta hänelle ominaisesta ymmärtävyydestä ja myönteisistä ehdotuksista, jotka koskevat sekä laillisten että laittomien maahanmuuttajanaisten roolia ja asemaa Euroopan unionissa.
<P>
Kyse on maahanmuuttajanaisista, jotka joutuvat syrjinnän kohteiksi työpaikoilla, jotka kärsivät fyysisestä ja henkisestä väkivallasta, joita käytetään hyödykkeinä seksikaupassa, joilta on viety vapaus ja passi, joita pidetään patriarkaalisten tapojen vankina ja joita tapetaan perheen kunnian tähden. Haluan kuitenkin tuoda esiin, että tosiasiassa näitä naisia käyttävät hyväksi eurooppalaiset perheet ja eurooppalaiset liikemiehet. He ovat usein yksin ja surevat sitä, että ovat joutuneet jättämään lapset kotimaahansa. He tekevät hoitotyötä helpottaen vanhojen ja sairaiden kärsimystä ja yksinäisyyttä. Heillä ei ole mitään turvaa. Minusta meillä on paljon tehtävää asian eteen.
<P>
Näiden naisten osuus maahanmuuttajista on suuri, ja he muodostavat valtavan voimavaran Euroopan unionin jäsenvaltioille. He eivät ole vain uhreja. Nämä naiset ovat kaikki erilaisia, ja viime vuosina he ovat järjestäytyneet yhdistyksiksi ja pyrkineet solmimaan suhteita ja pitämään yhteyttä kotimaastaan kotoisin oleviin naisiin. Nämä naiset vaativat itselleen tietoa, terveydenhoitoa ja kunnolliset asuinolot. He haluavat pystyä hallitsemaan elämäänsä, ja meidän on autettava heitä. Tämän vuoksi syrjinnän torjuminen on valtavirtaistettava ja jokaisessa jäsenvaltiossa on sovellettava Euroopan unionissa säädettyjä direktiivejä, joista komission jäsen Frattinikin puhui, aina maahanmuuttajien vastaanottamisesta aktiiviseen kansalaisuuteen asti. Maahanmuuttajanaisten kokemukset ja heidän kritiikkinsä epätasa-arvoisuutta kohtaan edistävät demokratian vakiinnuttamista muutamien jäljellä olevien erojen suhteen.
<SPEAKER ID="124" NAME="Bogusław Rogalski" AFFILIATION="IND/DEM">
(PL) Arvoisa puhemies, tällä hetkellä maahanmuuttajia saapuu joukoittain, mihin on monia syitä. Osa saapuu taloudellisin perustein, jolloin tavoitteena on ansaita enemmän ja parantaa elintasoa. Tämä on tavallisin maahanmuuton syy. Maahanmuuton syynä voi olla myös perheen yhdistäminen tai kotimaassa harjoitettua vainoa pakeneminen.
<P>
Teknisen kehityksen ansiosta matkustaminen on nykymaailmassa yhä helpompaa ja halvempaa, joten maahanmuuton ongelma voi vain kasvaa. Meidän on näin ollen toteutettava asianmukaisia toimenpiteitä, jotta pystymme ottamaan vastaan saapujat, joita tulee tänne Euroopan unioniin yhä enemmän. Järkevä pitkän aikavälin ratkaisu olisi ulkomaalaisten, etenkin naisten, syrjinnän välttäminen. Ulkomaalaisista suurin osa on naisia. Liian moni maahanmuuttaja syrjäytyy tällä hetkellä yhteiskunnasta. Jäsenvaltioiden olisi luotava paremmat edellytykset maahanmuuttajien kotoutumiselle yhteiskuntaamme niin, että he voivat olla samalla ylpeitä alkuperästään. Näin voisimme ehkäistä ennalta maahanmuuttajien vieraantumista, joka aiheuttaa turhautumista, synnyttää ajoittain väkivaltaisia purkauksia ja johtaa usein köyhyyteen.
<SPEAKER ID="125" NAME="Edit Bauer" AFFILIATION="PPE-DE">
- (SK) Euroopan väestökehitystä koskevassa komission tiedonannossa todetaan, että seuraavien viiden vuosikymmenen aikana jäsenvaltioiden työikäinen väestö vähenee tuntuvasti, noin 48 miljoonaa henkilöä.
<P>
Jopa optimistisessakin ennusteessa, jossa väestömäärän oletetaan palaavan ennalleen ja uusia tuottavuuden lähteitä uskotaan löytyvän, Euroopan unionissa tarvitaan runsaasti uusia maahanmuuttajia, arviolta 40 miljoonaa. Tämä on ehkäpä Euroopan unionin kaikkein suurin haaste.
<P>
Haluan kiittää esittelijä Kratsa-Tsagaropoulouta käsiteltävänä olevasta mietinnöstä, jossa todetaan, että maahanmuuttajanaisten asemalla on ratkaiseva merkitys tässä prosessissa. Maahanmuuttajanaiset ansaitsevat erityistä huomiota, koska heitä syrjitään usein ja koska heillä on ratkaiseva merkitys ensimmäisen ja toisen polven maahanmuuttajien kotoutumisessa. Naisten mahdollisuus koulutukseen on näin ollen erittäin tärkeää. Haasteiden perusteella on välttämätöntä laatia yhteisiä kotouttamismenettelyjä maahanmuuttajia varten. Samoin on laadittava kiireesti maahanmuuttopolitiikkaa koskevia yhteisiä menettelyjä. Yksittäisten jäsenvaltioiden toisistaan poikkeavat lähestymistavat aiheuttavat tarpeetonta sekaannusta.
<P>
Ihmiskaupan ja ihmissalakuljetuksen takia on erittäin tärkeää taata maahanmuuttopolitiikkojen selkeys, avoimuus, yksiselitteiset säännöt ja pääsy yhteisille työmarkkinoille. Laillisten mahdollisuuksien puuttuminen kannustaa selvästi laittomaan toimintaan. Laittomat maahanmuuttajat ovat suurelta osin vaarassa joutua kaikenlaisten ihmisoikeusrikkomusten uhreiksi ja jäävät vaille apua, johon heillä muutoin olisi uhrina oikeus.
<P>
Tulevissa päätöksissä on kuitenkin oleellista tehdä selvä ero turvapaikkapolitiikan, laillisen maahanmuuton ja laittoman maahanmuuton välillä. Näiden käsitteiden sekoittuminen aiheuttaa vain lisää tarpeettomia väärinkäsityksiä.
<SPEAKER ID="126" NAME="Britta Thomsen" AFFILIATION="PSE">
(DA) Arvoisa puhemies, arvoisa komission jäsen, hyvät kollegat, haluaisin kiittää esittelijää tästä erittäin tärkeästä ja todella oleellisesta mietinnöstä. Eurooppaan suuntautuvan maahanmuuton luonne on muuttunut. Nykypäivänä Eurooppaan tulee enemmän naisia kuin miehiä, sillä työntekijöitä tarvitaan käytännön tehtäviin palvelu- ja terveydenhuoltoalalla. Kyseisille työmarkkinoille on kuitenkin ominaista laaja harmaa talous, jossa tavanomaiset palkkaus-, työaika- ja työympäristösäännöt eivät päde. Naiset joutuvat näin ollen erittäin haavoittuvaan asemaan ja ovat vailla sosiaalista ja taloudellista turvaa. Monet heistä tekevät sellaista työtä, jonka takia heillä ei ole mahdollisuutta laillistaa asemaansa.
<P>
Haavoittuvuutensa takia laittomat maahanmuuttajanaiset ovat suuremmassa vaarassa joutua hyväksikäytetyiksi, niin henkisesti kuin fyysisesti, ja laittoman asemansa vuoksi he ovat helppo saalis niille, jotka haluavat käyttää heitä hyväksi joko seksuaalisesti tai muulla tavoin työpaikoilla. He ovat myös erityisessä vaarassa jäädä vaille perusoikeuksiaan ja voivat joutua väkivallan tai syrjinnän uhreiksi arkipäivän elämässä. Monet heistä eivät rohkene ilmoittaa väkivallanteoista karkottamisen pelossa.
<P>
On ehdottoman välttämätöntä luoda olosuhteet, joissa maahanmuuttajanaiset otetaan kunnollisemmin huomioon. On varmistettava, että jäsenvaltiot ottavat lainsäädännössään huomioon maahanmuuttajanaisten kohtaamat ongelmat. Ihmiskaupan tai väkivallan uhreiksi joutuneille naisille olisi annettava mahdollisuus väliaikaiseen oleskelulupaan, ja heillä olisi oltava oikeus oikeusapuun, terveydenhoitoon ja sosiaalipalveluihin riippumatta siitä, onko heillä laillista oikeutta oleskella kyseisessä maassa.
<SPEAKER ID="127" NAME="Pia Elda Locatelli" AFFILIATION="PSE">
(IT) Arvoisa puhemies, hyvät kollegat, yhdyn esittelijä Kratsa-Tsagaropouloun mietintöön. Tältä osin haluaisin tuoda esiin, kuten hänkin, että perheiden yhdistämistä koskevan direktiivin täytäntöönpano on ollut EU:ssa epätyydyttävää ja että direktiiviä on muutettava, jotta puolisolla - lähes aina naisella - on mahdollisuus saada riippumaton asema aiempaa nopeammin ja jotta taataan, että puolison asema säilyy asumuseron, avioeron ja leskeksi jäämisen jälkeen.
<P>
Lisäksi painottaisin useiden yhteisön välineiden, erityisesti Daphne-ohjelman, merkitystä. Niillä voidaan korjata epäkohtia kansallisissa toimissa, joista puuttuu aivan liian usein sukupuolinäkökulma niin toimien sisällön kuin tiedonkeruunkin osalta. Mietinnössä vaaditaan vielä, että naisen vaara joutua sukupuolielinten silpomisen uhriksi olisi katsottava riittäväksi perusteeksi turvapaikan hakemiselle.
<P>
Olen asiasta samaa mieltä, mutta nyt on mielestäni aika lisätä turvapaikan hakemisperusteeksi muitakin tekijöitä, joihin liittyy naisen seksuaalisuuteen perustuvaa sortoa. Tarkoitan esimerkiksi homoseksuaalisuutta ja niin kutsuttuja aviorikoksia. Osassa maita tällaisista teoista langetetaan väkivaltaisia rangaistuksia. Tarkoitan tässä yhteydessä kivittämällä toimeenpantavaa kuolemantuomiota Iranissa.
<SPEAKER ID="128" NAME="Emine Bozkurt" AFFILIATION="PSE">
(NL) Arvoisa puhemies, maahanmuuttajanaiset eivät ole ryhmänä, haavoittuvana sellaisena, niinkään ongelma vaan mahdollisuus. He ovat haavoittuvia, sillä he joutuvat syrjityiksi sen vuoksi, että ovat naisia, ja lisäksi siksi, että ovat muslimeja, somaleja tai marokkolaisia. He ovat myös vaarassa joutua perheväkivallan uhreiksi. He ovat haavoittuvia, koska eivät puhu paikallista kieltä tai ovat riippuvaisia puolisostaan tai isästään. Heitä on näin ollen tuettava langettamalla perheväkivallasta ja kunniamurhista rangaistukset. Tätä ei voi tehdä pelkästään tiukentamalla sääntöjä. Paperille kirjatut oikeudet eivät riitä naisille. Naisten on voitava puolustaa oikeuksiaan myös käytännössä, sillä väkivaltaisesta perheenjäsenestä riippuvainen nainen ei käytännössä hyödy paljoakaan paperille kirjatuista oikeuksista.
<P>
Maahanmuuttajanaisten taloudellista riippumattomuutta onkin edistettävä esimerkiksi torjumalla työmarkkinoilla tapahtuvaa syrjintää. Talous hyötyy, kun useammat maahanmuuttajanaiset tulevat mukaan työelämään. Meillä ei ole myöskään varaa jättää käyttämättä sitä mahdollisuutta, että maahanmuuttajanaiset voivat edistää lastensa kotoutumista uuteen yhteiskuntaan. Tämän takia meidän on vastaanottavana yhteiskuntana tuettava maahanmuuttajanaisia avoimesti ja pidettävä heihin yhteyttä, sillä hekin kuuluvat tänne. Olen iloinen siitä, että esittelijä Kratsa-Tsagaropoulou käsittelee näitä näkökohtia laajamittaisesti erinomaisessa mietinnössään, ja tämän vuoksi haluankin kiittää häntä siitä.
<SPEAKER ID="129" NAME="Teresa Riera Madurell" AFFILIATION="PSE">
(ES) Arvoisa puhemies, haluan kiittää esittelijää ja korostaa yhtä seikkaa. Kaikessa maahanmuuttopolitiikassa on taatusti otettava huomioon nimenomaan sukupuoleen liittyvät näkökohdat. Lisäksi on kuitenkin otettava huomioon maahanmuuttajayhteisöjen väliset erot, sillä maahanmuuttajanaisiin kohdistuva kaksinkertainen syrjintä ja siitä johtuvat ongelmat vaihtelevat maahanmuuton taustalla olevien syiden mukaan.
<P>
Jos taloudellisin perustein maahan muuttavat naiset löytävät töitä, se on tavallisesti alemman tason työtä, joskus pimeää työtä, joka ei tarjoa heille sen enempää riippumattomuutta kuin turvaakaan, jota he tulivat hakemaan. Se tarjoaa heille kuitenkin mahdollisuuden solmia suhteita ja kotoutua. Perheen yhdistämisen perusteella maahan muuttavat naiset jäävät sitä vastoin tavallisesti kotiin, eikä heillä ole tilaisuutta tutustua vastaanottavaan yhteiskuntaan eikä opetella kieltä. Tämä haittaa kotoutumista ja lisää eristyneisyyttä.
<P>
Vuosi 2007 nimettiin "Euroopan yhdenvertaisten mahdollisuuksien teemavuodeksi" ja vuosi 2008 "Euroopan kulttuurienvälisen vuoropuhelun teemavuodeksi". Tämän on autettava lisäämään kansalaisten tietoisuutta maahanmuuttajanaisten tilanteesta, joka on aina hankala mutta jonka luonne vaihtelee. Tämän on autettava myös toteuttamaan toimia, joilla edistetään tasa-arvoa ja kotoutumista kuhunkin tilanteeseen sopivalla tavalla.
<SPEAKER ID="130" NAME="Franco Frattini" AFFILIATION="komission varapuheenjohtaja" LANGUAGE="IT">
Arvoisa puhemies, arvoisat parlamentin jäsenet, haluan esittää vain lyhyen huomautuksen, nyt kun olen kuunnellut monia puheenvuoroja, joihin voin yhtyä. Ensinnäkin arvoisa jäsen Breyer, haluan kertoa teille, että olen aina ollut ja tulen aina olemaan sitä mieltä, että moniavioisuus on vastoin lakia ja rikkoo pahoin naisten oikeutta valinnanvapauteen. Voin näin ollen vahvistaa teille, että jatkan tämänsuuntaista toimintaa.
<P>
Muutamat puheenvuoron käyttäneistä jäsenistä, esimerkiksi jäsen Angelilli ja jäsen Morgantini, ottivat esille tiedottamisen. Voinen uskoakseni todeta, että saattaisi olla suureksi avuksi, jos maahanmuuttajanaisten äänen annettaisiin kuulua suoraan ja voimakkaasti. Siitä voisi olla apua jopa laadittaessa vahvempaa Euroopan unionin puolustuspolitiikkaa. "Äänen kuuluminen" tarkoittaa, että näiden ihmisten käyttöön annetaan tehokkaat välineet, joiden avulla he voivat sanoa sanottavansa niin, että heitä myös kuullaan. Voinen todeta, että muutoin naisten ääni on vaarassa suodattua niiden yhteisöjen seulan läpi, joissa he asuvat.
<P>
Monissa Euroopan maissa on ilmennyt tapauksia, joissa maahanmuuttajanaisia on eristetty ja alistettu. Maahanmuuttajanaisilta tulee vähiten henkilökohtaisia kanteluja, kun otetaan huomioon kaikki ne ryhmät, joiden kanssa olen työni puolesta tekemisissä. Perusoikeuksien suojeluun liittyviin muihin tapauksiin verrattuna lukumääräisesti vähiten kanteluja on saatu tapauksista, joissa naisiin on kohdistunut väkivallantekoja maahanmuuttajayhteisössä. Miksi? Koska tällaisista tapauksista ei rohjeta ilmoittaa, koska niitä ei tuoda julki, koska naiset joutuvat itse väkivallan uhreiksi eivätkä uskalla kertoa pahoinpitelystä vapaiden ja demokraattisten jäsenvaltioiden alueella. Tiedottaminen on näin ollen ehdottomasti keskeisessä asemassa.
<P>
Lopuksi haluan tuoda esiin nimenomaan kotoutumisen helpottamisen osalta, että julkaisen keväällä 2007 eurooppalaisen kotouttamisen käsikirjan kaikilla Euroopan unionin maissa puhutuilla kielillä. Käsikirjaan sisältyy kertomuksia onnistuneista kotouttamishankkeista niitä toteuttaneissa kaupungeissa, maakunnissa ja alueilla. Jakamalla tätä käytännöllistä käsikirjaa useita miljoonia kappaleita tuodaan julki onnistuneita esimerkkejä, joista voidaan ottaa mallia. Esimerkit on saatu paikallisilta toimijoilta. Voin kertoa teille, että toistaiseksi vähiten tietoa on saatu juuri maahanmuuttajanaisten kotoutumisesta.
<P>
Vetoan näin ollen teihin, jotta saisin tulevina kuukausina konkreettisia esimerkkejä, sekä myönteisiä että kielteisiä, joiden pohjalta voin ryhtyä toimeen. Muutoin jatkamme vain tärkeiden periaatelausuntojen esittämistä, muttemme pysty toimimaan niiden pohjalta käytännössä, kuten pyrin kuitenkin tekemään.
<SPEAKER ID="131" NAME="Puhemies">
Keskustelu on päättynyt.
<P>
Äänestys toimitetaan huomenna klo 12.00.
<P>
Kirjallinen lausuma (työjärjestyksen 142 artikla)
<SPEAKER ID="213" NAME="Zita Gurmai" AFFILIATION="PSE">
(EN) Lukuisat maahanmuuttajat, erityisesti naiset, joutuvat kohtaamaan monenlaista syrjintää ja ovat vaarassa syrjäytyä yhteiskunnasta. Suurin haasteemme on, miten heidät saadaan kotoutumaan yhteiskuntaan ja miten voimme auttaa heitä hankkimaan kunnollisen koulutuksen, jonka avulla heidän työllistymismahdollisuutensa laajenisivat ja he voisivat edistää omalta osaltaan Euroopan yhdentymistä.
<P>
Kunnollinen lainsäädäntö on vain kolikon toinen puoli. Kolikon toisella puolella asiasta vastaavien kansallisten viranomaisten on täytettävä oikeudelliset sitoumukset ja maahanmuuttajilla on oltava halua kunnioittaa eurooppalaisia perusarvoja ja normeja ja tulla osaksi yhteiskuntaa.
<P>
Onnistuneessa kotouttamispolitiikassa piilee valtavasti mahdollisuuksia, sillä maahanmuuttajien työllisyyden lisääminen voisi auttaa Lissabonin työllisyystavoitteiden saavuttamista.
<P>
Mitkään toimet eivät onnistu ilman asianmukaista ja säännöllistä vuoropuhelua maahanmuuttajayhteisöjen kanssa. Vuoropuhelu on erinomainen väline, jonka avulla voidaan seurata kotoutumista ja selvittää keskinäisiä etunäkökohtia, aikomuksia, vaatimuksia ja velvoitteita sekä määrittää ja tarvittaessa muuttaa menetelmiä ja osallistavia ohjelmia.
<P>
Tulevasta Euroopan yhdenvertaisten mahdollisuuksien teemavuodesta 2007 ja tulevasta kulttuurienvälisen vuoropuhelun teemavuodesta 2008 on varmasti hyötyä, ja ne tarjonnevat tilaisuuden antaa maahanmuuttajayhteisöille paljon tietoa maahanmuuttajien oikeuksista ja mahdollisuuksista sekä siitä, mitä heiltä odotetaan Euroopan unionissa.
