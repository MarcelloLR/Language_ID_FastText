<CHAPTER ID="011">
Sahelin alueen turvallisuustilanne (keskustelu) 
<SPEAKER ID="485" NAME="Puhemies">
(CS) Esityslistalla on seuraavana keskustelu Arnaud Danjeanin, Ioannis Kasoulidesin, Elmar Brokin, José Ignacio Salafranca Sánchez-Neyran, Michael Gahlerin, Krzysztof Lisekin ja Andrey Kovatchevin Euroopan kansanpuolueen (kristillisdemokraatit) ryhmän puolesta komission varapuheenjohtajalle, unionin ulkoasioiden ja turvallisuuspolitiikan korkealle edustajalla laatimasta suullisesta kysymyksestä Sahelin alueesta - B7-0808/2010).
<SPEAKER ID="486" NAME="Arnaud Danjean">
kysymyksen laatija. - (FR) Arvoisa puhemies, arvoisa korkea edustaja Ashton, tänään käsittelemämme asia on asia, jota meidän olisi pitänyt alkaa käsitellä jo monta kuukautta sitten, koska tilanne Sahelin alueella huonontunut tasaisesti nyt yli kolmen vuoden ajan. Käsittelemme aihetta lisäksi viikolla, jolloin me Ranskassa olemme haudanneet kaksi syytöntä nuorta islamilaisen terrorismin uhria, jotka tapettiin muutama viikko sitten Nigerin ja Malin välisellä rajalla.
<P>
Näiden rikosten herättämistä syvistä tunteista huolimatta meidän on tunnustettava todelliset uhat, jotka keskittyvät tälle Euroopan kynnyksellä olevalle alueelle, koska uhka ei johdu ainoastaan terrorismista, vaikka sieppaukset ja murhat ovat järkyttävin ilmentymä Mauritanian, Malin ja Nigerin tilanteen huononemisesta. Rikollisjärjestöt ovat yleisiä. Huume-, ase- ja ihmiskauppa uhkaa vakautta näissä maissa mutta myös omalla mantereellamme. Asian selvittämiseksi, samalla tavoin kuin tämän alueen terrori-iskujen uhrien enemmistö on eurooppalaisia, EU on myös tämän kaupan määränpää.
<P>
Tässä erittäin huolestuttavassa tilanteessa Euroopan unionin pitäisi ottaa käyttöön yhdennetty ja kattava strategia, jossa yhdistetään sen kehitysyhteistyö- ja turvallisuuspolitiikka. Se on ehdottoman välttämätöntä. Käytössä on tietenkin jo aloitteita, erityisesti kymmenennen Euroopan kehitysrahaston kautta, ja näitä maita varten on osoitettu miltei kaksi miljardia euroa köyhyyden torjumiseksi, talouden kehittämiseksi ja tehokkaamman hallinnon perustamiseksi. Tietyillä jäsenvaltioilla on tietenkin myös kahdenvälistä yhteistyöpolitiikkaa.
<P>
Meidän on kuitenkin mentävä paljon pidemmälle. Ennen kaikkea toimiemme on oltava paljon koordinoidumpia. Meidän on vahvistettava alueellista lähestymistapaa ja kannustettava näitä maita tekemään enemmän yhteistyötä niiden kohtaamien yhteisten haasteiden käsittelemiseksi. Meidän on myös laajennettava EU:n käytössä olevien toimien soveltamisalaa ja yhdennettävä niitä mahdollisimman paljon kehitysyhteistyön, turvallisuuden, institutionaalisten rakenteiden, tullin, tuomioistuinten ja poliisin alalla.
<P>
Arvoisa korkea edustaja Ashton, näin lähellä EU:ta on harvoja alueita, joilla on niin monia uhkia turvallisuudellemme, ja on harvoja alueita, joilla EU voi viimein toteuttaa käytännössä Lissabonin sopimuksessa säädettyä yhdennettyä lähestymistapaa, jonka perusteella tällä hetkellä johtamanne Euroopan ulkosuhdehallinto muodostettiin.
<P>
Arvoisa korkea edustaja Ashton, voitteko kertoa meille joitakin yksityiskohtia strategiasta, jonka aiotte tällä alueella panna täytäntöön?
<SPEAKER ID="487" NAME="Catherine Ashton" LANGUAGE="EN">
Arvoisa puhemies, haluan aloittaa samalla tavoin kuin Arnaud Danjean, eli hirvittävillä uutisilla kahden nuoren ranskalaisen kuolemasta. Heidät siepattiin kymmenen päivää aiemmin Nigerin pääkaupungissa Niameyssa ja tapettiin vain muutama tunti myöhemmin. Olemme tuominneet tämän todella kauhistuttava rikoksen ja toistan surunvalitteluni heidän omaisilleen sekä niiden Nigerin sotilaiden omaisille, jotka kuolivat sitä seuranneen ampumisen seurauksena. Haluan ilmaista solidaarisuuteni Ranskan viranomaisille ja Nigerin viranomaisille.
<P>
Edelleen tietysti islamilaisen Maghreb-alueen al-Qaida pitää viittä muuta Ranskan kansalaista panttivankina jossakin päin autiomaata Pohjois-Malissa. Pelkästään viime vuonna siepattiin kymmenen EU:n kansalaista ja neljä tapettiin.
<P>
Sahelin turvallisuustilanne on hälyttävä: järjestäytyneen rikollisuuden verkostoja, vähäinen valtion läsnäolo autiomaa-alueilla ja turvallisuusalan heikot valmiudet ja lisäksi laajalle levinnyt köyhyys, kuivuus ja elintarvikepula. Nämä uhat ovat vakava haaste kehitysyhteistyölle ja tulevaisuudennäkymille, koska kehitysyhteistyössä mukana olevien on liian vaarallista jatkaa toimintaansa tässä ympäristössä.
<P>
EU ja sen jäsenvaltiot ovat rahoittaneet monien vuosien ajan kehitys- ja turvallisuusongelmiin puuttumista yksittäisissä Sahelin maissa, mutta turvallisuusuhat ylittävät kansalliset rajat, ja ainoa mahdollinen, ainoa tehokas vastaus on alueellinen ja kattava vastaus. Meidän on tehtävä EU:n nykyisestä sitoutumisesta Saheliin aiempaa yhtenäisempi, koordinoidumpi ja tehokkaampi.
<P>
Viime lokakuussa ulkoasiainneuvosto antoi tehtäväkseni laatia yhteistyössä komission kanssa Sahelia koskevan strategian tämän vuoden alussa. Tämän strategia oli määrä perustua kattavaan ja yhtenäiseen lähentymistapaan, ja siinä piti hyödyntää käytettävissämme olevia eri välineitä yhtenäisesti, jotta voimme edistää turvallisuutta, vakautta, kehitystä ja hyvää hallintoa Sahelissa.
<P>
Katson, että Sahelin haasteiden monimuotoisuuteen vastataksemme meidän on toimittava monilla eri tasoilla. Ensinnäkin tarvitsemme poliittisen ja diplomaattisen ulottuvuuden. Sitä tarvitaan varmistamaan, että edistämme vuoropuhelua Sahelin maiden välillä, koska niissä esiintyy edelleen keskinäistä epäluottamusta. Meidän olisi kehitettävä jo olemassa olevia - jos niitä on - kansallisia strategioita ja edistettävä sellaisten alueellisten aloitteiden ja välineiden perustamista, joilla käsitellään turvallisuusuhkia yhdessä.
<P>
EU:n pitäisi samalla vahvistaa Sahelin turvallisuutta koskevaa vuoropuhelua Maghreb-maiden, alueellisten järjestöjen - Afrikan unioni, ECOWAS ja CEN-SAD - ja myös yleisesti kansainvälisen yhteisön ja erityisesti Yhdistyneiden Kansakuntien, Yhdysvaltojen ja Kanadan kanssa.
<P>
Toiseksi meidän on autettava Sahelin maita parantamaan turvallisuusalojen - armeijan, poliisin, oikeuslaitoksen ja rajavalvontajärjestelmien - valmiuksia jokaisessa maassa. Niiden on voitava ottaa tehokkaasti uudelleen käyttöön oikeusvaltion periaate ja perustaa uudelleen valtion viranomainen herkimmille alueille. Edistämme alueellista yhteistyötä Malin, Mauritanian ja Nigerin välillä toiminnallisella tasolla, jotta ne voivat yhdessä ja tehokkaammin kohdata islamilaisen Maghrebin alueen al-Qaidan, järjestäytyneen rikollisuuden ja kotimaisen rosvouksen aiheuttaman uhan.
<P>
Kolmanneksi, EU:n pitäisi pitkällä aikavälillä edelleen osallistua Sahelin maiden kehitykseen, jotta niitä voidaan auttaa lisäämään valmiuksiaan tarjota sosiaalipalveluja ja kehitystä väestölle. Yksittäiset maat edistävät edelleen sisäistä vakautta ja auttavat löytämään sekä sosioekonomisia ratkaisuja että ratkaisuja etnisiin jännitteisiin.
<P>
Neljänneksi, ääriliikkeiden ja radikalisoitumisen estämiseksi ja torjumiseksi meidän on tuettava valtioita ja legitiimejä valtiosta riippumattomia toimijoita strategioiden ja toimien suunnittelussa ja täytäntöönpanossa, jotta islamilaista radikalisoitumista voidaan torjua ja yhteiskunnan demokraattisia, suvaitsevaisia ja väkivallattomia tulevaisuudennäkymiä edistää.
<P>
Yhtenä pyrkimyksenä on käyttää johdonmukaisesti käytössämme olevia lyhyen ja pitkän aikavälin välineitä, jotta tämän strategian eri osat voidaan panna täytäntöön. Jäsenvaltioiden sitoutuminen tämän strategian toteuttamiseen on tietenkin osa sitä.
<P>
Teen erittäin tiivistä yhteistyötä komission jäsenen Piebalgsin kanssa, ja hänen osallistumisensa turvallisuus- ja kehitysstrategian laatimiseen on olennaisen tärkeää sen täytäntöönpanoon tarvittavien resurssien takaamiseksi.
<P>
Olen vakuuttunut, että jos saamme aikaan tämän kattavan ja kokonaisvaltaisen strategian ja jatkamme Saheliin sitoutumisemme poliittisia, diplomaattisia ja toiminnallisia linjoja, annamme uutta vauhtia tämän alueen kohtaamien moninaisten uhkien ja haasteiden käsittelemiselle. Odotan tämän strategian kunnollista esittelemistä muutaman viikon kuluessa ja Euroopan parlamentin arvoisien jäsenten saamista mukaan keskusteluun.
<SPEAKER ID="488" NAME="José Ignacio Salafranca Sánchez-Neyra" LANGUAGE="ES">
Arvoisa puhemies, kuten esittämämme suullisen kysymyksen tekstissä todetaan, Saharan eteläpuolisen alueen tilanne on huonontunut merkittävästi viimeisen kolmen vuoden aikana, mikä vaikuttaa Euroopan unionin etuihin ja kansalaisiin, ja alueesta on tullut al-Qaidan islamilaisen haaran turvasatama, josta käsin tehdään murhia, sieppauksia, uhkailuja, kiristystä, huume- ja ihmiskauppa, joiden uhreina on ollut saksalaisia, italialaisia, espanjalaisia ja viimeksi Ranskan kansalaisia. Haluamme siksi ilmaista solidaarisuutemme ranskalaisille kollegoillemme ja sanoa, arvoisa korkea edustaja Ashton, että tämä tilanne edellyttää Euroopan unionilta lujaa ja järkähtämätöntä vastausta, kuten presidentti Sarkozy on vaatinut.
<P>
Tässä yhteydessä tämän vastaus on annettava politiikan, talouden ja kehityksen aloilla, ja Arnaud Danjean muistutti meitä Euroopan kehitysrahaston valtavista resursseista.
<P>
Arvoisa korkea edustaja Ashton, pyytäisin teitä antamaan arvionne G8-ryhmän terrorisminvastaisesta lokakuun huippukokouksesta - kun saitte neuvostolta mandaatin - Malissa, johon Algeria ei osallistunut. Te sanoitte, että vastauksen on oltava alueellinen. Mielestäni on huono merkki, että kaksi tämän selkkauksen osapuolta - kuten Marokko ja Algeria - eivät tee keskenään yhteistyötä, ja lisäksi on Tunisian epävakaa tilanne.
<P>
Lopuksi, arvoisa korkea edustaja Ashton, pyytäisin teitä antamaan arvionne Algerian Algerista 2 000 kilometriä etelään perustamasta terrorismintorjuntakeskuksesta, johon Mali, Mauritania ja Niger osallistuvat, ja kertomaan meille, oletteko samaa mieltä tulkinnasta, jonka mukaan tämän terrorismintorjuntakeskuksen tarkoituksena on estää Euroopan unionin ja Yhdysvaltojen läsnäolo alueen turvallisuuden takaamiseksi.
<SPEAKER ID="489" NAME="Roberto Gualtieri" LANGUAGE="IT">
Arvoisa puhemies, arvoisa korkea edustaja, hyvät kollegat, näyttää siltä, että Arnaud Danjeanin huomioiden ja sen, mitä puheenvuorossanne sanoitte, arvoisa korkea edustaja Ashton, välillä näyttää olevan myönteinen yhteisymmärrys tilanteen analyysistä eli siitä, että Sahelin tilanne on kriittinen.
<P>
Puhumme yhdestä maailman köyhimmästä alueesta, jonka rajanaapureina on maita, joita on viime viikkojen aikana ravistellut vaarallisempi epävakaus kuin koskaan. Se on myös alue, jossa terroristien soluttautuminen ja huumekauppa ovat kietoutuneet yhteen huolestuttavissa määrin. Kaikki se tekee tilanteesta kestämättömän ja todellisen uhan EU:lle.
<P>
EU:n aloitteessa on siksi tehtävä laadullinen harppaus. Vuoden 2009 aloite Sahelin turvallisuudesta ja kehityksestä on osoittautunut tehottomaksi. Siksi tarvitaan uusi Sahelin turvallisuusstrategia, jonka ulkoasiainministerien neuvosto on pyytänyt antamaan, mitä me odotamme. Katson, että on korostettu kahta merkittävää asiaa: ensinnäkin alueellinen lähestymistapa ja toiseksi yhdennetty lähentymistapa, jonka avulla on mahdollista käyttää mahdollisimman hyvin EU:n käytössä olevia eri välineitä konkreettisesti, operatiivisesti ja koordinoidusti. Meidän on kuitenkin ymmärrettävä, että mahdolliseen tehtävään käytettävää tietä on arvioitava erittäin huolellisesti, koska yhteisen turvallisuus- ja puolustuspolitiikan tehtävät ovat käytettävissämme olevia välineitä, mutta niillä ei korvata poliittista strategiaa.
<P>
Ryhmämme kannattaa siksi täysimääräisesti EU:n uutta ja uudistettua sitoumusta Sahelissa ja odotamme innokkaasti saavamme uuden strategian, keskustellaksemme siitä yksityiskohtaisesti ja tukeaksemme sen täytäntöönpanoa.
<SPEAKER ID="490" NAME="Charles Goerens">
ALDE-ryhmän puolesta. - (FR) Arvoisa puhemies, suullisessa kysymyksessä mainitut tapahtumat ovat lisääntyneet Sahelin alueella hälyttävästi.
<P>
Ihmiset, joihin rikollisverkostojen ja terroristien toimet vaikuttavat eniten, ovat maassa pysyvästi asuvia ulkomaalaisia, joista monet ovat käyttäytyneet esimerkillisesti, kuten ne kaksi Ranskan kansalaista, joiden kohtalon tuomitsemme. Jokainen uusi tapahtuma kuitenkin heikentää lisää niiden asianosaisten hallitusten auktoriteettia, jotka pyrkivät puuttumaan taloutta, turvallisuutta ja poliittista yhteistyötä koskeviin ongelmiin alueellisessa järjestelmässä, jonka institutionaaliset puitteet, älkäämme unohtako sitä, perustuvat laajalti eurooppalaiseen malliin. Tässä keskustelussa esiin nostetut aiheet ovat erittäin tärkeitä.
<P>
Jos haluamme tehdä sen, mitä meiltä Euroopan unionina odotettaan, ensinnäkin meidän on sovittava yhteisestä lähestymistavasta Sahelin alueeseen erityisesti ja Länsi-Afrikan valtioiden talousyhteisöön yleisesti.
<P>
Toiseksi meidän on tarkasteltava vakavasti sekä välittömiä että taustalla olevia syitä tämän alueen tilanteen huononemiseen. Yksi näistä taustalla olevista syistä on näiden valtioiden äärimmäinen köyhyys, jonka takia ne ovat heikkoja eivätkä pysty täyttämään valtiollisia tehtäviään.
<P>
Kolmanneksi meidän on määritettävä selkeän EU:n strategia tästä aiheesta, ja haluaisin kiittää korkeaa edustajaan Ashtonia hänen tätä koskevasta ilmoituksestaan.
<P>
Neljänneksi, emme saa pihistellä resursseissa, joita tarvitaan auttamaan kyseessä olevia valtioita saamaan jälleen tilanne, erityisesti turvallisuustilanne, hallintaansa. Haluaisin lopettaa huomauttamalla, että puuttuessamme näihin Arnaud Danjeanin kysymyksessä esitettyihin ongelmiin huolehdimme itse asiassa omasta turvallisuudestamme.
<SPEAKER ID="491" NAME="Sabine Lösing" LANGUAGE="DE">
Arvoisa puhemies, mistä tässä kaikessa on kyse? Onko siinä kyse järjestäytyneestä rikollisuudesta vai poliittisesta ja/tai uskonnollisesta terrorismista? Tämä on tärkeä kysymys tilanteen arvioimiseksi. Tämän alueen asiantuntijat katsovat, että siinä on enemmän kyse rikollisuudesta kuin uskontoon perustuvasta kansainvälisestä terrorismista. Terrorismin torjuntatoimenpiteillä on usein kohtalokkaat seuraukset rauhalle ja demokratialle, ja niitä voidaan käyttää tekosyynä muiden etujen ajamiselle.
<P>
Voi olla, että niin on myös Afrikan osalta yhtenä alueista, joista EU on kiinnostunut. EU:n terrorismin torjunnan koordinaattorin Gilles de Kerchoven sanoin kyse on Afrikasta Euroopan takapihana. Vastustan turvallisuuspolitiikkaa, jolla autetaan aseistamaan Afrikkaa. Sahelin alueesta saadaan turvallinen vain parantamalla väestön tilannetta. Turvallisuus- ja sotilasbudjettien kasvattaminen maissa, joissa väestö kärsii jatkuvasta elintarvikepulasta, on tuhoisa liike.
<P>
Lopuksi haluaisin teidän miettivän sitä, että sieppaukset ja muut rikokset ovat liiketoimintaa, johon monet ihmiset osallistuvat hämmentävässä järjestäytymismuodossa. Lännen rahoituksella turvallisuusrakenteille voisi olla päinvastainen vaikutus rikollisuudentorjuntaponnistuksiin, ja niillä saatettaisiin edelleen saattaa syyttömät ihmiset vaaraan tulevaisuudessa.
<SPEAKER ID="492" NAME="Cristian Dan Preda" AFFILIATION="PPE">
(RO) Arvoisa puhemies, Antoine de Lecourin ja Vincent Deloryn sieppaus ja sitä seurannut murhaaminen Nigerissä ovat meille tuskallinen muistutus siitä, että on pantava täytäntöön strategia turvallisuuden, vakauden ja hyvän hallinnon edistämiseksi Sahelin alueella. Euroopan kansanpuolueen (kristillisdemokraatit) ryhmä on itse asiassa jo kauan tukenut kyseistä strategiaa ja suhtautuu siksi myönteisesti Euroopan komission ilmoitukseen siitä, että strategia, jossa yhdistetään turvallisuus- ja kehitysnäkökohdat, esitetään tämän kuun lopussa.
<P>
Katson todella, että meidän on tarkasteltava Sahelin turvallisuusasiaa joka näkökulmasta, koska jos terrorismi on onnistunut saamaan jalansijaa kyseisellä alueella, syy siihen on se, että se on löytänyt alueelta tällaiselle kehitykselle suotuisat poliittiset, pääasiassa yhteiskunnalliset ja selkeästi taloudelliset edellytykset. Käsittelemme erittäin helposti läpäistäviä rajoja ja tehokkaan hallituksen valvonnan puuttumista. Kaikki nämä tekijät ovat selkeästi edistäneet laittoman kaupan leviämistä. Myös kehityksessä on puutteita.
<P>
Katson, että on olemassa kaksi erittäin hyödyllistä tekijää, joilla autetaan takaamaan Sahelin ja sitä kautta EU:n kansalaisten turvallisuus. Ensinnäkin tarvitaan Sahelin ja Saharan tason strategia, jolla pyritään palauttamaa alueen valtioiden vaikutusvalta hylätyillä alueille sekä tietenkin luomaan oikeusvaltio. Toiseksi katson, että meidän on käynnistettävä yhteisiä sosioekonomisia kehitysohjelmia raja-alueilla, jotta paikallisväestölle voidaan luoda työmahdollisuuksia.
<SPEAKER ID="493" NAME="Pier Antonio Panzeri" AFFILIATION="S&amp;D">
(IT) Arvoisa puhemies, hyvät kollegat, tästä aiheesta on pyydetty keskustelua monesti, ja joka kerran on annettu sitoumuksia panna vaaditut aloitteet täytäntöön Sahelin alueella, joka alueen vakauttamiseksi tai turvallisuuden lisäämiseksi.
<P>
Kuten tiedämme, rajojen puutteen ja alueen valtavan koon takia Sahel on ihanteellinen alue huumekauppiaiden ja terroristiryhmien liikkumiselle, erityisesti islamilaisen Maghrebin alueen al-Qaidalle. Tämän alueen valtioiden heikkous ja epävakaus ovat keskeinen ongelma ja, kuten on pantu merkille, uhat vaikuttavat suoraan alueen kansoihin ja maihin, erityisesti Mauritaniassa, Malissa ja Nigerissä.
<P>
Euroopan unionin tärkein tehtävä on laatia uskottava turvallisuusstrategia, joka perustuu EU:n mahdollisen toiminnan eri puoliin: yhteistyö- ja kehitysyhteistyöpolitiikka, alueelliset ohjelmat, maanteiden turvallisuuden koordinointistrategiat ja turvallisuuskoulutustoimet. Euroopan unioni ei siis vain voisi, vaan sen pitää toimia mahdollisimman pian, ja siksi odotamme, että komissio laati täydellisen strategian, kuten ilmoititte, arvoisa korkea edustaja Ashton, ja ryhtyy tehokkaaseen toimintaan itse paikalla.
<P>
Lopuksi, pyyntöni on selkeä: meidän on kiinnitettävä enemmän huomiota siihen, mitä tapahtuu Euroopan eteläpuolella, koska monet asiat ovat muuttumassa, ja olisi parempi, jos olisimme valmiita siihen. EU:lle olisi vain hyväksi olla kaukonäköisempi.
<SPEAKER ID="494" NAME="Olle Schmidt" AFFILIATION="ALDE">
(SV) Arvoisa puhemies, Sahelin turvallisuustilanteen huononeminen on erittäin vakavaa. Se on maksanut monia ihmishenkiä, ja se uhkaa heikentää poliittista edistystä, joka viime vuosina on saatu aikaan terrorismin torjunnassa. Haluaisin luonnollisesti osoittaa myötätuntoni kaikille niille, joihin tämä hirvittävä väkivalta on vaikuttanut niin pahasti.
<P>
On erityisen valitettavaa, että al-Qaidan iskut lisääntyvät Sahelin alueella, kun ne ovat vähenemässä monissa muissa maailman osissa. Arvioiden mukaan 25 prosenttia maailmanlaajuisesta kokaiinikaupasta Latinalaisesta Amerikasta Eurooppaan kulkee joka vuosi Sahelin alueen läpi. Huumeiden salakuljetus mahdollistaa sen, että terroristien toimia voidaan rahoittaa vakailla tuloilla, ja sen avulla on myös mahdollista rekrytoida alueen nuoria ja maksaa heille hyvin.
<P>
Tämä pelottava kehitys huolestuttaa myös Sahelin alueen kollegoitamme, ja viimeisimmässä AKT:n ja EU:n yhteisen parlamentaarisen edustajakokouksen kokouksessa joulukuussa keskustelimme yksityiskohtaisesti siitä, miten alueen turvallisuustilannetta voidaan parantaa ja salakuljetusta vähentää. Arvoisa korkea edustaja Ashton, EU:n ponnistusten on oltava tämän osalta erittäin selkeitä ja niitä on myös tehostettava. Meidän on yhdessä Sahelin alueen maiden kanssa laajennettava ja koordinoitava ponnistuksiamme yleisen alueellisen strategian avulla, aivan kuten mainitsitte. EU:lla on tässä valtava yhteinen vastuu laadukkaan avun tarjoamiseksi vahvistamalla määrätietoisesti demokraattisia voimia.
<SPEAKER ID="496" NAME="Santiago Fisas Ayxela" AFFILIATION="PPE">
(ES) Arvoisa puhemies, kuten tiedätte, Nigerissä, yhdessä Sahelin alueen keskeisessä maassa, järjestetään tämän kuun lopussa presidentin- ja parlamenttivaalit. Mielestäni korkean edustajan Ashtonin päätös lähettää Euroopan unionin valtuuskunta kyseisiin vaaleihin on merkittävä tuen ilmaisu, ja haluan kiittää häntä siitä, että hän ehdotti minua johtamaan sitä.
<P>
Haluaisin aivan ensiksi ilmaista surunvalitteluni kahden nuoren ranskalaisen äskettäisestä terroristien tekemästä murhasta Nigerissä unohtamatta nigeriläisiä sotilaista, jotka kuolivat pelastusoperaatiossa.
<P>
Alueen väestö torjuu selkeästi väkivallan ja terrorismin, koska he joutuvat kärsimään siitä eniten, mutta he pyytävät Euroopan unionia tekemään kaiken voitavansa auttaakseen heitä lopettamaan terroristien väkivallan ja muun muassa antamaan aseita ja koulutusta armeijalla, jotta se voi vastata asianmukaisesti näihin terroristien hyökkäyksiin.
<P>
Lisäksi, vaikka Nigerillä on valtavat luonnonvarat, se on yksi maailman vähiten kehittyneistä maista. Euroopan unionin on siksi tehtävä työtä laatiakseen tehokkaan kehitysyhteistyöstrategian auttamaan Nigerin ja koko alueen pois vaikeasta tilanteesta, jossa ne ovat. Katson, että meidän kannaltamme tässä maailman osassa on paljon vaakalaudalla, koska kyse ei ole vain sen hyvinvoinnista vaan EU:n, joka on sen maantieteellisen läheisyyden takia riippuvainen sen vakaudesta.
<SPEAKER ID="497" NAME="Ana Gomes" AFFILIATION="S&amp;D">
(PT) Arvoisa puhemies, Sahelin alueen turvallisuus edellyttää kehitysponnisteluja, kuten komission jäsen Piebalgs sanoi muutama päivä sitten. Kehitys ei kuitenkaan riitä yksin, vaikka se on olennaista ja pitkäkestoista. Kuten korkea edustaja Ashton tänään sanoi, EU tarvitsee yhtenäistä strategiaa, jossa käytetään kaikkia käytettävissä olevia välineitä, myös niitä, joilla pyritään uudistamaan alueen maiden turvallisuusaloja ja rakentamaan demokraattisia ja institutionaalisia valmiuksia. Euroopan unioni ei ole kuitenkaan toiminut tällä tavalla. Meidän tarvitsee vain katsoa läheistä Guinea-Bissauta, josta on nyt tullut käytännöllisesti katsoen huumevaltio ja josta Euroopan unioni aivan äskettäin veti pois Euroopan turvallisuus- ja puolustuspolitiikan operaation. Se on väärin, koska tämän operaation kokoa ja valtuuksia piti lisätä, erityisesti, koska Guinea-Bissaun järjestäytyneen rikollisuuden keskus on suunnattu suoraan EU:hun.
<P>
Toinen esimerkki siitä, miten Euroopan unioni ei tee sitä, mitä pitäisi Sahelissa, on tapa, jossa se pesi kätensä etsittäessä vastausta Länsi-Saharan konfliktiin. Jos katsomme edelleen toisaalle - erityisesti nyt, kun Tunisiassa tapahtuu erittäin vakavia tapahtumia, ja sen seuraukset koko alueelle - pahennamme vain turvallisuustilannetta Sahelissa ja saamme aikaan uuden, nurkkaan ajetun ja epätoivoisen sukupolven, jota alueella jo yleiset islamilaisen Maghrebin alueen al-Qaidan kaltaiset terroristi- ja rikollisjärjestöt voivat käyttää.
<P>
Emme voi jatkaa ilman, että meillä on käytössä tätä korkean edustajan Ashtonin kuvailemaa yhtenäistä strategiaa.
<SPEAKER ID="498" NAME="Mariya Nedelcheva" AFFILIATION="PPE">
(FR) Arvoisa puhemies, arvoisa korkea edustaja Ashton, hyvät kollegat, Sahel on olennaisen tärkeä alue Saharan eteläpuolisen Afrikan ja Euroopan välissä. Sen huolestuttava turvattomuuden taso koskee meitä kaikkia.
<P>
Haluaisin kiinnittää huomionne viime vuonna 4. joulukuuta AKT:n ja EU:n yhteisen parlamentaarisen edustajakokouksen annettuun päätöslauselmaan, jossa käsitellään juuri tätä aihetta, ja päätöslauselmassa annettuihin suosituksiin.
<P>
Yhteistä eurooppalaista strategiaa tarvitaan ehdottomasti, mutta Euroopan unioni ei etene toimimalla yksin. Siksi alueella olevat toimijat on saatava mukaan kauaskantoiseen yhteiseen toimintaan. YK:n, EU:n ja Afrikan unionin suojeluksessa järjestettävä alueen maiden valtion päämiesten huippukokous olisi tilaisuus puuttua suoraan ongelmaan ja yrittää löytää ratkaisuja laajapohjaisen strategian avulla.
<P>
Todellisen poliittisen tahdon osoittamiseksi tarvitaan ehdottomasti kaksivaiheista toimintasuunnitelmaa aluetta varten. Ensimmäisessä vaiheessa käsiteltäisiin välitöntä, kiireellistä tilannetta. Siinä alueen valtiot keräisivät yhteen niillä olevia resursseja ja tietoja ja sovittaisivat toimiaan yhteen.
<P>
Toisessa vaiheessa paikallisille asukkaille tiedotettaisiin ongelmasta ja käsiteltäisiin sen ennaltaehkäisyä. On tärkeää estää terroristien rivien paisuminen päivää päivältä alueen asukkaiden turhautumisen ja suunnan puutteen takia.
<P>
Euroopan unioni ei voi pysyä aloillaan ja olla tekemättä mitään ongelman ratkaisemiseksi. Kehottaisin siksi korkeaa edustajaa Ashtonia tekemään kaiken voitavansa, jotta keskusteluissa voidaan edetä ja jotta tähän suureen ongelmaan saadaan konkreettisia ratkaisuja.
<SPEAKER ID="499" NAME="Corina Creţu" AFFILIATION="S&amp;D">
(RO) Arvoisa puhemies, turvallisuustilanteen huononeminen Sahelin alueella ei ole enää alueellinen ongelma. Siitä on nyt valitettavasti kehittynyt Euroopan unionin ongelma, kun EU:n kansalaisiin kohdistuvien iskujen määrä on lisääntynyt.
<P>
Sahelia uhkaa ennen kaikkea terroristien uhka, joka kasvaa tasaisesti ja jonka uhrit ovat pääasiassa eurooppalaisia, joita siepataan ja murhataan kauhistuttavan usein. Se on myös läpikulkualue huumeiden ja aseiden salakuljetukselle sekä reitti laittomalle maahanmuutolle Eurooppaan. Katson, että Pohjois-Afrikan viranomaisten kanssa on tehostettava käytännön yhteistyötä, jotta alueen ase- ja turvallisuusvoimien osallistumista terrorismin torjuntaan voidaan lisätä. Meillä on vastaavasti monia poliittisia välineitä, joilla voidaan edistää alueellista yhteistyötä tämän uhan torjumiseksi.
<P>
Toivon, että Euroopan unionin teknistä tukea koskevia ponnistuksia keskitetään aiempaa enemmän kehitysyhteistyöprosessien tukemiseen, koska emme voi jättää huomiotta sitä, että terroristiryhmät löytävät Sahelista hedelmällisen maaperän tuelleen, erityisesti väestön köyhyyden ja hallituksen heikon tilan takia. Katson, että suuremmalla ja oikein suunnatulla kehitysavulla voi olla keskeinen asema alueen tilanteen parantamisessa.
<SPEAKER ID="500" NAME="Dominique Vlasto" AFFILIATION="PPE">
(FR) Arvoisa puhemies, arvoisa korkea edustaja Ashton, hyvät kollegat, me kaikki olemme samaa mieltä siitä, että Sahelin alueen tilanne on huonontunut huomattavasti. Lain ulkopuolella oleva vyöhyke, jonka on annettu kehittyä Euroopan kynnykselle, on uhka, jota meidän olisi torjuttava päättäväisesti ja välittömästi. Ääriryhmien lukumäärä kasvaa, ja ne uhkaavat siviilien henkeä.
<P>
Myös minä tuomitsen ihmishenkien menetykset ja sieppaukset ja olen huolissani alueen eurooppalaisista. Tähän mennessä Marokko on toiminut linnakkeena erilaisia Sahelista tulevan kaupan muotoja vastaan. Huume-, ase- ja ihmiskauppiaat ohittavat nyt kuitenkin Marokon ja kulkevat Mauritanian ja Kanariansaarten läpi Euroopan unioniin. Minun mielestäni EU:n vastuulla on ryhtyä toimiin ja auttaa näitä maita lopettamaan nämä uhat.
<P>
EU:n turvallisuutta määrittävät oman alueemme lisäksi myös lähialueemme. Nyt on aika toimia, ja kehotan komissiota ja neuvostoa panemaan täytäntöön toimintasuunnitelman, jolla autetaan palauttamaan Sahelin alueen turvallisuus.
<SPEAKER ID="501" NAME="Gilles Pargneaux" AFFILIATION="S&amp;D">
(FR) Arvoisa puhemies, arvoisa korkea edustaja Ashton, Pohjois-Ranskasta kotoisin olevana Euroopan parlamentin jäsenenä yhdyn Arnaud Danjeanin sanoihin, joilla hän kuvasti sekä syviä tunteita, joita näiden kahden Pohjois-Ranskasta kotoisiin olleen nuoren miehen kuolema herätti, että raivoa sen epäoikeudenmukaisuudesta. Osoitan kunnioitusta heidän muistolleen.
<P>
Olen samaa mieltä Arnaud Danjeanin tilannearviosta, ja suhtaudun myös myönteisesti korkean edustajan Ashtonin keskustelumme alussa antamiin alustaviin vastauksiin. Haluaisin kuitenkin kysyä teiltä, arvoisa korkea edustaja Ashton, kysymyksen: Tiedämme, miten helposti läpäistäviä rajat Malin ja Etelä-Algerian välissä ovat, ja tiedämme, että toisella puolella Sahelia Länsi-Saharasta saattaisi tulevaisuudessa myös kehittyä turvattomuuden lähde aivan kuten Sahel on nyt.
<P>
Voitteko kertoa meille, suunnitteletteko aloitteita, erityisesti vastauksena Marokon kuningaskunnan Yhdistyneille Kansakunnille esittämään autonomiasuunnitelmaan, jolla minun mielestäni voitaisiin auttaa tekemään alueesta turvallinen ja saamaan aikaan tarvittava vuoropuhelu erityisesti Algerian viranomaisten kanssa?
<SPEAKER ID="502" NAME="Charles Tannock" AFFILIATION="ECR">
(EN) Arvoisa puhemies, maailmanlaajuiseen al-Qaida verkostoon kuuluvat salafistivoimat ovat löytäneet turvapaikan Sahelin alueelta, joka on laaja ja kaukainen alue ja siten ihanteellinen terroristien koulutukseen, epäonnisten syyttömien sieppaukseen - ja tässä esitän surunvalitteluni kahden äskettäin murhatun Ranskan kansalaisen omaisille - ja tietysti huumeiden salakuljetukseen ja järjestäytyneeseen rikollisuuteen.
<P>
Se aiheuttaa laajan turvallisuushaasteen niiden kaikkien vastaavien ongelmien lisäksi, joita meillä jo on Afganistanin ja Pakistanin raja-alueella, Somaliassa ja Jemenissä. EU:n on nyt tehtävä tehokasta yhteistyötä yhdysvaltalaisten liittolaistemme ja muiden demokraattisten maiden, kuten Intian ja Israelin, kanssa sekä maltillisten naapurimaiden arabihallitusten ja Afrikan maiden hallitusten kanssa, pyrittäessä saamaan aikaan yhteinen strategia tämän maailmanlaajuisen turvallisuusuhkan nujertamiseksi.
<P>
Arvoisa korkea edustaja, operaatio Atalanta Somalian rannikolla on ollut menestys. Ehkä nyt on harkittava jotakin - Naton suojeluksessa, Ranskan johtamassa yhteisen turvallisuus- ja puolustuspolitiikan operaatiossa tai missä tahansa - tämän maailmanlaajuisen uhan nujertamiseksi, erityisesti Malissa, Mauritaniassa ja Nigerissä, jotka ovat erittäin köyhiä maita ja jotka tarvitsevat kaiken avun, jonka voimme niille antaa.
<SPEAKER ID="503" NAME="Catherine Ashton" LANGUAGE="EN">
Arvoisa puhemies, puhun sangen lyhyesti, koska arvoisat jäsenet ovat olleet hyvin avuliaita ja sen lisäksi, että he ovat tarjonneet tukensa lähestymistavalle, jonka aiomme omaksua, he ovat myös ottaneet esiin tiettyjä kysymyksiä.
<P>
Jos poimin niistä esiin kaksi, ensimmäinen koskee - ja tavallaan José Ignacio Salafranca Sánchez-Neyra aloitti siitä - sitä, miten meidän pitäisi tukea alueellisia aloitteita, joita yksittäiset maat usein hallitsevat mutta joihin kaikki alueen maat eivät kuulu, ja miten olisi parasta yrittää antaa sellaista tukea, jolla varmistetaan tuon alueen kaikkien maiden saaminen mukaan. Esitän sen hieman laajemmin kuin arvoisat jäsenet, mutta teen sen erittäin tarkoituksellisesti. Yksi haasteistamme on tukea aloitteita, joita maat voivat toteuttaa yksittäin ja yhdessä, mutta varmistaa samalla, että ne voivat olla tehokkaita varmistamalla, että ne ovat kattavia joka maiden määrän tai omaksutun lähestymistavan osalta.
<P>
Yksi asioista, jota meidän on käsiteltävä, on omien toimiemme tasapainottaminen verrattuna eniten asianosaisten toimien tukemiseen. Tarkkailen aina erittäin huolellisesti tapoja, joihin osallistumme, tukemme kautta ja käytettävissämme olevien välineiden avulla, auttaaksemme ja tukeaksemme aloitteita itse paikalla - kotoperäisiä aloitteita - koska ne ovat usein, mutta eivät aina, paras etenemistapa.
<P>
Länsi-Saharan osalta ja tehtävien ehdotusten osalta juuri nämä ovat asioita, joita meidän on käsiteltävä. Minun on saatava selville, missä voimme parhaiten antaa tukea. Olen tietoinen monista keskusteluista arvoisien jäsenten kanssa, että näistä kysymyksistä, erityisesti Länsi-Saharasta, on tullut merkittävämpiä. Meidän on käsiteltävä tätä lähestymistapaa hyvin kattavasti. Jatkamme työtä tämän kysymyksen osalta. Se on osa keskustelujamme, joita käymme ulkoasiainneuvostossa, mutta myös jotakin, johon meidän on palattava parlamentin kanssa, jotta voimme varmistaa, että se on oikein.
<P>
Nyt on todella tärkeää, että etenemme kohti strategiaa, jossa todella otetaan huomioon sen tavan lyhyt, keksipitkä ja pitkä aikaväli mutta myös laajuus, jonka nojalla voimme sitoutua Euroopan unionina, parlamenttina, komissiona ja eri jäsenvaltioina ja yhdistää tämän yhdeksi vakavasti otettavasti ja loppuun asti ajatelluksi tulevaisuuden strategiaksi.
<SPEAKER ID="504" NAME="Puhemies">
- (EL) Keskustelu on päättynyt.
