<CHAPTER ID="006-07">
7. Schengenin tietojärjestelmän (SIS II) perustaminen, toiminta ja käyttö (asetus) (äänestys) 
<P>
- Ennen äänestystä:
<SPEAKER ID="126" NAME="Paula Lehtomäki" AFFILIATION="neuvoston puheenjohtaja" LANGUAGE="EN">
Arvoisa puhemies, on tuskin tarpeen korostaa, kuinka tärkeitä toisen sukupolven Schengenin tietojärjestelmää koskevat lainsäädäntöehdotukset ovat. SIS II -järjestelmä on poliisiviranomaisten keskeinen väline, joka mahdollistaa samanaikaisesti Schengen-alueen laajenemisen ja tarkastusten poistamisen sisärajoilta.
<P>
Olemme ensimmäistä kertaa Euroopan unionin historiassa luomassa valtavan tietojärjestelmän lainsäädäntöperustaa yhteispäätösmenettelyssä Euroopan parlamentin kanssa.
<P>
Puheenjohtajavaltio on valmistellut yhdessä Euroopan parlamentin esittelijän Coelhon kanssa kompromissin, jonka toivomme kaikkien osapuolten hyväksyvän ensimmäisessä käsittelyssä. Kiitämme jäsen Coelhoa ja hänen työryhmäänsä yhteistyöstä.
<P>
Neuvoston kanta SIS II -järjestelmää koskevaan lainsäädäntöpakettiin toimitettiin parlamentin puhemiehelle lokakuun alussa. Kansalaisvapauksien sekä oikeus- ja sisäasioiden valiokunta äänesti kannastaan 5. lokakuuta. Se ei hyväksynyt neuvoston ehdottamaa lisäystä, joka koski viranomaisten pääsyä järjestelmään. Neuvoston kannan mukaan kaikkien viranomaisten, jotka lisäävät tietoja SIS II -järjestelmään, pitäisi myös päästä käyttämään järjestelmän tietoja. Näin varmistettaisiin kokonaisvaltainen ja välttämätön yhteistyö kaikkien niiden viranomaisten välillä, jotka osallistuvat vapauden, turvallisuuden ja oikeuden alueen suojelemiseen.
<P>
Lisäystä, joka koski viranomaisten pääsyä järjestelmään, ehdotettiin hyvin myöhäisessä neuvotteluvaiheessa. Tästä syystä on täysin ymmärrettävää, että kansalaisvapauksien valiokunta katsoi, ettei se voinut hyväksyä lisäystä saamatta mahdollisuutta tutkia asiaa tarkemmin.
<P>
Puheenjohtajavaltio seurasi tämän viikon maanantaina täysistunnossa käytyä keskustelua suurella mielenkiinnolla. Toivon, että Euroopan parlamentti voi hyväksyä ehdotetun tekstin huomenna. Neuvosto keskustelee seuraavien viikkojen aikana parlamentin täysistunnossa pidettävän äänestyksen tuloksesta.
<P>
Uskon, että voimme päästä parlamentin kanssa sopimukseen ensimmäisessä käsittelyssä. Haluan korostaa, että olemme nyt hyvin lähellä ratkaisua tässä tärkeässä lainsäädäntöasiassa.
