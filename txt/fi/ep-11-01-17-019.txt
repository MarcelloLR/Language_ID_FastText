<CHAPTER ID="019">
Minuutin puheenvuorot (työjärjestyksen 150 artikla) 
<SPEAKER ID="190" NAME="Puhemies">
(IT) Esityslistalla on seuraavana minuutin puheenvuorot poliittisesti tärkeistä asioista.
<SPEAKER ID="191" NAME="Zuzana Roithová" AFFILIATION="PPE">
(CS) Arvoisa puhemies, nyt on kulunut 19 kuukautta siitä, kun Kanada määräsi yhtäkkiä ja yksipuolisesti viisumipakon Tšekin tasavallan kansalaisille. Tšekki ei saa EU:n jäsenenä määrätä vastavuoroista viisumipakkoa kaikille kanadalaisille. Puheenjohtaja Barroso totesi välittömästi, että kyse oli unionin eikä kahdenvälisestä asiasta, mutta komission jäsen Malmström ei valitettavasti käsittele sitä ensisijaisena kysymyksenä vaan seuraa vain passiivisesti kahdenvälisiä neuvotteluja. Vastauksena kysymykseeni neuvosto sanoi, että unioni ei keskustele vastavuoroisuudesta, koska se ei ole vielä saanut mitään ehdotuksia komission jäseneltä. Tšekin kansalaiset ovat siten toisen luokan kansalaisia EU:ssa, jos ajatellaan heidän oikeuksiaan, ja on yllättävää, että kanadalaiset matkustavat edelleen Tšekin tasavaltaan ilman viisumia.
<P>
Muistuttaisin siitä, että komission vitkuttelu lisää myös sitä riskiä, että Tšekin tasavalta lykkää unionin ja Kanadan tekemien sopimusten ratifiointia. Sillä ei ole muuta vaihtoehtoa puolustaessaan kansalaistensa oikeuksia, koska EU ei onnistu painostamaan Kanadaa. Siksi haluan vaatia yhdessä teidän kanssanne, että komission jäsen ottaa yhteyttä Kanadaan viipymättä ja puolustaa myös Romaniaa ja Bulgariaa. Eivätkö yhteinen viisumipolitiikka ja solidaarisuuden periaate ole enää eurooppalaisia arvoja? Ymmärtääkö komission jäsen, mistä tänään on kyse?
<SPEAKER ID="192" NAME="Petru Constantin Luhan" AFFILIATION="PPE">
(RO) Arvoisa puhemies, sellaisten psykotrooppisten ja psykoaktiivisten aineiden käytöllä, jotka jäävät yleensä lainsäädännön harmaalle alueelle, on paljon haitallisempia vaikutuksia kuin huumeilla, jotka tunnetaan hyvin. Kyseisiä aineita tavataan usein eurooppalaisissa liikkeissä ja ne tunnetaan "etnobotanisina" aineina. Kyseinen termi on keksitty, jotta huumeiden myynti ja käyttö vaikuttaa harmittomalta.
<P>
Valtiot kuten Puola, Israel, Ruotsi, Tanska, Englanti ja Saksa ovat jo kieltäneet huomattavan määrän aineita, jotka on tunnistettu psykotrooppisiksi ja psykoaktiivisiksi. Markkinoilla olevia aineita, vaikka niitä ei olekaan kiellettyjen aineiden luettelossa, on erittäin vaikea valvoa, minkä takia sairaanhoitohenkilöstön on mahdotonta antaa apua, koska käytetyillä kemiallisilla yhdistelmillä on tuntemattomia reaktioita. Ainoa toimi, jonka voimme toteuttaa, on lopettaa kyseisten liikkeiden toiminta, minkä jälkeen meidän on keskitettävä ponnistelumme kyseisten aineiden verkkomyynnin torjumiseen.
<SPEAKER ID="193" NAME="Anni Podimata" AFFILIATION="S&amp;D">
(EL) Arvoisa puhemies, euroalueen jatkuva kriisi on saattanut meidät kaikki - EU:n toimielimet, jäsenvaltiot ja poliittiset johtajat - kasvokkain vastuidemme kanssa. Meidän on otettava aloite markkinoilta; meidän on annettava integroitu ja vakuuttava vastaus kriisiin täydentämällä - ei korvaamalla tai sivuuttamalla - vastuita, jotka jäsenvaltiot ovat ottaneet noudattaakseen velvollisuuksiaan. Tässä yhteydessä korkean profiilin eurooppalaiset, poliittiset puolueet, suuri yleisö mielenosoituksissaan ja eurooppalaiset ammattiliitot väittävät, että eurobondeilla voi olla keskeinen rooli velkakriisin voittamisessa ja euron vakauden turvaamisessa.
<P>
Muistuttaisin siksi, että neuvoston on vastattava välittömästi Euroopan parlamentin päätöslauselmassa 16. joulukuuta 2010 esitettyyn vaatimukseen ja lähetettävä selvä viesti Euroopan komissiolle, niin että tämä voi tutkia asiaa yksityiskohtaisesti ja antaa konkreettisia ehdotuksia.
<SPEAKER ID="194" NAME="Graham Watson" AFFILIATION="ALDE">
(EN) Arvoisa puhemies, käytän puheenvuoron satojentuhansien lentomatkustajien ahdingosta Euroopassa 10:nä joulua edeltävänä päivänä ja kaaoksesta heidän ja heidän matkatavaroidensa kuljetuksessa aiottuun määränpähän. Se, etteivät lentoyhtiömme ja lentoasemamme selviytyneet muutamasta sentistä lunta joissakin jäsenvaltioissa, aiheutti järkyttäviä myöhästymisiä, keskeytyksiä ja epätoivoa matkustajille.
<P>
Kehotan parlamentin liikenne- ja matkailuvaliokuntaa, unionin liikenneasioista vastaavaa komission jäsentä ja neuvoston liikenneministereitä toteuttamaan tutkimuksen häiriöistä, antamaan säännöksiä sen toistumisen estämiseksi, varmistamaan että häiriöstä kärsineet saavat asianmukaisen korvauksen ja tutkimaan korvaustaakan jakamista tulevaisuudessa lentoyhtiöiden ja muiden, kuten lentoasemien pitäjien, kesken.
<P>
Epätavalliset lumisateet ja harvinaisen alhaiset lämpötilat, joita Potsdam-Institut ennusti vuonna 2009, johtuvat arktisen jääpeitteen sulamisesta. Niitä esiintyy entistä useammin. Emme voi ehkäistä niitä, vaikka yrittäisimme rajoittaa niitä kuinka paljon, mutta me voimme - ja meidän täytyy - valmistautua niihin.
<SPEAKER ID="195" NAME="Ryszard Czarnecki" AFFILIATION="ECR">
(PL) Arvoisa puhemies, puolalainen lentokone tuhoutui venäläisen Smolenskin kaupungin lähellä 10. huhtikuuta viime vuonna. Erityiskomissio, joka tutkii onnettomuuden syytä, on julkaissut raporttinsa päätelmät Moskovassa. Onnettomuudessa kuoli Puolan presidentti yhdessä 96 muun matkustajan kanssa, mukaan luettuna monia valtion tärkeimpiä henkilöitä. Raportti on täydellinen skandaali. Se sisältää monia valeita ja siirtää vastuun onnettomuudesta puolalaisille jättäen täysin huomiotta venäläisten vakavat virheet, kuten epäasianmukainen tapa, jolla Smolenskin lähilennonjohdon lennonjohtajat opastivat lentokonetta laskeutumisen aikana. Raportissa venäläiset jättivät huomiotta monet Puolan esittämistä huomautuksista - 20 sivua huomautuksia on yksinkertaisesti jätetty huomiotta. Asian tila ei ole missään nimessä tyydyttävä, ja Euroopan unionin on otettava siitä selvää.
<SPEAKER ID="196" NAME="João Ferreira" AFFILIATION="GUE/NGL">
(PT) Arvoisa puhemies, vuosi 2010, joka julistettiin köyhyyden ja sosiaalisen syrjäytymisen torjunnan eurooppalaiseksi teemavuodeksi, on ohi. Se oli vuosi, jolloin Euroopan unioni pani ennennäkemättömän kyynisesti ja tekopyhästi täytäntöön politiikkaa ja suuntaviivoja, jotka aiheuttivat köyhyyden ja sosiaalisen syrjäytymisen huomattavaa lisääntymistä, minkä havaitsemme tänään.
<P>
Portugalin valtion vuoden 2011 talousarvio, joka laadittiin ja hyväksyttiin Euroopan unionin kovan painostuksen ja sitten kiitosten alla, vie valtion taloudelliseen taantumaan ja alentaa huomattavasti sosiaalista tasoa, ja työttömyys nousee ennätystasolle ja köyhyys ja sosiaalinen syrjäytyminen leviävät.
<P>
Lisäksi Portugalia on painostettu ja kiristetty viime viikkoina tavalla, jota emme voi hyväksyä, ja me vastustamme sitä voimakkaasti: finanssikapitalismin ja sen palveluksessa olevien laitosten uhkailevat äänensävyt, joilla valtio ja kansa pakotetaan alistumaan epäoikeudenmukaisuuteen ja ryöstöön sekä valtion resurssien valumiseen finanssikapitalistien taskuihin.
<P>
Yksi asia on varma: voimme odottaa tänä vuonna monia taisteluita, jos ne jatkavat tähän tapaan.
<SPEAKER ID="197" NAME="Angelika Werthmann" AFFILIATION="NI">
(EN) Arvoisa puhemies, asian koskee ihmisoikeuksien yleismaailmallisen julistuksen 18 artiklaa ja Euroopan unionin perusoikeuskirjan 10 artiklaa. Olen saanut tietää, että joulupäivänä Rizokarpason miehitetyssä kaupungissa Agios Synesioksen kirkossa tapahtui vakava uskonnonvapauden loukkaus.
<P>
Niin kutsutut viranomaiset keskeyttivät Turkin tuella lauantain jumalanpalveluksen sillä verukkeella, ettei ollut esitetty hakemusta pitää messu kyseisenä päivänä, vaikka Kyproksen kirkon mukaan hakemus oli jätetty joulukuun alussa, kuten on tehty 36 vuoden ajan.
<P>
Arvoisa puhemies, kehotan teitä painokkaasti ryhtymään tarvittaviin toimiin, joilla taataan uskonnonvapaus Euroopan unionin jäsenvaltion alueella.
<SPEAKER ID="198" NAME="Ioannis Kasoulides" AFFILIATION="PPE">
(EN) Arvoisa puhemies, joulupäivänä Turkin turvallisuusjoukot pakottivat Rizokarpasossa, Kyproksen miehitetyssä osassa, keskeyttämään joulujumalanpalveluksen, jota siellä viettivät harvat jäljellä olevat - iäkkäät - kristityt. Joukot häätivät papin kirkosta ja käskivät seurakuntalaisten poistua. Verukkeena oli se, että heille oli annettu kirjallinen lupa sunnuntain jumalanpalvelukseen, mutta joulu oli lauantaina.
<P>
Kirjallisen luvan vaatiminen jumalanpalvelusta varten on sinänsä uskonnonvapauden rajoitus, saati että joulupäivän jumalanpalvelus keskeytetään pikkumaisella byrokraattisella verukkeella - kaikki tämä unionin jäsenvaltiossa sellaisen valtion määräyksestä, joka haluaa liittyä unioniin.
<P>
Wienin sopimuksen perusteella 12 000 kyproksenkreikkalaista, jotka jäivät eristyksiin Karpasian niemimaalle, saivat jäädä sinne Turkin miehityksen jälkeen. Nykyään heitä on 300. Nyt ymmärrätte miksi.
<SPEAKER ID="199" NAME="Alf Svensson" AFFILIATION="PPE">
(SV) Arvoisa puhemies, mielestäni EU:n olisi erittäin hyödyllistä aloittaa uskontojen välinen vuoropuhelu korkealla tasolla. Haluaisin nähdä EU:n yrittävän saada Turkki isännöimään tällaista vuoropuhelua. Tiedämme kaikki, miten kristittyjä kohdellaan kaikkialla maailmassa - eri paikoissa Lähi-idässä, kopteja Egyptissä, kristittyjä irakilaisia Irakissa ja niin edelleen. Mielestäni emme voi vain raportoida asiasta ja kuulla siitä uutisia ja katsoa mitä tapahtuu; meidän on tehtävä jotain konkreettista.
<P>
Ensimmäinen asia, joka meidän on minun mielestäni tehtävä, on vuoropuhelun käynnistäminen. Olisi hyvä, jos Turkki voisi isännöidä tällaista vuoropuhelua siinä suhteiden parantamisen hengessä, jota siellä uskoakseni esiintyy kaikesta huolimatta. Asia koskee juutalaisia, kristittyjä ja muslimeita. Käynnistetään laaja uskontojen välinen vuoropuhelu EU:n suojissa.
<SPEAKER ID="200" NAME="Philippe Juvin" AFFILIATION="PPE">
(FR) Arvoisa puhemies, Irakissa ja Egyptissä kristityt sanovat kärsivänsä toden teolla. Hyvät kuulijat, pian kristittyjä ei enää ole maissa, joista kristinusko sai alkunsa. Kuten vähän aikaa sitten todettiin Turkissa, maallistuneessa muslimimaassa ja maassa joka koputtaa oveemme, 20 prosenttia väestöstä oli kristittyjä 100 vuotta sitten; nykyään luku on alle 1 prosentti.
<P>
Siirtymä, jota todistamme, on itse asiassa vyöry. Arabi- ja muslimimaailma vainoaa kristittyjään, tuomitsee heitä, estää heidän kääntymisensä, rankaisee heitä ja tappaa heitä. Näemme selvästi miten islamista tulee valtionuskonto. Tulos on kaikkien nähtävissä - kristinusko on maailman vainotuin uskonto.
<P>
Kuitenkin, hyvät kuulijat, kristittyjen puolustaminen Lähi-idässä lisää mahdollisuuksia tasapainottaa ääri-islamilaisuuden nousua. Kristittyjen läsnäolo kaikkialla on tasapainottava tekijä. Siksi meidän on todella puolustettava sitä.
<P>
Ihmettelen todella, hyvät kuulijat, minne ovat menneet ihmisoikeuksien puolustajat, jotka ovat meidän tavoin tyytyväisiä siihen, että länsi on maallistunut ja moniarvoinen, ja jotka häpeällisesti kääntävät katseensa pois Lähi-idästä, joka vähitellen varataan yhdelle uskonnolle.
<SPEAKER ID="201" NAME="Frédéric Daerden" AFFILIATION="S&amp;D">
(FR) Arvoisa puhemies, hyvät parlamentin jäsenet, Unkarin hallitus päätti vuoden 2010 lopussa lopettaa tuen antamisen pienten lasten instituutille, jonka Emmi Pikler perusti Budapestiin.
<P>
Kyseinen unkarilainen tutkija perusti keskuksen kehittääkseen tieteeseen perustuvia opetusmenetelmiä pienille lapsille. Kyseisten menetelmien tehokkuus lasten psykomotorisessa kehityksessä on tunnustettu kansainvälisesti. Kyseiseen menetelmään perustuvat instituutit pienille lapsille ovat levinneet ympäri Eurooppaa, myös kotikaupunkiini Belgiassa.
<P>
On häpeä, että köyhyyden - erityisesti lasten köyhyyden - torjunnan eurooppalaisena teemavuonna Unkari lähettää tällaisen viestin. Päätös on yllättävä, kun otetaan huomioon Pikler-instituutin kansainvälinen vaikutus ja se, että Unkarin hallintoviranomaiset ovat sanoneet, että haluavat sen toiminnan jatkuvan. Siksi ihmettelen, vaikka en ole millään lailla puolueellinen, motiiveja Unkarin hallituksen päätöksen takana.
<SPEAKER ID="202" NAME="Ramon Tremosa i Balcells" AFFILIATION="ALDE">
(EN) Arvoisa puhemies, olen huolissani EU:n ja Marokon välisestä sopimuksesta. Sopimus vaikuttaa merkittävästi Euro-Välimeri-alueen valtioiden maatalouden aloihin, jos se jää nykyiseen muotoon.
<P>
Meidän on avattava rajat ja tehtävä sopimus EU:n maatalouden alojen kanssa, eikä niiden selän takana. Komissio on tehnyt tutkimuksia, jotka osoittavat selvästi, että EU:n ja Marokon sopimus vaikuttaa kielteisimmin Euro-Välimeri-alueen valtioihin.
<P>
En ratifioisi kyseistä sopimusta sisällyttämättä siihen joitakin lausekkeita työmarkkinoista, sosiaalisesta ulottuvuudesta ja Marokon ympäristöstä. Jos emme tee mitään, on olemassa riski, että maataloutemme ja elintarviketeollisuutemme häviää, erityisesti Euro-Välimeri-alueen valtioissa. Halusin jakaa tämän huolenaiheen kanssanne.
<SPEAKER ID="203" NAME="Constance Le Grip" AFFILIATION="PPE">
(FR) Arvoisa puhemies, kuten monet kollegamme, minäkin halusin käsitellä kristittyjen vainoa kaikkialla maailmassa, erityisesti Lähi-idän kristittyjen vainoa.
<P>
Minun ei tarvitse muistuttaa teitä kauheista teoista, joita viime aikoina on tehty. Totean jälleen kerran vakavasti, että kristittyjen puolustaminen Lähi-idässä ja muualla maailmassa ja uskonnonvapauden ja uskontojen monimuotoisuuden vaatiminen merkitsevät vapauden, demokratian ja ihmisoikeuksien vaatimista. Ne ovat Eurooppa-hankkeen ytimessä olevia arvoja ja myös yleismaailmallisia arvoja - tai ainakin kaikki meistä täällä uskovat niin.
<P>
Nyt on todellakin aika siirtyä eteenpäin närkästyksestä, tunteista ja vakavista tuomitsemisista; siirtyä sanoista tekoihin. Niinpä kehotan Euroopan unionin viranomaisia - ulkoasioiden ja turvallisuuspolitiikan korkeaa edustajaa mutta myös johtajiamme ja ulkoministereitä - toteuttamaan erityistoimia ja laatimaan erityisen ja konkreettisen toimintasuunnitelman, jolla uskonnollisen monimuotoisuuden kunnioittaminen ja kaikenlaisen uskonnollisen vainoamisen torjunta otetaan painopisteeksi.
<SPEAKER ID="204" NAME="Tamás Deutsch" AFFILIATION="PPE">
(HU) Arvoisa puhemies, hyvät parlamentin jäsenet, viime toukokuuhun saakka sosialistien ja liberaalien koalitio hallitsi Unkaria kahdeksan vuotta. Noiden kahdeksan vuoden aikana demokratia heikkeni, ihmisoikeusrikkomukset levisivät laajalle ja lehdistönvapautta rajoitettiin aina vain enemmän. Euroopan sosialisteilla tai Euroopan liberaaleilla ei ole siihen mitään sanottavaa. Viime toukokuussa Unkarin kansalaisten valtava enemmistö äänesti sosialistien ja liberaalien hallitusta vastaan vaaleissa, jollaisia ei ole ennen nähty Euroopassa, ja äänestivät valtaan Fidesz-puolueen ja sosiaalidemokraattien hallituksen. Viime vuoden lopussa kyseinen hallitus hyväksyi uuden medialain, jolla taataan lehdistönvapaus. Tässä ovat olosuhteet, joissa hyökätään voimakkaasti Unkaria ja Unkarin hallitusta vastaan, joka toimii nyt EU:n puheenjohtajana. Tällaista kaksinaismoralismia ei voida sovittaa yhteen eurooppalaisten arvojen kanssa, ja meidän on vastustettava sitä.
<SPEAKER ID="205" NAME="Sergej Kozlík" AFFILIATION="ALDE">
(SK) Arvoisa puhemies, kolme vuotta sitten Schengen-aluetta laajennettiin uusiin jäsenvaltioihin. Rajoittavat toimet ovat kuitenkin vielä voimassa vanhojen ja uusien jäsenvaltioiden rajoilla.
<P>
Esimerkiksi Rusovcen-Kittseen rajanylityspaikalla, missä valtatie ylittää Slovakian ja Itävallan rajan, itävaltalaiset ovat määränneet tiukan nopeusrajoituksen 30 kilometriä tunnissa. Samalla rajanylityspaikkaa on kavennettu huomattavasti betoniesteellä.
<P>
On tavallista, että poliisi valvoo kyseisellä paikalla säännöllisesti ajoneuvojen nopeuksia ja tarkastaa usein asiakirjoja ja ajoneuvojen matkatavaroita.
<P>
Schengen-jäsenyys tarkoittaa varmastikin ihmisten ja tavaroiden vapaata liikkumista. Henkilön pitäisi huomata se, että hän ylittää EU:n jäsenvaltion rajan, vain tavanomaisesta ilmoitustaulusta. Äsken mainitun kaltaisella toiminnalla, joka ei rajoitu vain Itävaltaan, rikotaan Schengen-sääntöjä, ja Euroopan komission pitäisi antaa siihen periaatteellinen vastaus.
<SPEAKER ID="206" NAME="Marek Henryk Migalski" AFFILIATION="ECR">
(PL) Arvoisa puhemies, edelliset puhujat ovat puhuneet kristittyjen syrjinnästä. Minäkin haluaisin puhua joidenkin Euroopan valtioiden tietynlaisesta paheksunnasta. Viime viikkoina, Unkarin puheenjohtajakauden alussa, unkarilaisista on esitetty monia kriittisiä sanoja ja usein sanat ovat olleet perusteettomia. Valitettavasti Luxemburgin ulkoministerin sanojen ohella toisia sanoja, jotka olivat myös epäoikeudenmukaisia ja mielestäni loukkaavia unkarilaisia kohtaan, on tullut tämän parlamentin poliitikkojen suusta, myös Martin Schulzin suusta. Mielestäni se on oire tietynlaisesta uskosta, että Euroopan unionin jäsenvaltiot on jaettu luokkiin "hyvät" ja "huonot". Hyvät ovat niitä, jotka ovat olleet täällä kauan, ja huonot ovat niitä, jotka ovat olleet täällä vasta vuodesta 2004.
<P>
Mielestäni tällaisen syrjinnän pitäisi loppua ja kaikkien pitäisi tottua siihen tosiasiaan, että uudet jäsenvaltiot ovat Euroopan unionin täysjäseniä - niin täytyy tehdä erityisesti tässä parlamentissa. Siksi pyydän rankaisemaan niitä parlamentin jäseniä, jotka syyllistyvät tällaiseen syrjintään.
<SPEAKER ID="207" NAME="Alajos Mészáros" AFFILIATION="PPE">
(HU) Arvoisa puhemies, monien muiden tavoin olen tyytyväinen Unkarin puheenjohtajakauteen. Olen ylpeä siitä, että kyseinen Keski-Euroopan valtio on kolmas vuonna 2004 liittyneistä valtioista, joilla on mahdollisuus hoitaa kyseistä kunnioitettavaa ja vastuullista tehtävää. Unkari on epäilemättä ollut aina demokratian puolustamisen eturintamassa. Miten kukaan voisi kyseenalaistaa vuodet 1956, 1989 tai syksyn 2006? Siksi olen erittäin järkyttynyt kielteisestä kampanjasta, jonka tietyt poliittiset voimat ovat käynnistäneet nykyistä EU:n puheenjohtajavaltiota vastaan, myös Unkarin medialain varjolla. On täysin selvää, että kyse ei ole lainsäädännöstä vaan poliittisten häviäjien hyökkäyksestä. He yrittävät jäytää yhdentyneen Euroopan henkeä. Unkarin kartasta, joka on kuvattuna kulttuurihistorian matolla, sanoisin vain, että ne, jotka eivät voi kohdata historiaa, eivät näe selvästi myöskään tulevaisuuteen. Aivan kuten Ranskan, Saksan tai Puolan kansat voivat puhua menneisyydestään, niin voivat unkarilaisetkin. Minusta on vastuutonta ja vaarallista saattaa puheenjohtajavaltio huonoon valoon erityisesti aikana, jolloin tiiviin yhteistyön tarve on suurempaa kuin koskaan.
<SPEAKER ID="208" NAME="Georgios Papanikolaou" AFFILIATION="PPE">
(EL) Arvoisa puhemies, hyvät parlamentin jäsenet, Kreikka on laittomien maahanmuuttajien tärkein väylä koko EU:hun. Frontexin mukaan 90 prosenttia EU:hun tulleista laittomista maahanmuuttajista on tullut Kreikan kautta.
<P>
Kreikka on siten vakavassa kriisissä, joka koskee maahanmuuttokysymystä. Kreikan hallitus ilmoitti äskettäin aikeestaan rakentaa aita Turkin vastaiselle maarajalle. Voidaan pohtia sitä, riittääkö tällainen ratkaisu strategiaksi ongelman ratkaisuun. Ei tietenkään. Riippumatta siitä kuinka monta aitaa me rakennamme, mitä toimia toteutamme, tarvitsemme yleisen strategian ja solidaarisuutta Euroopan valtioiden välillä. Jos haluamme aloittaa hyvin, ensimmäisenä on käynnistettävä tiivis yhteistyö näissä asioissa Turkin kanssa, koska se on tärkein alkuperämaa.
<P>
Odotamme vieläkin sitä, että EU:n ja Turkin sopimus allekirjoitetaan. Kuten tiedämme, sopimuksen tekemiseen ja soveltamiseen tarvitaan puolitoista-kaksi vuotta; sovelletaan siihen saakka kahdenvälistä sopimusta, joka on ollut voimassa Kreikan kanssa vuodesta 2002, kuten muut etelän valtiot ovat tehneet ongelman ratkaisemiseksi.
<SPEAKER ID="209" NAME="Catherine Stihler" AFFILIATION="S&amp;D">
(EN) Arvoisa puhemies, ensi viikolla kaikkialla maailmassa juhlitaan Skotlannin kansallisrunoilijan Robert Burnsin elämää. Kuten monet teistä tietävät, keskeinen osa Burnsin päivällistä on haggis.
<P>
Tällä hetkellä Yhdysvallat on kieltänyt skotlantilaisen haggisin tuonnin, vaikka joka kolmas yhdysvaltalainen väittää olevansa skotlantilaisia syntyperää ja haluaisi maistaa aitoa skotlantilaista haggisia. Mitä toimia komissio ja neuvosto aikovat toteuttaa transatlanttisessa vuoropuhelussa palauttaakseen haggisin esityslistan lisäksi myös ruokalistalle perinteisillä yhdysvaltalaisilla Burnsin päivällisillä?
<SPEAKER ID="210" NAME="Sonia Alfano" AFFILIATION="ALDE">
(IT) Arvoisa puhemies, hyvät parlamentin jäsenet, 13. ja 14. tammikuuta Fiatin tehtaalla Mirafiorissa toimitettiin äänestys, jossa tehdastyöntekijöitä ja toimihenkilöitä pyydettiin äänestämään Torinon tehtaan elvytyssuunnitelman puolesta tai sitä vastaan.
<P>
Suunnitelma perustuu uuteen työehtosopimukseen, jolla heikennetään työntekijöiden perusoikeuksia, jotka koskevat sairautta ja lakkoa ja jopa lounastaukoa kahdeksan tunnin työvuorossa kokoonpanolinjalla. Äänestys oli laiton, koska pääjohtaja Marchionne on uhannut työntekijöitä sillä, että jos sopimus hylätään, yritys luopuu todennäköisesti valmistuksesta Italiassa ja muuttaa muualle.
<P>
Pelon ja sääntelemättömän kapitalismin strategia, jossa ei oteta huomioon sääntöjä tai oikeuksia, sai tukea hallitukselta ja jopa monilta demokraattisen puolueen jäseniltä. Kyseessä on oppositiopuolue, jonka juuret ovat Italian kommunistisessa puolueessa. Ainoat ammattiliitot, jotka vastustivat sopimusta, olivat metallityöväen ammattiliitto FIOM ja yleinen työväenliitto CGIL, ja ne syrjäytettiin ammattiliittojen edustuksesta.
<P>
Joka tapauksessa äänestys meni läpi vain 54 prosentilla äänistä. Sopimuksen seurauksena italialaisten työntekijöiden oikeudet ovat palanneet monta vuosikymmentä taaksepäin. EU:n pitäisi tietää ja muistaa se.
<SPEAKER ID="211" NAME="Rodi Kratsa-Tsagaropoulou" AFFILIATION="PPE">
(EL) Arvoisa puhemies, nostan esiin kysymyksen Välimeren alueen kumppanivaltioiden huolestuttavasta tilanteesta ja vaikutuksesta, joka tilanteella voi olla suhteisiimme sekä turvallisuuteen ja hyvinvointiin alueella.
<P>
Tänään iltapäivällä me keskustelimme Tunisian vakavista levottomuuksista. Maghreb- ja Mashrek-valtioissa on sosiaalisia levottomuuksia, poliittinen epävakaus on palannut Libanoniin ja rauhanprosessi on umpikujassa. Meidän on kiinnitettävä vakavasti huomiota tilanteeseen, koska Välimeren valtiot ovat kumppaneitamme eivätkä vain naapurivaltioita.
<P>
Saanen muistuttaa teitä siitä, että Tunisia on saanut vuodesta 1995 lähtien suoraa tukea yli miljardi euroa Euroopan investointipankin edullisten lainojen lisäksi ja olemme suunnitelleet suuria määriä suoraa tukea vuoteen 2013 saakka.
<P>
Esitän ehdotuksen. Meidän on käytävä vakavaa monenvälistä keskustelua, jossa arvioidaan suhteitamme ja pohditaan mahdollisuuksia ja menettelyjä, joita meidän on noudatettava, ja vetoan korkeaan edustajaan, jotta hän esittää integroidun naapuruussuunnitelman Välimeren unionin puitteissa, niin että kriisejä voidaan käsitellä yhdessä kumppanivaltioiden kanssa.
<SPEAKER ID="212" NAME="Joe Higgins" AFFILIATION="GUE/NGL">
(EN) Arvoisa puhemies, joulukuussa komission puheenjohtaja Barroso kertoi minulle kirjeessä, että hänen tapaamisensa presidentti Nazarbajevin kanssa viime lokakuussa auttaisi edistämään ihmisoikeuksien kunnioittamista Kazakstanissa. Samaa sanottiin siitä, että Kazakstanille myönnettiin Etyjin puheenjohtajuus vuonna 2010 ja tärkeän Etyj-huippukokouksen isännyys Astanassa joulukuussa. Maailman johtajat olivat tuskin lähteneet huippukokouksesta, kun ilmoitettiin, että maaliskuussa oli määrä pitää kansanäänestys vuoden 2012 presidentinvaalien perumisesta, minkä avulla Nazarbajev pidetään vallassa vuoteen 2020 saakka.
<P>
Opposition lehdistön ja ihmisoikeuksien puolustajien häirintää tehostetaan. "Kazakstan 2012" -vasemmistoliikkeen aktivisteja ahdistellaan ja vangitaan.
<P>
Vaadin EU:ta lopettamaan Nazarbajevin diktatuurin tukemisen. Kazakstanin riippumatonta ammattiliittoa ja yhteiskunnallisia liikkeitä on tuettava täysin, niin että ne voivat johtaa toimintaa diktatuurin lopettamiseksi - aivan kuten kansanliike päätti Tunisiassa Ben Alin diktatuurin - ja luoda rakenteet, joilla Kazakstanin vauraus saadaan enemmistön demokraattiseen omistukseen.
<SPEAKER ID="213" NAME="Krisztina Morvai" AFFILIATION="NI">
(HU) (Puhujan mikrofoni oli pois päältä eikä lauseen alkua voinut kuulla) ...komission ylimääräinen kokous. Aiheena ei voinut olla mikään muu kuin Unkarin medialaki. En voinut uskoa korviani, kun vaikutusvaltaiset sosialisti- ja liberaalikollegat vaativat EU:ta käynnistämään niin kutsutun vakavan rikkomusmenettelyn - ankarimman käytettävissä olevan seuraamuksen - Unkaria vastaan, joka toimii tällä hetkellä EU:n puheenjohtajana. Kyseistä tai mitään muutakaan menettelyä ei määrätty vuosina 2002-2010, kun Unkarin sosialistien ja liberaalien hallitus lopetti väkivaltaisesti kaikki mielenosoitukset, vangitsi summittaisesti satoja ihmisiä, ampui luoteja ihmisten silmiin ja aiheutti vakavia vammoja. Jos Euroopan unioni kaiken tämän jälkeen käynnistää rikkomusmenettelyn Unkarin nykyistä hallitusta ja valtiota vastaan, se avaa lopultakin niiden silmät, joilla on ollut harhakuvia Euroopan unionin asenteesta Unkaria kohtaan, ja uskon, että Unkarin kansa vaatii sitten eroamista Euroopan unionista ja toiset seuraavat esimerkkiämme.
<SPEAKER ID="214" NAME="Antigoni Papadopoulou" AFFILIATION="S&amp;D">
(EN) Arvoisa puhemies, minäkin puhun kaikkien ihmisten uskonnonvapauden kunnioittamisesta ilman syrjintää, koska kyseessä on perusihmisoikeus.
<P>
Kyseistä ihmisoikeutta rikottiin kotimaassani, kun muutama kristitty osallistui joulujumalanpalvelukseen Agios Synesioksen kirkossa Rizokarpason miehitetyssä kylässä.
<P>
Turkkilaisen miehityshallinnon niin kutsutut poliisivoimat tulivat kirkkoon ja pakottivat papin lopettamaan joulupäivän jumalanpalveluksen ja pakottivat sitten jumalanpalvelukseen osallistuneet kyproksenkreikkalaiset kyläläiset poistumaan kirkosta.
<P>
Euroopan parlamentin on tuomittava voimakkaasti tällaiset toimet, jotka paljastavat turkkilaisten miehittäjien rumat ja painostavat kasvot Kyproksen pohjoisosassa ja joilla rikotaan EU:n lainsäädäntöä ja ihmisoikeuksia sekä kolmatta Wienin sopimusta vuodelta 1975.
<P>
EU:n on saatava Turkki ja sen valvonnassa toimiva paikallishallinto Kyproksen miehitetyssä osassa lopettamaan rikkomukset ja jäljellä olevien 300 kristityn kyproksenkreikkalaisen etninen puhdistus.
<SPEAKER ID="215" NAME="Seán Kelly" AFFILIATION="PPE">
(EN) Arvoisa puhemies, ravintolisädirektiivi hyväksyttiin vuonna 2002, mutta lähes yhdeksän vuotta myöhemmin sitä ei vieläkään ole pantu täysin täytäntöön. Komissio ei ole vieläkään antanut ehdotusta ravintolisiin sisällytettävien vitamiinien ja mineraalien enimmäismäärien yhdenmukaistamisesta, kuten direktiivissä vaaditaan. Se merkitsee sitä, että yritysten on tuotettava useita tuotemuotoja noudattaakseen erilaisia kansallisia lakeja. Se on epäoikeudenmukaista ja kallista, erityisesti kun tieteellinen malli enimmäismäärien asettamiselle on käytettävissä. Komissio itse totesi sen asiakirjassaan vuonna 2006.
<P>
Miksi ehdotusta ei sitten ole annettu? Kenties lainatakseni Robbie Burnsiä, jonka joku mainitsi hetki sitten, "Hiirten ja ihmisten ja komission parhaatkin suunnitelmat usein pieleen menevät". Sen on tapahduttava hyvin pian, koska EU:n lainsäädännön tarkoituksena on helpottaa yritysten kilpailua sisämarkkinoilla standardoimalla vaatimuksia. Mitä nopeammin se tapahtuu, sen parempi. Kehotan komissiota pitämään kiirettä.
<SPEAKER ID="216" NAME="Iliana Ivanova" AFFILIATION="PPE">
(BG) Arvoisa puhemies, hyvät parlamentin jäsenet, Bulgarian kansalaiset ovat viime aikoina nähneet julkaisuja, jotka koskevat erityisten valvontalaitteiden käyttöä korkeissa hallituksen viroissa olevien ihmisten salakuunteluun. On edelleen epäselvää kuka on luovuttanut tiedot, mistä ne ovat tulleet ja onko tarina tosi, eikä kukaan ota vastuuta asian julkaisemisesta.
<P>
Kampanjan taustatekijöinä ovat hallituksen selvästi ilmaisema tahto toteuttaa uudistuksia ja torjua järjestäytynyttä rikollisuutta, sen haluttomuus alistua entisen valtion turvallisuuspalvelun tahtoon ja se tosiasia, että Bulgariassa pidetään tänä vuonna presidentinvaalit ja paikallisvaalit. Kampanja on luonut jännitteitä ja kylvänyt epäluuloa vallassaolijoiden keskuudessa. Ainoat piirit, joiden etuja tämä tilanne edistää, ovat ne jotka ovat hyötyneet rikollisten ja valtion hämäristä yhteyksistä. He haluavat nyt kostaa etujensa loukkauksen.
<P>
Vakuutan teille, että Bulgariaa hallitaan oikeusvaltioperiaatteen mukaisesti, että viranomaiset käyttävät tällaisia menetelmiä ainoastaan lain sallimissa rajoissa ja että hallituskoalitio etenee uudistusten tiellä eikä anna laittomien intressiryhmien heikentää rikollisuuden torjuntaa.
<SPEAKER ID="217" NAME="Stanimir Ilchev" AFFILIATION="ALDE">
(BG) Arvoisa puhemies, viime kuukausina Bulgariassa on kasvanut huoli erityisten valvontamenetelmien käytön lisääntymisestä. Ongelmalla on kuitenkin toinenkin puoli: salakuuntelusta on tullut pakkomielle joillekin poliitikoille ja nykyisten erikoisyksikköjen johtajille.
<P>
Rikollisuuden torjunnan tehokkuus ei ole lisääntynyt. Kasvavaa vainoharhaisuutta, joka koskee salakuuntelun käyttöä, ei voida hyväksyä. Ei ole selvää kenen aloitteesta tapahtumat ovat lähteneet liikkeelle: onko kyse turvallisuusalan ihmisistä vai heidän entisistä kollegoistaan vai alamaailman henkilöistä, joiden tavoitteena on epävakauttaa tilanne. Nauhoitettujen keskustelujen sisältöä on salaperäisesti päässyt tiedotusvälineisiin. Myös Bulgarian pääministeri esiintyy yhdessä nauhoitetussa keskustelussa. Sisältö saattoi hänet huonoon valoon, mutta hän väittää, että sitä on manipuloitu.
<P>
Näiden epämiellyttävien tosiasioiden taustalla ja monien bulgarialaisten tunne on se, että instituutiot eivät toimi asianmukaisesti ja että ihmisoikeuksia loukataan rajusti. Näistä syistä Bulgarian tarvitsee tuoreena Euroopan unionin jäsenenä apua erikoisyksikköjensä uudelleen järjestelyssä.
<SPEAKER ID="218" NAME="Puhemies">
(IT) Keskustelu on päättynyt.
