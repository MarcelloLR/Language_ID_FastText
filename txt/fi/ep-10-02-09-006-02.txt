<CHAPTER ID="006-02">
2. Komission nimittäminen (
<SPEAKER ID="103" NAME="Puhemies">
(EN) Onnittelen lämpimästi vastavalittua komission jäsenten kollegiota ja puheenjohtaja Barrosoa: onnitteluni kaikille! Edessämme on valtava työmaa, ja kansalaisten odotukset ovat korkealla. On siis aika toimia ja saada aikaan tuloksia. Ilmoitan välittömästi vaihtuvalle neuvoston puheenjohtajavaltiolle sekä Eurooppa-neuvoston puheenjohtajalle äänestystemme tulokset sekä 31. lokakuuta 2014 asti toimivan Euroopan komission nimittämisestä. Kiitoksia paljon ja vielä kerran onnea!
<P>
(Suosionosoituksia)
<SPEAKER ID="104" NAME="Diego López Garrido">
neuvoston puheenjohtaja. - (ES) Arvoisa puhemies, haluaisin onnitella lyhyesti Euroopan unionin neuvoston puolesta puheenjohtaja Barrosoa ja koko komissiota Euroopan parlamentin antamasta puoltavasta äänestystuloksesta, tuesta ja luottamuksesta.
<P>
Näillä molemmilla toimielimillä, komissiolla ja Euroopan parlamentilla on tulevina kuukausina ja vuosina ratkaisevan tärkeä rooli Euroopan unionin haasteisiin vastaamisessa. Näitä haasteita ovat muun muassa: ilmastonmuutoksen torjuminen, turvallisuus, globaalitalous, yhä ratkaisematta olevan kriisimme kaltaisten kriisien ennaltaehkäisy sekä Lissabonin sopimuksen mukanaan tuomion uusien aloitteiden ja elinten perustaminen (kansalaisaloite, solidaarisuuslauseke sekä tietenkin EU:n ulkosuhdehallinto).
<P>
Komissiolla ja Euroopan parlamentilla on keskeinen rooli kaikissa näissä haasteissa, ja me neuvostossa toivomme komission tekevän lujasti töitä. Komissiolla on toki monia valtuuksia, joilla on rajansa, kuten täällä on todettu, mutta sillä on toki valtuudet velvollisuuksiensa hoitamiseen. Toivomme komission toimivan ripeästi ja järkevästi, koska sitä Euroopan kansalaiset toivovat. Euroopassa koetun institutionaalisen epävarmuuden ajan jälkeen kansalaiset haluavat myös, että me kaikki ryhdymme työhön korvataksamme hukkaan menneen ajan ja käynnistääksemme välittömästi ja lopullisesti tämän uuden poliittisen vaiheen ja tilanteen 2000-luvun Euroopassa.
<P>
Arvoisa puheenjohtaja Barroso, niinpä haluankin todeta, että puheenvuoronne oli EU:n puolustuspuhe ja että teillä sekä myös Euroopan parlamentilla on neuvoston täysi tuki toimissa, joilla pyritään saamaan aikaan "enemmän Eurooppaa" ja tuomaan sitä lähemmäksi tämän parlamentin edustamia kansalaisia, sillä kansalaiset ovat loppujen lopuksi Euroopan sydän.
<SPEAKER ID="105" NAME="Puhemies">
(EN) Kiitos, arvoisa Espanjan hallituksen Eurooppa-asioiden valtiosihteeri López Garrido. Kiitos. Puheenjohtaja Barrosolla on nyt puheenvuoro.
<SPEAKER ID="106" NAME="José Manuel Barroso" LANGUAGE="EN">
Arvoisa puhemies, haluan omasta puolestani ja kaikkien komission jäsenten puolesta esittää lyhyesti vilpittömät kiitokseni meille juuri äsken esitetystä luottamuksesta. Olemme ylpeitä äänestystuloksesta ja suhtaudumme siihen nöyrin mielin. Olemme saaneet laajan tuen yli puoluerajojen, ja tämä on tärkeä hetki Euroopalle sekä todellinen mandaatti rohkealle toiminnalle.
<P>
Haluan kiittää myös neuvoston puheenjohtajaa hänen ystävällisistä sanoistaan. Meillä on nyt uskoakseni edellytykset ryhtyä työhön. Saanen sanoa vielä erään asian. Äänestyksen aikana kuulin joitakin huomautuksia, joten haluan sanoa hyvin selkeästi, että totalitaarista Neuvostoliittoa Euroopan unioniin vertaavat henkilöt eivät tiedä, millaista oli elää diktatuurissa, eivätkä he tiedä, mitä demokratia on.
<P>
(Suosionosoituksia)
<P>
Euroopan unionissa meillä on demokraattinen Euroopan parlamentti, mikä kertoo demokratiasta. Euroopan unionissa meillä on myös Euroopan komissio, jonka te, Euroopan kansalaisten valitsemat edustajat olette valinneet, ja myös tämä kertoo demokratiasta. Demokraattinen oikeutus, jonka olette meille antaneet kaikkien 27 jäsenvaltioidemme demokraattisten hallitusten tekemän nimityksen myötä, antaa meille mahdollisuuden olla ylpeitä ja luottavaisia sen suhteen, että voimme työskennellä päättäväisesti eurooppalaisen demokratian hyväksi Euroopassa, joka on itse asiassa vapauden keulakuva koko maailmassa.
<SPEAKER ID="107" NAME="Puhemies">
(EN) Äänestykset ovat päättyneet. On kiitosten aika.
<SPEAKER ID="109" NAME="Puhemies">
(EN) Hyvät parlamentin jäsenet, siirrymme nyt äänestysselityksiin.
<P>
Äänestysselityksen haluaa antaa 16 jäsentä. Haluaisin muistuttaa teitä kaikkia siitä, että työjärjestyksen mukaisesti heillä on oikeus jättää äänestysselitys kirjallisena, mikä tarkoittaa sitä, ettei heidän tarvitse kiirehtiä puheenvuoroissaan, koska heidän kantansa esitetään täsmällisesti sanatarkoissa istuntoselostuksissa.
<P>
Euroopan parlamentin ja komission välisiä suhteita koskevasta puitesopimuksesta on kolme äänestysselitystä. Kullakin puhujalla on minuutin pituinen puheenvuoro.
