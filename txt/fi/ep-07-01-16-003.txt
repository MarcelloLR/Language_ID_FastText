<CHAPTER ID="003">
Euroopan parlamentin puhemiehen vaali
<SPEAKER ID="018" NAME="Puhemies">
Euroopan parlamentin työjärjestyksen mukaisesti suoritamme seuraavaksi puhemiehen vaalin.
<P>
Pyydän ääntenlaskijoita siirtymään vaaliuurnien ääreen.
<P>
Pyydän jäseniä siirtymään sen vaaliuurnan luokse, jonka kohdalla on jäsenen sukunimen ensimmäinen kirjain.
<P>
Julistan äänestyksen avatuksi.
<P>
(Jäsenet suorittivat äänestyksen.)
<P>
Julistan äänestyksen päättyneeksi.
<P>
(Istunto keskeytettiin klo 11.05 ääntenlaskua varten ja istuntoa jatkettiin klo 12.00.)
<P>
Vahvistan äänestyksen tuloksen.
<P>
Äänioikeutettuja: 715
<P>
Tyhjiä ja mitättömiä ääniä: 26
<P>
Hyväksyttyjä ääniä: 689
<P>
Ehdoton enemmistö ensimmäisellä äänestyskierroksella: 345 ääntä
<P>
Ehdokkaat saivat ääniä seuraavasti:
<P>
Jäsen Jens-Peter Bonde: 46 ääntä
<P>
Jäsen Francis Wurtz: 48 ääntä
<P>
Jäsen Monica Frassoni: 145 ääntä
<P>
Jäsen Hans-Gert Poettering: 450 ääntä
<P>
Jäsen Hans-Gert Poettering on saanut ehdottoman enemmistön annetuista äänistä, ja näin ollen hänet on valittu Euroopan parlamentin puhemieheksi.
<P>
(Parlamentti osoittaa uudelle puhemiehelle suosiota seisaallaan.)
<P>
Jäsen Poettering, onnittelen teitä valinnastanne. Pyydän teitä siirtymään puhemiehen paikalle, joka aivan oikeutetusti kuuluu teille.
<SPEAKER ID="060" NAME="Puhemies">
Ensimmäinen velvollisuuteni on kiittää parlamentin ikäpuhemiestä jäsen Berlingueriä vaalitoimituksen johtamisesta niin arvokkaasti ja hyvin. Hän ansaitsee siitä lämpimät kiitoksemme.
<P>
(Suosionosoituksia)
<P>
Arvoisa komission puheenjohtaja, hyvät kollegat, haluan vilpittömästi kiittää teitä kaikkia siitä, että olette antaneet minulle tämän suuren mutta samalla vaikean ja vastuullisen Euroopan parlamentin puhemiehen tehtävän. Pyrin kaikin voimin palvelemaan Euroopan unionin kansalaisia, demokratiaa ja parlamentaarista järjestelmää. Haluan olla mukana rakentamassa demokraattista Euroopan unionia, joka on vahva ja tehokas Euroopassa ja kaikkialla muuallakin maailmassa. Omistaudun tähän asiaan ihmisarvon, lain noudattamisen sekä Euroopan unionin kansojen välisen solidaarisuuden vahvistamisen periaatteiden mukaisesti. Euroopan unionin kansalaisille haluan sanoa, että vain yhdessä toimimalla kansoillamme on mahdollisuus puolustaa arvojamme sekä etujamme kaikkialla maailmassa.
<P>
(Suosionosoituksia)
<P>
Hyvät kollegat, olen iloinen voidessani todeta, että sen toimielimen puheenjohtaja, joka on tehnyt niin paljon eurooppalaisten arvojen hyväksi, joka tekee niin jatkossakin ja jonka kanssa haluamme tehdä hyvää työtä, on tänään täällä seurassamme. Tarkoitan Euroopan neuvoston parlamentaarisen yleiskokouksen puheenjohtajaa René van der Lindeniä, jonka toivotan lämpimästi tervetulleeksi.
<P>
Ehdotan, että esittelen parlamentille työohjelmani tiistaina 13. helmikuuta klo 10.00, sillä edellytyksellä luonnollisesti, että ryhmien puheenjohtajat - nämä vaikutusvaltaiset henkilöt - suostuvat ehdotukseen. Heidän päätöksensä sitovat Euroopan parlamentin puhemiestä. Kutsun tähän tilaisuuteen Euroopan unionin kaikkien toimielinten puheenjohtajat ja kaikki Euroopan parlamentin entiset puhemiehet.
<P>
Tällä minun on tarkoitus ilmaista se tosiasia, että olivatpa poliittiset kantamme minkälaisia tahansa ja toimintaamme johtavat vakaumukset sekä ihanteet minkälaisia tahansa, meitä yhdistää päättäväinen tahto tehdä Euroopan unionista vielä nykyistäkin tiiviimpi kansojen unioni kunnioittaen kuitenkin samalla Euroopan unionin eri kansojen identiteettiä, kuten perussopimuksissa on vahvistettu.
<P>
Juuri nyt haluan kaikkien jäsenten puolesta kiittää edeltäjääni jäsen Borrell Fontellesia hänen väsymättömistä ponnisteluistaan, ja esitän kiitokset aivan erityisistä henkilökohtaisista syistä siinä mielessä, että entisenä ryhmän puheenjohtajana olin jatkuvasti tekemisissä hänen kanssaan ja meillä oli hedelmällinen suhde, joten kiitän sydämellisesti jäsen Josep Borrellia.
<P>
(Suosionosoituksia)
<P>
Hyvät kollegat, odotan innolla yhteistyötä kanssanne tässä uudessa tehtävässäni. Pyrin parlamentin puhemiehenä toimimaan tasapuolisesti sekä puolueettomasti ja pyydän teitä arvioimaan työtäni tasapuolisesti ja puolueettomasti. Kiitos paljon.
<P>
(Suosionosoituksia)
<P>
Meillä on seuraavana vuorossa ryhmänjohtajien puheenvuorot, ja annan nyt puheenvuoron Euroopan kansanpuolueen (kristillisdemokraatit) ja Euroopan demokraattien ryhmän puheenjohtajalle Joseph Daulille, jota haluan onnitella lämpimästi hänen valinnastaan.
<SPEAKER ID="022" NAME="Joseph Daul" LANGUAGE="FR">
Arvoisa puhemies Poettering, arvoisa komission puheenjohtaja, Euroopan kansanpuolueen (kristillisdemokraatit) ja Euroopan demokraattien ryhmän ja sen 277 jäsenen puolesta haluan onnitella teitä lämpimästi valinnastanne Euroopan parlamentin puhemieheksi. Euroopan parlamentti on eurooppalaisten ääni. Arvoisa puhemies, tästä lähtien tämä ääni kuuluu teille.
<P>
Valintanne on suuri hetki poliittiselle ryhmällemme. Olette ollut parlamentin suurimman poliittisen ryhmän puheenjohtaja kahdeksan vuoden ajan, ja tiedämme, että teillä on tarvittavat ominaisuudet uuden tehtävänne hoitamiseen, teillä on rohkeutta ja olette päättäväinen sekä ennen kaikkea humaani.
<P>
Haluan kiittää kaikkia parlamentin jäseniä, jotka ovat valmiina luottamaan teihin Olen varma siitä, etteivät he kadu päätöstään. Haluan myös onnitella kovasti jäseniä Bonde, Frassoni ja Wurtz sekä kertoa heille, kuinka paljon arvostin heidän kampanjoidensa korkeaa laatua. Monet kansalliset parlamentit olisivat epäilemättä tyytyväisiä tällaisiin kampanjoihin.
<P>
(Suosionosoituksia)
<P>
Arvoisa puhemies, Euroopan unioni on jo nyt kiitollinen teille teidän poliittisesta ja henkilökohtaisesta sitoutumisestanne mantereen yhdistämiseen. Parlamentti ja Euroopan unionin toimielimet yleisesti ottaen ovat jo hyötyneet siitä, mitä olette tehnyt niiden toimivaltuuksien lisäämiseksi. Tiedämme teidän varmistavan, että kaikki Euroopan parlamentin jäsenet hyötyvät teidän kokemuksestanne, tiedoistanne ja vakaumuksestanne. Tiedämme, että eurooppalaisena valtiomiehenä olette ennen kaikkea kiinnostunut yksittäisistä ihmisistä ja haluatte kunnioittaa heidän ihmisarvoaan ja vapauttaan.
<P>
Onnittelut! Toivotan teille onnea ja menestystä sekä rohkeutta tehtävänne suorittamiseen. Arvoisa puhemies, tiedätte, että voitte luottaa Euroopan kansanpuolueen (kristillisdemokraatit) ja Euroopan demokraattien ryhmän vankkumattomaan tukeen.
<SPEAKER ID="023" NAME="Puhemies">
Edellisten puhemiesten kokemusten perusteella olen ymmärtänyt, että kunkin puhemiehen oma poliittinen ryhmä odotti kyseiseltä puhemieheltä kaikkein eniten, ja että tämä oli kaikkein vaikeinta. Toivon, että tällä kertaa asiat sujuvat kuvailemallanne tavalla.
<SPEAKER ID="024" NAME="Martin Schulz">
PSE-ryhmän puolesta. - (DE) Arvoisa puhemies, hyvät kollegat, aloitan edellisen puhujan tapaan kiittämällä jäseniä Wurtz, Bonde ja Frassoni. Meillä on ollut hienot vaalit, hieno keskustelu, joka on ollut kauttaaltaan tasapuolinen ja ystävällinen. Onnittelen kaikkia ehdokkaita heidän saamistaan äänistä ja teitä puhemies siitä, että teidät valittiin parlamentin puhemieheksi.
<P>
Voin kertoa teille puhemies Poettering, että Euroopan parlamentin sosialidemokraattinen ryhmä tukee uskollisesti toimintaanne puhemiehenä ja odottaa samalla, että hoidatte tehtävänne täysin puolueettomasti ja toimitte koko ajan ryhmämme luotettavana ja lojaalina kumppanina. Puhemies Poettering, kukaan teidät tunteva ei voi hetkeäkään epäillä sitä, ettettekö toimisi näin, ja tästä syystä suhtaudumme luottavaisesti tulevaan kahteen ja puoleen vuoteen, joiden aikana teemme yhteistyötä parlamentin juuri valitun uuden puhemiehen kanssa ja onnistumme toivottavasti yhdessä Euroopan yhdentymisen edistämisessä.
<P>
Arvoisa puhemies, koska kuulun niihin ihmisiin, joilla on ollut kunnia tutustua teihin jonkin verran paremmin viime vuosien aikana, haluan lisätä henkilökohtaisen kommentin onnitteluihin, jotka esitän ryhmäni puolesta. Kaikki teidät ja teidän henkilökohtaiset ominaisuutenne hieman paremmin tuntevat tietävät, ettei poliittista kantaanne voi erottaa henkilökohtaisesta elämäntilanteestanne ja suunnasta, jonka elämänne on ottanut. Olette syntynyt syyskuussa 1945, ja kaikki, jotka tuntevat teidät, tietävät, että isänne surmattiin toisen maailmansodan viimeisinä päivinä maaliskuussa 1945 ettekä itse koskaan tuntenut häntä. Olen varma, että nämä lapsuuden ja nuoruuden kokemukset isättömyydestä olivat yksi niistä asioista, jotka johtivat teidät eurooppalaiseen politiikkaan ja työhön Euroopan yhdentymisen edistämiseksi, ja että tämä kokemus - joka Saksassa ja sukupolvenne muiden edustajien joukossa on pikemminkin sääntö kuin poikkeus - motivoi teitä pyrkimään kiihkeästi puolustamaan Euroopan yhdentämistä sillä tavalla kuin olette tehnyt.
<P>
Tämä Euroopan yhdentämiseksi tehty työ, teidän tärkeä ja aktiivinen roolinne tässä työssä ja elämän kulkunne ovat vieneet teidät Euroopan parlamentin puhemieheksi, ja tästä syystä haluan lisätä aiemmin sanomaani vielä sen, että olen varma siitä, että jos kansamme olisi voinut valita toisenlaisen tien, jos isänne ei olisi kuollut taistelussa ja jos hän olisi nähnyt, mihin hänen poikansa - Hans-Gert Poettering - on päätynyt, hän olisi varmasti ylpeä pojastaan, aivan kuten teidän pojillanne on tänään täysi syy olla ylpeä isästään. Hyvää työtä!
<P>
(Suosionosoituksia)
<SPEAKER ID="025" NAME="Graham Watson">
ALDE-ryhmän puolesta. - (EN) Arvoisa puhemies, haluan onnitella teitä lämpimästi valinnastanne Euroopan parlamentin puhemieheksi. Valinta on kohokohta parlamentaarisella urallanne, joka on kestänyt Euroopan parlamentin ensimmäisistä suorista vaaleista alkaen.
<P>
Tiedätte, että ryhmäni vastusti prosessia, jolla te ja sosialistiryhmä jaoitte keskenänne parlamentin virat kuluneen toimikauden aikana. Uskon kuitenkin, että enemmistö ryhmästäni äänesti teitä tunnustaen kokemuksenne ja ihaillen poliittista toimintaanne täällä parlamentissa. Ryhmäni enemmistö on myös vakuuttunut kyvystänne toimia puolueettomana ja tasapuolisena puhemiehenä.
<P>
Niiden viiden vuoden aikana, joina minulla on ollut kunnia johtaa ryhmääni, olen arvostanut yhteistyötä, josta olemme saaneet nauttia. Tiedän, että saman voin sanoa edeltäjästäni, Pat Coxista, joka välitykselläni lähettää teille lämpimät terveiset. Mutta kuten tiedätte, politiikassa sädekehä on ainoastaan 12 tuuman päässä hirttosilmukasta, ja maineemme riippuu kyvystämme vastata eteemme jatkuvasti tuleviin uusiin haasteisiin. Toivon, että kuuntelette parlamentissa voimistuvia, uudistuksia peräänkuuluttavia vaatimuksia. Jäsenvaltioiden päämiehet ovat olleet eturintamassa edistämässä Euroopan yhdentymistä, mutta nyt he ovat vaarassa jäädä jälkeen. Parlamentille on tullut tilaisuus osoittaa johtajuutta sellaisen Euroopan unionin rakentamisessa, jollaista me tarvitsemme vastataksemme edessämme oleviin haasteisiin. Tämä vaatii sitä, että parlamentti suunnittelee toimintansa ja järjestäytyy niin, että se pystyy vastaamaan näihin haasteisiin. Toivon, että voimme puheenjohtajakautenne aikana tehdä yhteistyötä kanssanne luodaksemme tällaisen parlamentin, ja toivotan puheenjohtajakaudellenne parhainta mahdollista onnea ja menestystä.
<P>
(Suosionosoituksia)
<SPEAKER ID="026" NAME="Cristiana Muscardini">
UEN-ryhmän puolesta. - (IT) Arvoisa puhemies, hyvät kollegat, ryhmämme juhlii tänään tärkeää tapahtumaa, teidän valintaanne puhemieheksi. Olemme vakuuttuneita siitä, että nyt kun parlamentti edustaa 27:ää jäsenvaltiota, valintanne antaa uutta virtaa Euroopan unionille, jossa asioista puhutaan kovaan ääneen, ja parlamentille, jossa selkeys ja avoimuus ovat sitä luokkaa, että ryhmiä ja yksittäisiä jäseniä arvioidaan sen perusteella, mitä ne sanovat ja mitä ne tekevät, eikä niitä pidetä pelkkinä numeroina.
<P>
Meillä on joitakin vaikeita ja tärkeitä velvollisuuksia: neljän parlamentissa viettämäni toimikauden aikana olen nähnyt, miten te työskentelette, ja tästä syystä uskon, että jäljellä olevalla vaalikaudella - meneillään olevan vaalikauden jälkimmäisellä puoliskolla - noudatetaan toimintatapaa, joka antaa Euroopan parlamentille mahdollisuuden lopettaa liian moneen turhanpäiväiseen asiaan keskittymisen ja suhtautua aiempaa vakavammin joihinkin tärkeisiin haasteisiin.
<P>
Mieleeni tulevat ne monet kerrat, jolloin olemme unohtaneet Afrikan, hiljaisuutemme Nigerian tapahtumista sekä se, kuinka Euroopan unioni epäonnistui Somaliassa, kun se tuki terroristeja laillisen hallituksen sijasta.
<P>
Mieleeni tulevat käytännön asiat meille hyödyllisistä muutoksista, koska kuten te aivan oikein tänään korostitte, jos me haluamme keskustella muiden kulttuurien kanssa ja kasvaa yhdessä niiden kanssa, meidän on säilytettävä myös oma identiteettimme ja omat perinteemme. Tässä hengessä ja tämä toive mielessä haluamme aloittaa tänään uuden ja tärkeän aikakauden, joka antaa meille mahdollisuuden puhaltaa uutta henkeä tarvitsemiimme institutionaalisiin uudistuksiin ja joka vie meitä lähemmäksi kansalaisiamme. Onnea!
<SPEAKER ID="027" NAME="Daniel Cohn-Bendit">
Verts/ALE-ryhmän puolesta. - (DE) Arvoisa puhemies, hyvä Hans-Gert, kuka olisi uskonut, että olette Jimmy Cliff -fani? "Saat sen, jos todella sitä haluat!" Olette haaveillut niin kauan unelmatyöpaikan saamisesta, että onnittelen teitä nyt täydestä sydämestä sen saamisesta. Onnea! Myönnämme, että olikin jo korkea aika, että teidät valitaan puhemieheksi.
<P>
Emme muiden tapaan epäile myöskään sitä, ettettekö te olisi riippumaton puhemies. Joskus se voi kuitenkin olla vaikeaa, esimerkiksi silloin kun teidän on tarkoitus edustaa Euroopan parlamenttia mutta teillä on voimakas halu halata tiettyä hallituksen naispuolista päämiestä. Tällaisia asioita voitte tehdä ryhmän johtajana mutta ette enää nyt. Nyt kun olette parlamentin puhemies hallituksen päämiehiin kohdistuvan rakkautenne on väistyttävä eurooppalaisen ihanteen taakse. Haluan nähdä, kuinka tilanne kehittyy. Huomenna on koeaikanne ensimmäinen päivä.
<P>
(Naurua)
<P>
Toiseksi haluaisin todeta, että parlamentin riippumattomuus ilmenee parlamenttia johtavien henkilöiden riippumattomuudesta. Toivon, että kuuntelitte tarkkaavaisesti kollegani jäsen Frassonin puhetta. Jos ette, lähetämme teille siitä kopion, jotta voitte lukea sen läpi työohjelmaanne varten. Puheessaan hän käsitteli hallintomme riippumattomuutta. Meidän kaikkien jäsenten on otettava kantaa ja vastustettava parlamentin muuttumista puoluepoliittisin perustein johdetuksi elimeksi. Haluamme, että hallinto on pikemminkin riippumaton kuin politisoitunut, ja teidän, puhemies Poettering, on riippumattomana puhemiehenä tehtävä asialle jotain.
<P>
Haluan lisätä vielä yhden asian. Tiedän, että Strasbourgia koskeva keskustelu on vaikea ja että se jakaa kaikki ryhmät enemmistöihin ja vähemmistöihin kaikkien mahdollisten kantojen puolesta tai niitä vastaan. Olisi asianmukaista keskustella tästä asiasta täällä Euroopan parlamentissa, sillä voisimme saada selvän enemmistön yhden toimipaikan järjestelmän taakse, kahden toimipaikan järjestelmän taakse tai jonkun muun järjestelmän taakse. Ei ole minusta Euroopan parlamentin arvon mukaista, että kieltäydymme keskustelemasta asiasta, joka herättäisi mielenkiintoa kaikkialla muualla, joten toinen tehtävänne on tehdä tästä parlamentista paikka, jossa asioista keskustellaan avoimesti.
<P>
(Suosionosoituksia)
<P>
Kolmannen tehtävänne osalta haluan todeta, että kun me alamme keskustella perustuslaista, pyydän teitä pysymään johdonmukaisesti sillä linjalla, että kyse on ongelmasta, joka voidaan ratkaista ainoastaan julkisessa keskustelussa, ei hallitustenvälisessä konferenssissa. Tämä keskustelu on käytävä Euroopan parlamentissa mieluummin kuin jossain salaisuuden verhon takana pidettävässä hallitustenvälisessä konferenssissa. Tämän on teidän kolmas ja viimeinen tehtävänne. Kertokaa rakastamallenne liittokanslerille ja kaikille muillekin Euroopan unionin jäsenvaltioiden hallitusten päämiehille, että haluamme käydä tämän keskustelun Euroopan parlamentissa.
<P>
Onnittelut! Toivon, että nautitte seurastamme, ja me tuemme teitä.
<P>
Me vihreät onnittelemme jäsen Frassonia hänen erinomaisesta äänestystuloksestaan.
<P>
(Suosionosoituksia)
<SPEAKER ID="028" NAME="Puhemies">
Voitte pitää varmana sitä, että kuuntelen aina erittäin tarkkaavaisesti Euroopan parlamentin jäseniä.
<SPEAKER ID="029" NAME="Francis Wurtz">
GUE/NGL-ryhmän puolesta. - (FR) Arvoisa puhemies, onnittelen teitä vilpittömästi valinnastanne Euroopan parlamentin puhemieheksi. Riippumatta ryhmien välisistä sopimuksista ja ottaen huomioon täällä parlamentissa meneillään olevan valtataistelun teidän valintanne oli aivan oikeutettu ja sen lisäksi täysin looginen.
<P>
Olette nyt meidän kaikkien puhemies. Itse en epäile lainkaan päättäväisyyttänne tai kykyjänne hoitaa tehtäväänne luopumatta luonnollisesti kuitenkaan omista ajatuksistanne ja kannoistanne. Teillä on voimakkaita vakaumuksia, joihin erimielisyytemme usein perustuvatkin. Teillä on kuitenkin myös eettinen koodinne, jolla ansaitsette aitoa kunnioitusta, ja olette sitoutunut sellaiseen moniarvoisuuteen, joka mahdollistaa rakentavan vuoropuhelun. Tästä syystä luotamme teihin.
<P>
Arvoisa puhemies, toivon, että onnistutte edessänne olevassa haasteellisessa mutta samalla miellyttävässä tehtävässä.
<P>
(Suosionosoituksia)
<SPEAKER ID="030" NAME="Puhemies">
Olemme olleet yhdessä täällä parlamentissa vuodesta 1979, ja luottamus on kasvanut voimakkaasti näinä vuosina.
<SPEAKER ID="031" NAME="Jens-Peter Bonde">
IND/DEM-ryhmän puolesta. - (EN) Arvoisa puhemies, haluan onnitella teitä ja kiittää kaikkia jäseniä ja vapaaehtoisia, jotka ovat toiminnallaan varmistaneet, että olemme voineet käydä vaalikampanjan.
<P>
Valintanne ei ollut suuri yllätys, sillä olemme tienneet äänestyksen tuloksen vuodesta 2004. Olemme kuitenkin välttäneet kruunajaiset ja keskustelleet asiasta. Teidät on nyt valittu Euroopan parlamentin puhemieheksi. Olette kaikkien parlamentin jäsenten puhemies. Olette myös minun puhemieheni ja tiedätte, että kannatan uudistuksia: yksi toimipiste, paremmin organisoidut äänestykset, tehokkaampi lainsäädäntö, esittelijöiden tehtävien ja virkojen nykyistä tasapuolisempi jakaminen, Strasbourgin toimitilojen julkisivun puhdistus, Euroopan unionin ulkopuolelle parlamenttia edustamaan lähetettävien jäsenten tasapuolinen valinta sekä puolueeton henkilökunta ja puhemies.
<P>
(DE) Hyvä Hans-Gert, olen tuntenut teidät 27 vuotta, ja olette ollut hyvä kollega. Teillä on parhaat edellytykset toimia erinomaisena puhemiehenä, ja toivon, että teillä on halua ja rohkeutta olla erinomainen puhemies. Onnittelen teitä valinnastanne ja toivotan teille hyvää uutta vuotta.
<SPEAKER ID="033" NAME="Bruno Gollnisch" LANGUAGE="FR">
Arvoisa puhemies, Identiteetin, perinteiden ja itsenäisyyden puolustajien ryhmä luonnollisesti onnittelee teitä. Se onnittelee teitä yksilönä kohteliaisuutenne ja muiden luonteenpiirteidenne takia sekä toivoo, että johdatte tätä parlamenttiamme puolueettomasti.
<P>
Pidämme kuitenkin kieltämättä nolona, että valintanne - jonka muuten ansaitsette täysin toimittuanne aikaisemmin parlamentin suurimman poliittisen ryhmän johtajana - ratkaisi kompromissi kahden suurimman ryhmän välillä. Kuten totesin eilen, äänestäjät pitävät näitä kahta ryhmää kilpailijoina, mutta meidän mielestämme ne ovat hieman liian usein samaa mieltä parlamentin johtamisesta ja Euroopan tulevaisuudesta.
<P>
Luotamme teihin, että varmistatte, että Euroopan parlamentin jäsenten oikeuksia, joiden on oltava yhtäläiset kaikille, kunnioitetaan. Euroopan parlamentin jäsenen, jonka sananvapaus on asetettu kyseenalaiseksi, parlamentaarisen koskemattomuuden puolustaminen on aina yhtä tärkeää kuului tämä jäsen sitten valtaapitävään poliittiseen ryhmään tai oppositioon. Työjärjestystä ei saa muuttaa sen takia, että se on ollut vähemmistössä olevia ryhmiä suosiva.
<P>
Haluan kertoa, mitä tänä aamuna tapahtui. Kuulin istunnon puhemiehen, parlamentin ikäpuhemiehen Giovanni Berlinguerin puhuvan ja päättävän puheensa erittäin nopeasti toteamalla, ettei hän voi pitää puhetta parlamentin ikäpuhemiehenä, koska työjärjestyksessä häntä kielletään niin tekemästä. Työjärjestyksessä todellakin kielletään häntä tekemästä sitä, koska silloin kun ikäpuhemies oli meidän poliittisesta ryhmästämme, työjärjestystä todellakin muutettiin niin, ettei ikäpuhemiehellä ole oikeutta puhua. Jäsen, jonka puhe aiheutti muutoksen, oli Claude Autant-Lara, Ranskan paras filmintekijä. Hänen puheensa jälkeen, joka eittämättä oli kiistanalainen, tämä kyseinen kohta työjärjestyksessä muutettiin. On valitettavaa, että tämän pikkumaisen tempun takia emme sitten saaneet kuulla, mitä jäsen von Habsburgin olisi halunnut sanoa, emmekä tänä aamuna saaneet kuulla sitä, mitä ikäpuhemies Berlinguer olisi halunnut sanoa, olkoonkin, ettei hän ole poliittisesti lainkaan samoilla linjoilla kanssani.
<P>
Lopuksi totean vielä, että luotamme teihin, että olette puolellamme ja puolustatte Euroopan parlamentin jäsenten oikeuksia ja kunniaa. Teidän edeltäjänne Pat Cox pystyi tähän esimerkiksi silloin kun silloinen neuvoston puheenjohtaja solvasi jäsen Schulzia. Kuulin eilen joitakin ryhmääni koskevia huomautuksia, joita esitti muun muassa komission jäsen Wallström ja jotka olivat täysin sopimattomia. Tätä virkamiestä pitäisi muistuttaa siitä, että parlamentti valvoo komission toimintaa eikä päin vastoin. Kaikki Euroopan parlamentin jäsenet ovat täysimääräisiä jäseniä. Tiettyjen jäsenten eristäminen olisi näitä jäseniä äänestäneiden kansalaisten sortamista, ja luotamme nimenomaan siihen, että vastustatte tätä sopimatonta suuntausta, joka johtaisi kohti totalitarismia.
<P>
(Suosionosoituksia)
<SPEAKER ID="034" NAME="Irena Belohorská" AFFILIATION="NI">
(SK) Minäkin haluaisin onnitella teitä lämpimästi ja vilpittömästi valintanne johdosta. Toivotan teille voimia työhönne ja kärsivällisyyttä päätöksentekoon.
<P>
Haluan esittää teille pyynnön, jota ei ole esitetty aiemmissa puheissa, sillä kaikki puhujat ovat olleet EU:n 15:stä vanhasta jäsenvaltiosta. Haluan pyytää teitä pitämään mielessä, että Euroopan unionissa on nykyään 27 valtiota, ja pyytäisin teitä kunnioittamaan ja tukemaan parhaanne mukaan 12 uudesta jäsenvaltiosta tulevia virkamiehiä. Näistä maista valitut Euroopan parlamentin jäsenet on muiden jäsenten tavoin valittu siinä toivossa, että heidän äänensä kuuluu parlamentissa. Sitoutumattomien jäsenten osalta pyydän teitä poistamaan syrjinnän, jota kyseiset jäsenet ovat joutuneet kokemaan.
<P>
Toivotan teille onnea ja menestystä uudessa työssänne ja pidän teille peukkuja.
<SPEAKER ID="035" NAME="José Manuel Barroso">
komission puheenjohtaja. (EN) Arvoisa puhemies, omasta puolestani ja Euroopan komission puolesta haluan vilpittömästi onnitella teitä. Olen erittäin iloinen nähdessäni teidät Euroopan parlamentin puhemiehenä.
<P>
Euroopan parlamentti on tänään valinnut itselleen uuden puhemiehen, jonka inhimilliset ja poliittiset kyvyt sopivat ainutlaatuisen hyvin hänen korkeaan virkaansa. Tiedän, että puhemiehellä on poliittisia visioita ja että hän on rehellinen, ja näitä piirteitä tarvitaan tässä erittäin haasteellisessa tehtävässä.
<P>
Arvoisa puhemies, toimiessanne ryhmänne puheenjohtajana kahdeksan vuoden ajan olette noudattaneet poliittista Eurooppaa koskevaa visiotanne, joka on mielestänne ainoa tapa varmistaa rauhanomainen ja vauras Eurooppa. Sitoutumisenne ydinarvoihin, joita ovat oikeudenmukaisuus, ihmisoikeudet sekä ihmisarvon kunnioittaminen, on monen vuoden ajan ollut toimintanne tunnusmerkki.
<P>
Haluan korostaa sitä, että olette tasapuolinen kaikkia kohtaan. Painotatte, että kaikkia pitää kohdella samalla tavalla parlamentissa, ja olette sitä mieltä, ettei yksikään valtio ole Euroopan unionissa suurempi kuin toinen. Olemme kaikki arvostaneet rehellisyyttänne ja avoimuuttanne: jäsen Poetteringin kanssa voi luottaa siihen, että sopimus on sopimus ja että hän kunnioittaa sitä. Hänen kokemuksensa yhtenä pisimpään tätä parlamenttia palvelleena jäsenenä on erittäin arvokasta meille kaikille. Kukaan ei tunne tätä parlamenttia ja sen toimintatapoja paremmin kuin hän.
<P>
Arvoisa puhemies, olette Euroopan ja sen kansalaisten etujen kiivaana puolustajana aina palvellut erinomaisesti tätä parlamenttia ja tällä tavalla olette edistänyt Euroopan parlamentin asemaa.
<P>
Arvoisa puhemies, haluan korostaa erityisvastuuta, joka teidän on kannettava toimikautenne aikana. Olette ensimmäinen Euroopan unionin suuren laajentumisen jälkeen valittu puhemies. Otatte viran vastaan heti kun Euroopan unionin viides laajentuminen on saatu päätökseen Bulgarian ja Romanian liittymisen myötä. Tästä syystä tämä on todella historiallinen hetki: olette ensimmäinen parlamentin valitsema puhemies, joka edustaa 27 valtion Euroopan unionia. Yksikään toinen parlamentti maailmassa ei pysty samaan.
<P>
Haluan esittää henkilökohtaisen huomautuksen. Olin eilen Ljubljanassa Sloveniassa yhdessä neuvoston puheenjohtajan liittokansleri Merkelin ja monen muun Eurooppa-neuvoston jäsenen kanssa, ja minua todella liikutti euroalueeseen juuri liittyneiden slovakialaisten into. Minua liikutti myös se into ja dynamismi, jonka Euroopan unionin uudet jäsenvaltiot tuovat unioniimme. Tästä syystä uskon, että yhteinen tehtävämme on tehdä Euroopasta yhtenäinen ilman ensimmäisen ja toisen luokan maita, ilman ensimmäisen ja toisen luokan kansalaisia - ja te voitte luottaa yhteistyöhömme tämän työn loppuunsaattamisessa.
<P>
Minulla ei ole antaa teille neuvoja: olette ollut mukana Euroopan politiikassa pidempään kuin minä - vaikka näytätte nuorelta, ette ole niin nuori!
<P>
(Naurua)
<P>
Haluan kuitenkin hyödyntää kokemusta, jonka olen saanut toiminnasta toisen eurooppalaisen toimielimen, Euroopan komission puheenjohtajana, ja esittää henkilökohtaisen huomautuksen: Euroopan unioni tarvitsee tänään enemmän kuin koskaan kaikkien toimielinten välistä kumppanuushenkeä. Euroopan unioni on nykyään paljon monitahoisempi kuin ennen: tarvitsemme aikaa ja kärsivällisyyttä päästäksemme tarvittavaan yksimielisyyteen. Se on joskus vaikeaa, joskus ristiriitoja aiheuttavaa ja joskus jopa tuskallista, mutta tarvitsemme kumppanuushenkeä enemmän kuin koskaan.
<P>
Yksikään Euroopan unionin toimielin ei voi pönkittää omaa arvovaltaansa ja asemaansa toisen toimielimen kustannuksella. On kaikkien Euroopan unionin toimielinten yhteisen edun mukaista, että ne vahvistavat toisiaan eurooppalaisen hankkeen edistämiseksi. Tämä on erityisen totta Euroopan parlamentin ja Euroopan komission välisten suhteiden osalta, koska tiedämme, että Euroopan unionin laajentuminen ja syveneminen on edistynyt vain silloin, kun toimielinten kesken on vallinnut yhteistyöhenki.
<P>
Tästä syystä vetoan sen puolesta, että saisimme suuren koalition kokoon niistä ihmisistä, jotka tukevat Euroopan unionia ja kannattavat sen arvoja. Näihin ihmisiin kuuluu luonnollisesti jäseniä istuntosalin vasemmalta ja oikealta laidalta sekä keskeltä. Näiden ihmisten ideologiset erot rikastuttavat Euroopan poliittista järjestelmää, mutta he pystyvät myös unohtamaan ideologiset eroavaisuutensa ja jakamaan sen, mitä pidän yhteisenä tavoitteenamme: rauhaa, demokratiaa ja ihmisoikeuksia edistävä vahva ja yhtenäinen Eurooppa.
<P>
(Suosionosoituksia)
<SPEAKER ID="036" NAME="Puhemies">
(EN) Arvoisa komission puheenjohtaja, kiitoksia kommenteistanne. Voitte varmasti luottaa aina siihen, että Euroopan parlamentin puhemies ja itse asiassa koko parlamentti on tasapuolinen kumppani. Meillä on erilainen rooli mutta sama tavoite, Euroopan yhdistäminen niin, että voimme puolustaa arvojamme ja etujamme.
<P>
(DE) Useat jäsenet ovat viitanneet puheissaan Euroopan unionin suurten ja pienten jäsenvaltioiden aseman tasa-arvoisuuteen. Torstaina iltapäivällä kotimatkallani Strasbourgista Ala-Saksissa sijaitsevaan Osnabrückiin aion vierailla ensimmäistä kertaa Luxemburgissa, ja tällä haluan painottaa kaikkien jäsenvaltioiden tasa-arvoa sekä korostaa Luxemburgin suurta sitoutumista Euroopan unionin kehittämiseen. Luxemburgin kansa ja kansalaiset sanoivat "kyllä" perustuslaista tehdylle sopimukselle, emmekä saa koskaan unohtaa maita, jotka toimivat tällä tavalla. Nyt meidän on saatava vakuuttuneiksi ne maat, jotka eivät ole vielä päättäneet asiasta, ja ne maat, jotka sanoivat "ei". Tämä on nyt edessämme oleva tehtävä.
