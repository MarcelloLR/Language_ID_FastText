<CHAPTER ID="014-01">
1. Kuuba
<SPEAKER ID="154" NAME="Puhemies">
Esityslistalla on seuraavana keskustelu neljästä Kuubaa koskevasta päätöslauselmaesityksestä.
<SPEAKER ID="155" NAME="Laima Liucija Andrikien" AFFILIATION="PPE-DE">
laatija. - (EN) Arvoisa puhemies, neuvosto on äskettäin myöntänyt, että sen vuonna 2005 osoittamasta hyvästä tahdosta huolimatta Kuuban ihmisoikeuksien asiassa ei ole saavutettu konkreettisia tuloksia.
<P>
Useimmat meistä, elleivät jopa kaikki, ovat sitä mieltä, että Kuuban on käynnistettävä poliittinen siirtymäprosessi kohti monipuoluedemokratiaa. Tämä ei ole Eurooppa-keskeinen kanta, jota vastustajamme haluavat käyttää meitä vastaan, vaan se ilmentää ihmisoikeuksien, muun muassa kansalaisoikeuksien sekä poliittisten ja taloudellisten oikeuksien, joihin uskomme, yleismaailmallisuutta ja jakamattomuutta. Kehotamme tänään neuvostoa ja komissiota jälleen jatkamaan kaikkia mahdollisia toimia, jotka ovat tarpeen poliittisten vankien ja mielipidevankien vapauttamisen vaatimiseksi.
<P>
On tärkeää, että tuemme varauksettomasti Kuubaa kohti monipuoluedemokratiaa johtavan rauhanomaisen siirtymäprosessin käynnistämisessä ja rohkaisemme siihen kaikessa. Esikuvista meillä ei ole puutetta. Kaksikymmentä vuotta sitten EU:n nykyiset, itä- ja keskieurooppalaiset jäsenvaltiot olivat monella tapaa - myös ihmisoikeustilanteen kannalta - samassa tilanteessa kuin Kuuba tällä hetkellä. Toivon, että voimme pian nähdä Kuubassa merkittäviä muutoksia, ja odotan malttamattomasti tätä ikimuistoista päivää.
<SPEAKER ID="156" NAME="Marcin Libicki " AFFILIATION="UEN">
laatija. - (PL) Arvoisa puhemies, Kuubaa on hallinnut diktaattori lähes puoli vuosisataa, ja maassa loukataan jatkuvasti ihmisoikeuksia. Maa on kutakuinkin viimeinen jäljelle jäänyt kommunismin linnake maailmassa. Pohjois-Korea on toinen tällainen linnake, kun taas Kiinan hallinto on jossain määrin poikkeava, vaikka onkin usein yhtä julma.
<P>
Sen jälkeen, kun kommunismi kaatui vuonna 1989, odotimme, että nämä kommunistiset maat arvioisivat tilanteensa uudelleen ja kommunismi kaatuisi niissäkin. Valitettavasti näin ei tapahtunut etenkään Kuubassa. On totta, että vainon voimakkuus Kuubassa on vaihdellut. Joinakin aikoina se on ollut erityisen julmaa, ja toisinaan taas tietynasteinen vapauttaminen on sallittu ja on näyttänyt siltä, että oppositiolle on tehty myönnytyksiä. Erityisen huolestuttavaa kehitystä on ollut viime aikoina se, että Kuuba on onnistunut hankkimaan useita liittolaisia. Niihin kuuluvat Euroopan vasemmistohallitukset.
<P>
Erityisen huolestuttavaa on se, että Euroopan unionin jäsenvaltioiden hallitukset ovat usein tukeneet Kuuban hallintoa, vaikkakin epäsuorasti. Tällaisia pahoja hallintoja koskevaa nykyistä suvaitsevaisempaa suhtautumista, jonka myös YK on omaksunut, ei voida hyväksyä. Jotkut esimerkiksi väittävät, ettei Valko-Venäjällä tai Kuubassa loukata ihmisoikeuksia.
<P>
Kehotan parlamenttia suhtautumaan yksiselitteisen tuomitsevasti Kuuban hallitukseen ja ryhtymään sen tueksi erityisiin toimiin Fidel Castron julman kommunistisen hallinnon kukistamiseksi.
<SPEAKER ID="157" NAME="Raül Romeva i Rueda " AFFILIATION="Verts/ALE">
laatija. - (ES) Arvoisa puhemies, haluan ilmaista ensinnäkin huolestumiseni siitä, että tällä Euroopan unionin ja Kuuban hallituksen välisiä suhteita koskevalla kohdalla on korvattu kiireellisyyden perusteella eräs toinen aihe, jota pidän paljon tärkeämpänä ja paljon kiireellisempänä, eli Irakin pakolaisväestön tilanne.
<P>
Erityisen huolestuttavaksi tämän tekee se, että muutoksen perimmäinen syy ei tosiasiassa liity niinkään tämän Karibian saaren tilanteeseen, vaan pikemminkin kyse on eräiden kansanpuoluetta edustavien jäsenten tavasta käyttää Euroopan parlamenttia siihen, että he esittävät henkilökohtaisen vastalauseensa Espanjan hallitukselle.
<P>
Minun tehtävänäni ei ole puolustaa Espanjan hallituksen kantaa, en kuulu tähän hallitukseen enkä kyseiseen puolueeseen, mutta minua huolestuttaa, että torstai-iltapäivän istunnon kaltainen varsin tärkeä tilaisuus, jossa käsitellään tilanteita, joissa ihmisoikeuksia loukataan maailmassa, kyseenalaistetaan tällaisella aloitteella, joka on näiden keskustelujen hengen vastainen.
<P>
Toisaalta haluan muistuttaa myös siitä, että neuvosto hyväksyi maanantaina päätelmänsä, jotka koskevat suhteita Kuuban hallitukseen ja joissa se toisti jälleen kerran aikovansa jatkaa vuoropuhelua kansalaisyhteiskunnan kanssa ja tarjoutui aloittamaan uudelleen vuoropuhelun Kuuban hallituksen kanssa yhteisen, vastavuoroisen ja puolueettoman intressin pohjalta.
<P>
Kuuban on edistyttävä merkittävästi vapauksien ja oikeuksien, erityisesti poliittisten oikeuksien, sekä demokraattisen avoimuuden kaltaisilla aloilla, mutta korostan sitä, ettei tämä ole uusi eikä kiireellinen asia. Maanantaina hyväksyttyyn neuvoston kantaan on ymmärtääkseni sisällytetty seikat, joilla on tarkoitus edetä tähän suuntaan siinä mielessä, että tässä kannassa otetaan etäisyyttä Yhdysvaltojen omaksumaan strategiaan, joka perustuu hyödyttömään vastakkainasetteluun ja kauppasaartoon ja joka on samalla sekä tehoton että vastuuton muun muassa sen vuoksi, että sillä vaikeutetaan erityisesti tiettyjä Kuuban sisäisiä uudistuksia, jotka mahdollistaisivat hallitumman siirtymisen.
<P>
Lisäksi, kuten olemme todenneet päätöslauselmassamme - Vihreät / Euroopan vapaa allianssi -ryhmän esittämässä päätöslauselmassa - yhteistyön on oltava kehitystä edistävä väline vuosituhannen kehitystavoitteiden saavuttamiseksi eikä keino, jolla asetetaan ehtoja poliittisten tavoitteiden saavuttamiseksi.
<SPEAKER ID="158" NAME="Marco Cappato " AFFILIATION="ALDE">
laatija. - (IT) Arvoisa puhemies, hyvät kollegat, tällä kertaa en ole samaa mieltä jäsen Romeva i Ruedan kanssa, koska katson, että Kuuban kysymys on kiireellinen. Kuuba on tosiasiassa sekä meitä että Euroopan unionia koskeva kysymys, sillä muutoin olisi turhaa pitää kiireellisinä kysymyksinä sellaisten maiden tilanteita, jotka ovat olleet diktatuureja ja joissa ei ole ollut demokratiaa moniin vuosiin tai vuosikymmeniin.
<P>
Tässä tapauksessa kiireellisyys koskee meitä ja politiikkaamme. Neuvostossa on tehty Kuuban valtuuskunnan kutsumista koskeva päätös. Mitä tämän vuoropuhelun aloittaminen voi tarkoittaa tai mitä sen olisi tarkoitettava? Meidän mielestämme sen on tarkoitettava sitä, että kaikkien muutosten, uudistusten tai Kuuban suhteiden vahvistamisen edellytyksenä on oltava vastaavalla tavalla konkreettinen suunnitelma saaren ihmisoikeus- ja demokratiatilanteen kohentamiseksi.
<P>
On totta, että Euroopan unionin strategiana ei ole kauppasaarron asettaminen - ja aion vielä kerran suullisessa tarkistuksessa selventää ja korostaa tätä seikkaa - mutta on myös totta, että tämä strategia ei saa eikä voikaan perustua yksipuoliseen avoimuuteen ilman ehtoja, koska myös tällainen strategia johtaisi epäonnistumiseen, kuten menneisyys on osoittanut.
<P>
Meidän on esimerkiksi tuettava käytännössä niitä toisinajattelijoita, joita yhdistää "Yhtenäisyys vapauden puolesta" (Unidad por la Libertad) -julistus, ja tämä on paljon enemmän Euroopan unionille kuin Kuuballe kiireellinen asia. Kuuban toisinajattelijoiden ja opposition yhtenä ongelmana ovat aina olleet sisäiset erimielisyydet, mutta tällä kertaa on olemassa yhteinen julistus ja asiakirja, joissa puhutaan väkivallattomuudesta ja demokratiasta. Meidän tehtävänämme on tukea näitä toisinajattelijoita. Tämä on otettava huomioon, kun keskustelut ja vuoropuhelu aloitetaan, sillä muutoin ne ovat ristiriidassa EU:n ihmisoikeuksia ja demokratiaa koskevien toimintalinjojen ja periaatteiden kanssa.
<SPEAKER ID="159" NAME="Michael Gahler">
PPE-DE-ryhmän puolesta. - (DE) Arvoisa puhemies, haluan aluksi todeta espanjalaiselle kollegalle, etten tarvitse ulkoministeri Moratinon vierailua kiihtyäkseni siitä, mitä Espanjan hallitus tekee. Euroopan kansanpuolueen (kristillisdemokraatit) ja Euroopan demokraattien ryhmässä on tarpeeksi paljon keski- ja itäeurooppalaisia kollegoja, jotka tekevät työtä kuubalaisten kanssa solidaarisuudesta, ja tämä asia ei ole PPE-DE-ryhmässä espanjalaisten yksinoikeus. Tämän haluan vakuuttaa teille.
<P>
Kuubalaisten tulevaisuus ei saisi tarkoittaa vain kahta vaihtoehtoa: joko kommunismi jatkuu tai Miamin hallitus nousee valtaan. Vuoden 1996 yhteisen kannan nojalla meillä on poliittinen vastuu tukea demokraattisia ja rauhanomaisia voimia niiden toimiessa muutoksen puolesta. Tämän vuoksi Euroopan parlamentti myönsi Saharov-palkinnon Damas de Blanco -ryhmälle ja Oswaldo Payálle.
<P>
Olisin toivonut, että neuvoston päätöksessä olisi otettu selvästi kantaa siihen, onko vuoden 1996 yhteinen kanta edelleen voimassa ja siihen, että maanantaina tehdyllä neuvoston päätöksellä ei ole muutettu tätä kantaa, että vuoden 2003 pakotteista on luovuttu vain tilapäisesti ja että aiomme arvioida kantaa uudelleen ensi kesäkuussa (yhteisen kannan 17. uudelleenarviointi). Neuvoston olisi täytynyt tehdä tämä selväksi.
<SPEAKER ID="160" NAME="Manuel Medina Ortega">
PSE-ryhmän puolesta. - (ES) Arvoisa puhemies, haluan vahvistaa sen, mitä jäsen Romeva äsken totesi. Tämä aihe on otettu käsiteltäväksi ainoastaan Espanjan sisäpolitiikkaan liittyvistä syistä, eikä tällä ole mitään tekemistä keskustelun aiheena olevan maan tilanteen kanssa. Kansanpuolue piti parempana, ettemme keskustelekaan aidosti kiireellisestä aiheesta eli Irakin tilanteesta.
<P>
Tällä hetkellä Irakissa on kaksi miljoonaa irakilaista pakolaisina omassa maassaan, ja lisäksi kaksi miljoonaa irakilaista on joutunut lähtemään maasta. Tällä hetkellä muut maat palauttavat alkuperämaahan näitä ihmisparkoja, jotka pakenevat Irakissa tapahtuvia pommituksia ja joukkosurmia, sen sijasta, että ottaisivat heidät vastaan. Tämä tarkoittaa sitä, että yhtäältä pommitamme Irakin kansaa ja toisaalta emme salli heidän poistua maasta ja lähetämme heidät takaisin tähän helvettiin. Kyse on suunnattomasta epäinhimillisyydestä, ja tällä hetkellä meidän ei ole sopivaa unohtaa näiden ihmisten tilannetta.
<P>
Olemme näin ollen sitä mieltä, että tämä kiireellisyysjärjestys on täysin väärä ja olemme jättäneet käyttämättä tilaisuuden käsitellä aidosti kiireellistä humanitaarista kysymystä hetkellä, jona toimenpiteisiin pitäisi ryhtyä.
<P>
Aivan äskettäin pidettiin Irakia käsittelevä konferenssi, jossa keskusteltiin tästä kysymyksestä, hyväksyttiin useita päätöslauselmia, mutta parlamenttimme ei kykene viemään niitä eteenpäin, koska se käsittelee mieluummin sisäpoliittisia aiheita kuin ihmiskuntaa tällä hetkellä koskettavia todellisia ongelmia.
<SPEAKER ID="161" NAME="Puhemies">
Hyvät kollegat, muistutan teitä kaikkia siitä, että tämän keskustelun aiheena on Kuuba, ja jos joku muu yrittää keskustella jostakin muusta aiheesta, aion olla hyvin ankara.
<SPEAKER ID="162" NAME="Marios Matsakis">
ALDE-ryhmän puolesta. - (EN) Arvoisa puhemies, aion ehdottomasti puhua Kuubasta!
<P>
Parlamentti on käsitellyt Kuuban tilannetta useita kertoja. Valitettavasti kaikki kehotuksemme Kuuban kansalaisten perusvapauksien kunnioittamisen puolesta ovat kaikuneet kuuroille korville. Täysin anakronistinen Castron hallinto on jäänyt niin pahasti ajastaan jälkeen ja menettänyt niin suuressa määrin yhteytensä todellisuuteen ja uudenaikaisiin demokraattisiin normeihin, että on mielestäni hyvin epätodennäköistä, että merkittävää muutosta parempaan voisi tapahtua niin kauan kuin Castro on edelleen vallassa. Tällä hetkellä hän on kuitenkin iäkäs, sairas ja fyysisesti kykenemätön johtamaan maata, joten meidän on alettava pohtia, mitä teemme, kun hän on vihdoin poissa Kuuban vallan näyttämöltä.
<P>
Tällä hetkellä vaadimme jälleen demokraattisia uudistuksia ja aivan erityisesti vaadimme Kuuban viranomaisia sallimaan sen, että kaksi kuubalaista Euroopan parlamentin Saharov-palkinnon saajaa voivat matkustaa Eurooppaan. Toivokaamme, että Kuuban vallanpitäjillä on jäljellä edes hiven tervettä järkeä, jotta voimme pian toivottaa nämä Saharov-palkinnon saajat tervetulleiksi parlamenttiin.
<SPEAKER ID="163" NAME="Giusto Catania">
GUE/NGL-ryhmän puolesta. - (IT) Arvoisa puhemies, muutamien sekuntien ajan istunnon näytöllä luki "Irakin pakolaiset". On ilmeistä, että parlamentin istuntosalin tekniikkakaan ei ole säästynyt tällaiselta lapsukselta. Tästä aiheestahan meidän olisi pitänyt keskustella: 4 miljoonaa irakilaista yrittää päästä Eurooppaan, mutta me emme osoita heille vieraanvaraisuutta.
<P>
Keskustelemme sen sijaan Kuubasta, koska käynnissä on kansainvälinen kampanja, joka on johtanut siihen, että parlamentti äänesti edellisellä istuntojaksolla Venezuelaa vastaan ja tänään se äänestää todennäköisesti Kuubaa vastaan. Tällä hetkellä odotamme, että joku Espanjan kansanpuolueen jäsenistä esittää päätöslauselmaa Ecuadoria ja Boliviaa vastaan. Tätä odotamme parhaillaan.
<P>
Tosiasiassa varsinaisena tarkoituksena on vastustaa sitä talouspolitiikkaa, jota tällä hetkellä toteutetaan suuressa osassa Latinalaista Amerikkaa vastapainona uusliberalismille ja jatkuvan sodankäynnin imperialistiselle filosofialle. Tämä on keskusteluamme koskeva objektiivinen tosiseikka.
<P>
Olen sitä vastoin sitä mieltä, että meidän on vaadittava voimakkaasti Euroopan unionin yhteisen kannan ja kauppasaarron uudelleenarviointia. Se, että neuvosto kutsui viime maanantaina Kuuban viranomaisvaltuuskunnan Brysseliin, oli hyvin merkittävä askel, johon meidän on oltava tyytyväisiä. Tällä tavalla voimme aloittaa myönteisen vuoropuhelun ja antaa Kuuban edistymiselle sille kuuluvan arvon.
<P>
Olen kuitenkin sitä mieltä, että tämän päätöslauselman sisältö ilmentää ensimmäisestä kohdasta lähtien varsin selvästi parlamentin yhden siiven näkemyksiä. Päätöslauselmassa vaaditaan toisin sanoen tämän saaren ja suvereenin valtion sosiaalisen, taloudellisen ja poliittisen järjestelmän muuttamista. Mielestäni tällaista ei voida hyväksyä.
<SPEAKER ID="164" NAME="Daniel Hannan" AFFILIATION="PPE-DE">
(EN) Arvoisa puhemies, Castron Kuuba on läntisellä pallonpuoliskolla viimeinen hallintojärjestelmä, joka ei edes yritä olla demokratia: oppositioliikkeet on kielletty, toisinajattelijat vangitaan, kansalaisilta on evätty oikeus matkustaa ulkomaille. Harva tilanne on yhtä naurettava kuin se, että länsimaiset vasemmistolaiset kehtaavat väittää, että tilannetta voidaan perustella sillä, että Kuuba on hyvä kouluttamaan lääkäreitä ja ballerinoja.
<P>
Kaksi tekijää on pitänyt Castron dynastian vallassa: ensimmäinen on väärin ymmärretty Yhdysvaltojen kauppasaarto, jonka ansiosta Castro on voinut pitää yllä piiritysmentaliteettia, jota diktatuuri tarvitsee, ja toinen on niiden eurooppalaisten tahojen myötämielisyys - ja tältä osin mainitsen erityisesti Zapateron hallituksen - jotka ovat suoneet hyväntahtoisesti Kuuban kommunisteille täydet diplomaattiset suhteet.
<P>
Kuuba voitaisiin vapauttaa taloudellisen sitoutumisen ja toisaalta poliittisen eristämisen avulla. Toimimme sen sijaan päinvastoin, millä on katastrofaaliset seuraukset tämän onnettoman maan kannalta.
<P>
Maanmieheni Thomas More kirjoitti aikanaan "Sola mors tyrannicida est", kuolema on ainoa keino päästä eroon tyranneista. Se, että tämä on osoittautunut paikkansa pitäväksi Castron tapauksessa, ei ole mitenkään hyvä asia meidän muiden kannalta.
<SPEAKER ID="165" NAME="Pedro Guerreiro" AFFILIATION="GUE/NGL">
(PT) Esityslistalla olevassa keskustelussaan parlamentin olisi pitänyt ilmaista se, että EU:lla on Kuuban kunnioittamiseen perustuva aito halu käydä vuoropuhelua.
<P>
Mielestämme sellaisen avoimen vuoropuhelun käynnistäminen, jossa käsitellään kaikkia molemmille osapuolille tärkeitä kysymyksiä, edellyttää luonnollisesti niiden esteiden poistamista, jotka on luotu tämän vuoropuhelun vaikeuttamiseksi tai sen tekemiseksi mahdottomaksi. Tämä tarkoittaa sitä, että on vaadittava EU:n vuonna 2003 asettamien, tilapäisesti jäädytettyjen pakotteiden lopullista kumoamista ja Kuubaa koskevan EU:n yhteisen kannan lopullista peruuttamista. Näillä toimilla tehtäisiin tietä EU:n ja Kuuban välisten suhteiden normalisoinnille.
<P>
Ne, jotka vaativat tämän keskustelun merkitsemistä parlamentin esityslistalle ja ovat allekirjoittaneet tämänpäiväiseen äänestykseen jätetyn päätöslauselmaesityksen, eivät kuitenkaan harkitse tätä vaihtoehtoa. Esityksen tarkoituksena on lisätä Kuuban eristystä Yhdysvaltojen hallinnon Kuuballe asettaman kestämättömän kauppasaarron mukaisesti. Lisäksi esityksen tarkoituksena on edistää räikeästi ja varauksettomasti puuttumista Kuuban sisäisiin asioihin ja painostaa maata ulkoa päin hyväksymään sellaisia päätöksiä, joiden tekemiseen ainoastaan Kuuban kansalla on suvereeni oikeus. Todellisuus osoittaa, että parhaan vastauksen tällaisiin suunnitelmiin tarjoaa maan valtava arvovalta ja tärkeys sekä se, että miljoonat ja taas miljoonat ihmiset osoittavat aktiivisesti solidaarisuuttaan Kuuballe ja sen kansalle.
<SPEAKER ID="166" NAME="Zuzana Roithová" AFFILIATION="PPE-DE">
(CS) Hyvät kollegat, kävin Kuubassa jokin aika sitten, eikä maa ole edistynyt ihmisoikeuksien kunnioittamisessa, vaan tilanne on tosiasiassa huonontunut. Tämän vuoksi vaadin neuvostoa ja komissiota protestoimaan voimakkaammin Kuuban räikeitä ihmisoikeusloukkauksia vastaan ja tukemaan järjestöjä, jotka toimivat poliittisten vastustajien ja heidän perheenjäsentensä selviytymisen puolesta tai jotka auttavat Kuuban kansalaisjärjestöjä olemaan yhteydessä toisiinsa ja ilmaisemaan käsityksiään siitä, kuinka julkiset asiat olisi ratkaistava, ja tuovat Internetin kuubalaisten ulottuville suurlähetystöissämme, koska tieto ei ole Kuubassa ihmisten saatavilla.
<P>
Neuvoston on toimittava niiden poliittisten vankien vapauttamisen puolesta, joita pahoinpidellään ruumiillisesti ja jotka eivät saa tarvitsemiaan lääkkeitä. Myös tavalliset kuubalaiset elävät köyhyydessä ja kärsivät sairauksista. Lääkäreistä ja uudenaikaisista tekniikoista on pulaa. Terveydenhuolto oli aikanaan Castro ylpeydenaihe ja ilo, mutta nykyään lääkkeet ovat vain rikkaiden kommunistijohtajien tai ulkomaisten matkailijoiden ulottuvilla.
<P>
Kuubalaiset haluavat muutosta, ja he haluavat vapautta. Emme voi sallia, että neuvosto aloittaa vuoropuhelun Kuuban hallinnon kanssa asettamatta selkeitä ehtoja, jotka koskevat vankien vapauttamista ja sananvapautta.
<SPEAKER ID="167" NAME="László Kovács" AFFILIATION="komission jäsen" LANGUAGE="EN">
Arvoisa puhemies, meillä on hyvä syy seurata tiiviisti viimeaikaista kehitystä Kuubassa, koska Fidel Castro on 47-vuotisen valtakautensa päätteeksi siirtänyt vallan veljelleen Raúlille, joka on johtanut saarta verraten rauhallisesti ja järjestäytyneesti. On vielä liian aikaista sanoa, toipuuko Fidel Castro sairaudestaan täysin, mutta lähes kaikki tarkkailijat ovat yhtä mieltä siitä, että hän ei enää koskaan pysty ottamaan jokapäiväistä hallintoa takaisin hoidettavakseen.
<P>
Kuuban on ensimmäisen kerran vuoden 1959 vallankumouksen jälkeen kohdattava tulevaisuus, jossa maa ei ole enää täysin Fidel Castron johtama. Tämä on ehdottomasti täysin uusi tilanne, joka meidän on otettava huomioon. Kysymys on seuraava: kuinka Euroopan unioni voi ja sen pitää reagoida tähän uuteen kehitykseen?
<P>
Euroopan unionin neuvosto antoi ensimmäisen vastauksensa kolme päivää sitten. EU toisti 18. kesäkuuta antamissaan Kuubaa koskevissa päätelmissä valmiutensa avoimeen ja kattavaan vuoropuheluun Kuuban viranomaisten kanssa ja kutsui Kuuban valtuuskunnan Brysseliin tunnustelemaan tällaisen vuoropuhelun toteuttamismahdollisuuksia. Tämä avoimien ovien lähestymistapa vastaa sitä EU:n yleistä toimintatapaa, johon kuuluu rakentava yhteydenpito Kuubaan.
<P>
Euroopan unionin hyväksyttyä vuonna 1996 Kuubaa koskevan kantansa kokemus on osoittanut, että vain yhteydenpidon ja yhteistyön eikä pakotteiden politiikan avulla on mahdollista edistää Kuuban rauhanomaista muuttumista demokratiaksi, ihmisoikeuksien kunnioittamista, oikeusvaltiota, kestävää taloudellista elpymistä ja Kuuban kansan elinolojen parantumista, siten kuin EU:n yhteisessä kannassa vuodelta 1996 todetaan.
<P>
Ainoastaan Kuuban viranomaisten kanssa käytävän avoimen, kattavan ja tavoitteellisen vuoropuhelun avulla meidän on mahdollista hyödyntää parhaalla mahdollisella tavalla niitä eri välineitä, joita EU:lla ja sen jäsenvaltioilla on käytössään yhteistyön edistämiseksi poliittisten suhteiden, ihmisoikeuksien, investointien ja kaupan, kehitysyhteistyön, tieteellisen tutkimuksen, koulutusvaihdon ja kulttuurin aloilla.
<P>
Euroopan unioni on vahvasti arvoihin perustuva yhteisö, joka on ottanut ihmisoikeuksien ja perusvapauksien kunnioittamisen keskeiseksi poliittiseksi painopisteekseen ulkoisissa toimissaan. Euroopan unioni on täysin vakuuttunut siitä, että tähän avoimeen vuoropuheluun on otettava mukaan koko kuubalainen kansalaisyhteiskunta. Käden ojentaminen Kuuban hallitukselle pitkän aikavälin kumppanuuden solmimiseksi Kuuban ja Euroopan unionin välillä on järkevää vain, jos Euroopan unioni tekee samalla kaikkensa jatkaakseen ja tiivistääkseen vuoropuhelua Kuuban kansalaisyhteiskunnan toimijoiden kanssa, muun muassa ihmisoikeuksien puolustajien ja rauhanomaisten poliittisten aktivistien kanssa.
<P>
Niin kauan kuin Kuuba epää kansalaisiltaan kansainvälisesti tunnustetut perusluonteiset kansalaisoikeudet sekä poliittiset ja taloudelliset oikeudet, Euroopan unioni ei lopeta toimintaansa demokratian sekä oikeusvaltion ja perusvapauksien kunnioittamisen puolesta. EU:n on ilmaistava jatkuvasti ehdoton solidaarisuutensa ja tukensa niitä kohtaan, jotka ovat sitoutuneet rauhanomaisesti näiden yleismaailmallisten arvojen toteuttamiseen Kuubassa. "Kaksiraiteisen lähestymistavan" todellinen merkitys on seuraava: olemme valmiita ojentamaan käden Kuuban viranomaisille vuoropuhelun ja yhteistyön käynnistämiseksi, mutta samalla ilmaisemme selvästi kriittiset huomiomme ja huolenaiheemme, ja toisaalta olemme valmiita siihen, että Kuuban kansalaisten oikeutta päättää vapaasti tulevaisuudestaan puolustetaan.
<P>
Komissio uskoo vakaasti siihen, että 18. kesäkuuta annetut neuvoston päätelmät ovat myönteinen ja tarpeellinen ensimmäinen askel tähän suuntaan.
<SPEAKER ID="168" NAME="Puhemies">
Kuubaa koskeva keskustelu on päättynyt.
<P>
Äänestys toimitetaan kohta.
<P>
Kirjalliset lausumat (työjärjestyksen 142 artikla)
<SPEAKER ID="169" NAME="Filip Kaczmarek" AFFILIATION="PPE-DE">
kirjallinen. - (PL) Arvoisa puhemies, ehdotusta siitä, että Euroopan unionin olisi poikettava politiikastaan, johon kuuluu diplomaattisten yhteyksien jäädyttäminen Kuubaan, ei voida mitenkään hyväksyä. Voimme hyväksyä sen, että aloitamme uudelleen täyden ja avoimen poliittisen vuoropuhelun Kuuban viranomaisten kanssa kaikilla molempia kiinnostavilla aloilla EU:n ja Kuuban välisten suhteiden parantamiseksi, mutta ainoastaan tietyin ehdoin. Toimimalla tällä tavalla ilman ehtoja lähetettäisiin väärä signaali Kuuban hallinnolle. Tämä tarkoittaisi sitä, että antaisimme anteeksi maan viranomaisten sietämättömän menettelyn. Vuoropuhelu on luonnostaan kaksipuolinen eikä yksipuolinen prosessi.
<P>
Välttämättömäksi edellytykseksi täyden vuoropuhelun aloittamiselle uudelleen on asetettava Kuuban viranomaisten suostuminen sisällyttämään keskusteluun Kuuban ihmisoikeustilanteeseen liittyvät kysymykset. Lisäksi on vaikeaa kuvitella, että Kuuban kanssa voitaisiin käydä rehellistä vuoropuhelua niin kauan kuin Saharov-palkinnon saajien ei anneta matkustaa Eurooppaan. Tältä osin Espanjan hallituksen nykyinen suhtautumistapa on hyvin epäselvä. Voisi olettaa, että Espanjan sosiaalidemokraatit osoittaisivat suurempaa solidaarisuutta EU:n Kuuban politiikkaa kohtaan. Meidän velvollisuutenamme on osoittaa, että vastustamme johdonmukaisesti Castron hallinnon räikeitä ihmisoikeusloukkauksia. Jotta Kuuban ja Euroopan unionin välinen vuoropuhelu johtaisi myönteisiin muutoksiin, sen on oltava aitoa vuoropuhelua eikä propagandatemppu. Aiempina vuosina kuubalainen osapuoli käytti hyväkseen EU:n avoimuutta propagandahyökkäyksen käynnistämiseksi.
